Storm slog till mot turistort i Mexiko


TT




Världen
Flera personer har omkommit efter stormen Lidias härjningar i Mexiko. Människor evakueras från en populär turistort som drabbats av stora översvämningar.



Minst en vuxen och ett barn har omkommit när de skulle ta sig över en flod, enligt den lokala räddningstjänsten. Ytterligare två människor har omkommit vid en elolycka.
Stormen har förstört hus och vägar och orsakat elavbrott på den södra delen av halvön Baja California, där det ligger en rad populära badorter av det lyxigare slaget.
Omkring 1 000 personer har evakuerats i delstatens huvudort La Paz och ytterligare 3 000 personer i Los Cabos. Turister har evakuerats från badorterna Cabo San Lucas och San José del Cabo, som ligger i Los Cabos.
Lidia har orsakat problem längst Mexikos Stilla havskust och ända in till Mexiko City sedan i onsdags. Stormen drar nu vidare norrut över Baja California. Uppemot 30 centimeter regn väntas.
I Mexiko City ledde kraftiga skyfall till att den internationella flygplatsen natten till i torsdags fick ställa in 18 flyg och dirigera om 40 plan som skulle landa.
Regnet gjorde även att ett slukhål, tio meter brett och sju meter djupt, öppnade sig på en central gata i huvudstaden.
TT-AFP-Reuters
