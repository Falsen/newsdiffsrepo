Svår balansgång för påven i Colombia


TT




Världen
Påve Franciskus har landat i Colombia. Han besöker landet för att visa sitt stöd för den pågående fredsprocessen.



Den 80-årige argentinaren möttes av landets president Juan Manuel Santos när han landade vid en militär flygplats i huvudstaden Bogotá.
Hans besök kommer två dagar efter det att Colombias regering och landets sista aktiva gerilla, ELN, tillkännagav en vapenvila, ett viktigt steg mot vad Santos kallar en "fullständig fred" för att avsluta Latinamerikas längsta inbördeskrig.
"Fred är vad Colombia länge har efterfrågat och landet arbetar för att uppnå det: en stabil och bestående fred, så att vi ser och behandlar varandra som bröder och inte som fiender", sade påven i ett videomeddelande inför resan.
Synen på fredsavtalet har splittrat landet. Ett första förslag fick nobben i en folkomröstning och många anser fortfarande att de forna gerillasoldaterna slipper för lindrigt undan. För påven väntar därför en svår balansakt, mellan att förespråka rättvisa och försoning.
Han kommer under den fem dagar långa resan att besöka såväl förövare som offer för den 50-åriga konflikten, som krävt hundratusentals människoliv.
Många människor samlades längs gatorna i Bogotá för att välkomna påven när han åkte från flygplatsen i sin särskilda påvebil.
TT-AFP
