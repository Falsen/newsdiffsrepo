Trumps planer på att häva avtal får kritik


TT




Världen



Fler röster höjs mot USA:s president Donald Trumps funderingar på att häva handelsavtalet med Sydkorea.
Både demokrater och republikaner i de kongressutskott som granskar den amerikanska handelspolitiken säger att USA inte får dra sig ur avtalet, trots att Sydkorea måste göra mer för att leva upp till villkoren.
De hänvisar bland annat till att Nordkoreas senaste kärnvapentest understryker vikten av en stark allians med Sydkorea.
Även några av presidentens närmaste rådgivare, som försvarsminister James Mattis och säkerhetsrådgivaren H R McMaster, försöker få Trump att tänka om, enligt källor till Washington Post.
Det var i helgen som Trump sade att han inom de närmaste veckorna skulle tala med sina rådgivare om USA ska dra sig ur avtalet.
Handelsavtalet mellan USA och Sydkorea trädde i kraft 2012.
TT-Reuters
