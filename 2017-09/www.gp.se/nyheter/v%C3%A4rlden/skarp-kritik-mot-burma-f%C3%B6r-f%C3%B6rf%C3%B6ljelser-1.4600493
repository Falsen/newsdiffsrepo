Skarp kritik mot Burma för förföljelser


TT




Världen
Kritiken växer mot Burma och mot landets ledare Aung San Suu Kyi för hur den muslimska befolkningsgruppen rohingya behandlas.



Turkiets president Recep Tayyip Erdogan säger att han ska lyfta frågan i FN:s generalförsamling och sätta press på världens ledare så att de ska göra mer för att hjälpa rohingya. Han säger att den illa ansatta befolkningsgruppen står inför ett "folkmord".
Pakistans utrikesdepartement har uttalat sin oro och Maldiverna bryter handelsförbindelserna med Burma tills regeringen vidtagit åtgärder för att stoppa förföljelsen.
Utanför Burmas ambassad i Jakarta i Indonesien hölls demonstrationer samtidigt som Indonesiens utrikesminister Retno Marsudi träffade Aung San Suu Kyi för att försöka få regeringen att lösa krisen.
Aung San Suu Kyi kritiseras för att hon inte uttalat sig sedan de senaste stridigheterna bröt ut, i slutet av augusti.
- Uppriktigt sagt, jag är missnöjd med Aung San Suu Kyi, säger Malaysias utrikesminister Anifah Aman.
I Tjetjenien hade landets president Ramzan Kadyrov kallat till en stor demonstration till stöd för rohingya.
TT-AP-AFP-Reuters
