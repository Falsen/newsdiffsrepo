Putin: Omöjligt att skrämma Nordkorea


Mattias Areskog




Världen
Rysslands president Vladimir Putin manar till en diplomatisk lösning på konflikten kring Nordkorea, i samband ett möte med Sydkoreas president Moon Jae-In och Japans premiärminister Shinzo Abe.



- Men jag är övertygad om att vi kan undvika en storskalig konflikt med massförstörelsevapen och att vi kan lösa situationen med diplomatiska verktyg, säger den ryske presidenten enligt nyhetsbyrån AFP.
Även om de tre ledarna är övertygade om att en fredlig lösning är möjlig, så verkar de inte vara överens om hur den ska uppnås. Shinzo Abe manar till "starkast tänkbara press" på Nordkorea för att få landet att ge upp sitt kärnvapenprogram. Något som Putin häromdagen avfärdade som en omöjlighet:
- De kommer hellre äta gräs än att stoppa sitt program så länge de inte känner sig trygga.
Kina protesterar
Sydkoreas ledare Moon Jae-In säger sig också vara övertygad om att det inte kommer att bli något krig på Koreahalvön, men landet har samtidigt bestämt sig för att stärka sin robotsköld med flera enheter av det amerikanska THAAD-systemet. Något som Kina reagerar starkt på:
- Vi uppmanar Sydkorea och USA att allvarligt beakta säkerhetsriskerna och intressena hos Kina och andra länder i regionen, att stoppa installationerna och dra tillbaka all utrustning, säger Geng Shuang, talesperson för kinesiska UD, enligt AFP.
Även i Sydkorea har förstärkningen av robotförsvarssystemet lett till ilskna reaktioner. Över 30 personer har skadats i sammandrabbningar mellan demonstranter och poliser i staden Seongju, där robotskölden är placerad, rapporterar AP.
Förordar förhandlingar
USA kräver skärpta sanktioner mot Nordkorea, medan Ryssland och Kina vill att USA och Sydkorea ska upphöra med militärövningar i området i utbyte mot att Pyongyang fryser sitt kärnvapenprogram. Ett förslag som USA:s FN-ambassadör avfärdat som "en förolämpning".
Putin har hittills inte sagt om han kommer att stödja skärpta sanktioner, men tycks utifrån de uttalanden han gjort vara mycket skeptisk. Kinas utrikesminister säger att FN bör vidta "nödvändiga åtgärder", men framhåller att det även krävs en dialog.
USA kräver sanktioner
Enligt ett amerikanskt resolutionsutkast för FN:s säkerhetsråd som nyhetsbyrån Reuters läst vill USA införa ett oljeembargo mot Nordkorea samt frysa diktatorn Kim Jong-Uns tillgångar. Resolutionen innehåller även ett stopp för nordkoreansk textilexport samt ett förbud för att anlita nordkoreansk arbetskraft utomlands.
USA:s finansminister Steve Mnuchin säger att om FN inte inför ytterligare sanktioner mot Nordkorea överväger USA att införa sanktioner mot länder som handlar med diktaturen.
- Jag har en exekutiv order redo för presidenten. Det kommer att ge mig mandat att sätta stopp för handel och införa sanktioner mot dem som bedriver handel med Nordkorea, säger han.
TT
