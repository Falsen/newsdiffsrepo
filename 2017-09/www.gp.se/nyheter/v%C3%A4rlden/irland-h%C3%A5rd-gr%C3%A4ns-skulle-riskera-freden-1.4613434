Irland: "Hård" gräns skulle riskera freden


TT




Världen



En "hård" gräns mellan Irland och Nordirland efter det brittiska EU-utträdet skulle riskera den fred som tagit årtionden att förhandla fram, enligt Irlands utrikesminister Simon Coveney.
- Vi kan inte ha en fysisk gräns på ön Irland som skapar barriärer mellan samhällen igen. Det skulle skapa spänningar som undergräver fredsprocessen som har tagit 30 år att bygga upp, säger han i samband med EU:s utrikesministermöte i Tallinn.
EU:s chefsförhandlare Michael Barnier uttryckte under torsdagen oro för Storbritanniens åsikt i frågan. Regeringen i London vill att människor och varor även i fortsättningen ska kunna röra sig friktionsfritt över den framtida EU-yttergränsen, något som enligt Bryssel inte är aktuellt.
Frågan är känslig med tanke på öns långa historia av våldsam konflikt, som slutade med ett fredsavtal mellan de tongivande parterna i Nordirland 1998.
TT-Reuters
