Bönder dödade i Boko Haram-angrepp i Nigeria


TT




Världen



Åtta människor har dödats i en serie attacker mot jordbrukssamhällen utanför delstatshuvudstaden Maiduguri i nordöstra Nigeria, uppger lokalbor.
Gärningsmännen anlände i pickup-bilar och på motorcyklar vid flera tillfällen under onsdagen och torsdagen. De förstörde hus och stal mat samt boskap i vad som tros vara en hämndattack för att unga män från trakten gått med i den lokala milis som bistår militären.
Flera bybor sköts ihjäl, och tre av offren uppges ha bränts till döds.
Det åtta år långa upproret från Boko Haram har tvingat många bönder och deras familjer på flykt, vilket lett till matbrist och en eskalerande humanitär kris.
Minst 20 000 människor har dödats och totalt över 2,6 miljoner människor blivit hemlösa sedan konfliktens början, 2009.
TT-AFP
