Svensk fängslad i två månader i Turkiet


TT




Världen



Det har gått två månader sedan den svenske IT-konsulten Ali Gharavi greps tillsammans med en grupp människorättsaktivister i Turkiet. Bland de frihetsberövade finns hans tyske kollega Peter Steudtner och familjerna tackar nu för det stöd de har fått.
"Ali och Peter saknas i våra vardagliga liv; vi saknar deras värme och helt enkelt deras närvaro. Efter gripandena har ett stort antal människor uttryckt sin solidaritet internationellt" skriver familjerna i ett uttalande som TT har tagit del av.
Enligt utrikesminister Margot Wallström (S) arbetar Sverige aktivt med Gharavis fall, samt med den gripne svenske författaren Hamza Yalcin som sitter fängslad i Spanien på turkisk begäran. Bland annat har Turkiets ambassadör kallats upp till UD.
Gharavi anklagas för att ha stöttat en icke namngiven terrororganisation, men i övrigt är det dåligt med mer exakta uppgifter om misstankarna.
TT
