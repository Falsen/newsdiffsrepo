Wallström om Turkiet: Helt oacceptabelt


Tobias Österberg




Världen
Turkiets vara eller icke-vara i EU splittrar unionen. Icke anser exempelvis Tysklands förbundskansler Angela Merkel.



Så sent som i helgen gick Tysklands förbundskansler Angela Merkel ut i en tv-debatt inför valet och kritiserade Turkiet skarpt. Merkel var då tydlig med att Turkiet inte borde bli EU-medlem och att hon skulle diskutera med EU-kollegor om en gemensam ståndpunkt: samtalen om turkiskt medlemskap ska avslutas.
Frågan kring Turkiet och EU svävade därför över unionens ministrar i samband med EU:s informella utrikesministermöte i Tallinn.
- Vi har kommit till en punkt där väldigt många av oss som har stöttat Turkiets EU-närmande när det gav goda resultat nu har sett att mycket gått väldigt snabbt i fel riktning, sade Margot Wallström och fortsatte:
- Det är klart att det varit viktigt att ha kvar möjligheten till ett EU-närmande men Turkiet stänger dörr efter dörr. Allt fler av oss anser att det måste få konsekvenser vad Turkiet gör just nu.
Johnson tvekar
Wallströms ministerkollega, Storbritanniens Boris Johnson, har dock en annan åsikt än Angela Merkel och sade att "det är viktigt att komma ihåg att Turkiet går igenom en väldigt tuff tid... och vi ska inte trycka bort Turkiet".
På plats i Tallinn var även Turkiets EU-minister Ömer Celik som gick till hårt angrepp:
- Den här inställningen att "jag fryser samtalen, nu sätter jag igång dem igen" är inte ok med oss.
Har skrivit brev
Wallström lämnade så sent som igår ett gemensamt brev med sin tyske kollega till EU, dels kring den svensk-turkiske journalisten Hamza Yalcins situation, dels den tysk-kurdiske författaren Dogan Akhanli.
Hamza Yalcin sitter sedan början av augusti fängslad i Spanien på Turkiets begäran.
TT: Anser du att ni den senaste tiden fått gehör från Turkiets sida?
- Inte så att det har gett något resultat och det är helt oacceptabelt, särskilt hur man behandlar regimkritiker och det kan inte fortsätta på det sättet. Det går verkligen emot EU:s grundläggande principer och det är därför väldigt viktigt att markera, säger Wallström.
Mötet i Tallinn har varit informellt utan att några beslut fattas. Margot Wallström poängterar dock att situationen i Turkiet måste diskuteras ytterligare.
- Det kommer snart ett utrikesministermöte där Turkiet seriöst måste sättas på dagordningen.
TT: Är Sverige beredda att ta upp detta?
- Om det inte finns formellt på dagordningen är vi ett av länderna som kommer att ta upp det. Det måste vi göra när vi har en situation där bland annat människor fängslas för att de är regimkritiker.
Tallinn, TT:s utsände
