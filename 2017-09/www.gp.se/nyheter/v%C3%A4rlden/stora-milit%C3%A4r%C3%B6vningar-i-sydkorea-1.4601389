Putin varnar för "global katastrof"


TT




Världen
Rysslands president Vladimir Putin varnar för en "global katastrof" om inte världen lyckas nå en diplomatisk lösning på krisen i Nordkorea. Han manar till dialog och avråder från fler åtgärder som riskerar att eskalera konflikten.



- Allt det här kan leda till en global katastrof med ett stort antal offer, säger Putin.
Han fördömer Nordkoreas agerande, som han kallar "provokativt", men säger att fortsatt prat om sanktioner är meningslöst.
Uttalandet kommer efter att USA:s FN-ambassadör Nikki Haley sagt att Nordkorea "ber om krig" och manat säkerhetsrådet att "vidta de starkaste möjliga åtgärderna mot Nordkorea".
Nya övningar
Samtidigt har den sydkoreanska flottan hållit stora övningar. Övningarna genomfördes på tisdagen, två dagar efter att Nordkorea genomförde sitt hittills största kärnvapentest.
"Om fienden utför en provokation över eller under vatten kommer vi omedelbart att slå tillbaka och begrava dem till sjöss", säger befälhavaren Choi Young-Chan i ett uttalande.
Flera av flottans stora fartyg deltog i övningarna, som genomfördes i Japanska havet, enligt uttalandet.
Flyttar robot?
Sydkorea har tidigare genomfört en militärövning med ballistiska robotar som svar på kärnvapentestet. I övningen simulerades en attack mot ett område i Nordkorea där landet testat kärnvapen.
Sydkoreas försvarsdepartement säger att det finns tecken på att Nordkorea förbereder ännu en robotuppskjutning.
Enligt uppgifter till den sydkoreanska tidningen Asia Business Daily har Nordkorea setts flytta en ICBM (interkontinental ballistisk robot) mot landets västkust, där det finns en anläggning för uppskjutning av robotar. Enligt källan som tidningen pratat med ska flytten av roboten ha påbörjats under måndagen och sker nattetid för att undvika övervakning. Sydkoreas försvarsdepartement har inte kunnat bekräfta uppgifterna.
TT-AFP
