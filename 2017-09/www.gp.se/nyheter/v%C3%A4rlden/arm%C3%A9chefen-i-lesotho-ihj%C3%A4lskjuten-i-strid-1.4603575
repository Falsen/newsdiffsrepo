Arméchefen i Lesotho ihjälskjuten i strid


TT




Världen
Arméchefen i Lesotho har skjutits ihjäl av två rivaliserande officerare, bekräftar försvarsminister Sentje Lebona. Också de andra två officerarna dödades i skottväxlingen.



Vittnen säger att striden på tisdagsmorgonen uppstod efter att de två andra officerarna tvingat sig in i generallöjtnant Khoantle Motsomotsos kontor i en militärförläggning. De sköts också ihjäl av generallöjtnantens livvakter men flera andra i sällskapet lyckades fly.
Lesotho har plågats av maktstrider och oro över att militären lägger sig i politiken. Flera mord på höga beslutsfattare har inträffat, bland annat på en tidigare arméchef 2015 och nu tycks det ta fart igen.
Den 78-årige premiärminister Thomas Thabanes parti vann valet i juni, vilket gjorde att han kunde bilda en koalitionsregering och återkomma till makten tre år efter att han flytt Lesotho av rädsla för sitt liv.
Thabane blev premiärminister redan efter valet 2012. Men i augusti 2014 tog soldater ledda av den sparkade arméchefen Tlali Kamoli kontroll över polisens högkvarter i ett försök till militärkupp sedan Thabane upplöst parlamentet för att undvika en misstroendeomröstning.
TT-AP-AFP
