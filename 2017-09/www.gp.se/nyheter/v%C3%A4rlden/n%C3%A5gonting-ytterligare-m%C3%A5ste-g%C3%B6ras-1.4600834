"Någonting ytterligare måste göras"


TT




Världen



Medlemsstaterna i FN:s säkerhetsråd fördömer Nordkoreas kärnvapentest. Rådet möts igen på måndag för att rösta om en resolution med ytterligare sanktioner mot Nordkorea.
- Det man ser är att någonting ytterligare måste göras och sanktioner är ett av de redskap som rådet har, säger ambassadör Irina Schoulgin Nyoni som representerade Sverige under sammanträdet.
Hon säger att Sverige är öppet för att diskutera ytterligare sanktioner, men att det även måste bli en diskussion om hur sanktionerna ska implementeras för att ha den effekt som man har tänkt sig.
Säkerhetsrådet möttes för mindre än en vecka sedan efter att Nordkorea skjutit en robot över Japan.
- Det var otroligt viktigt att rådet kunde träffas så snabbt trots att vi sågs för inte så länge sedan i samma ärende, säger Irina Schoulgin Nyoni.
- Alla känner ju att det här är oerhört allvarligt. och jag tror att alla i rådet, oavsett vilken stat man är, känner ett stort ansvar för att vi agerar enat och tydligt.
TT
