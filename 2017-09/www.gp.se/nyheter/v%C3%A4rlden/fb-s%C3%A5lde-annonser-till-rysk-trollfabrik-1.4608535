FB sålde annonser till rysk trollfabrik


TT




Världen



Facebook sålde annonser under presidentkampanjen i USA förra året till en rysk så kallad "trollfabrik" som producerar propaganda för att stärka Kremls syften, skriver The Washington Post.
Informationen kommer efter att representanter för Facebook frågats ut av utredare i den amerikanska kongressen på onsdagen, enligt flera källor till tidningen.
Annonsförsäljningen uppgick till 100 000 dollar och kunde spåras till ett ryskt företag. En liten del av annonserna, som började dyka upp sommaren 2015, namngav direkt de dåvarande presidentkandidaterna Donald Trump och Hillary Clinton. De flesta annonser fokuserade på frågor om vapenkontroll, invandring, homosexuellas rättigheter och diskriminering.
USA:s underrättelsemyndigheter har sagt att Ryssland påverkade presidentvalet 2016, däribland genom att använda sig av sociala medier och så kallade "troll" för att sprida falska nyheter för att påverka folks åsikter.
TT
