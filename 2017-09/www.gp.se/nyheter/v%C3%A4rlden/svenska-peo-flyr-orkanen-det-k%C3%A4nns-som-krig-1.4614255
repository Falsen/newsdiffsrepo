Svenska Peo flyr orkanen: "Det känns som krig"


Josefine Olausson




Världen
Orkanen Irma närmar sig Brevard County i delstaten Florida. Svenske Peo Rydgren flyr nu, tillsammans med sin familj, från sitt hem - timmar innan orkanen slår till.
– Vi känner oss rädda, alla måste lämna sina hem, säger han till GP.



I elva år har Peo Rydgren och hans familj bott i USA. Sedan drygt fyra månader tillbaka bor familjen i lilla samhället Indialantic i Brevard County i delstaten Florida.
Om inte allt för lång tid kommer familjen att lämna USA, där Peo arbetat i flera år, och flytta tillbaka till Sverige för gott.
Men förra söndagen fick de höra hur orkanen Irma närmar sig med stormsteg och i början på veckan tog familjen beslutet att lämna sitt hus i Indialantica för att ta sig till en tryggare plats.
LÄS MER: Tiotal döda när orkanen Irma tar sikte på Florida
"Alla måste lämna sina hem"
– Vi känner oss rädda, alla måste lämna sina hem. Det är det närmaste krigstillstånd vi har kommit, det är obligatorisk evakuering och man känner inte att man har någon kontroll över situationen, berättar Peo Rydberg för GP under fredagseftermiddagen.
Han berättar att han tillsammans med sin fru har letat efter plywoodskivor för att på bästa sätt skydda sitt hus från Irma.
Men någon garanti för att orkanen inte äter upp deras trygga punkt i Florida finns inte.
Om några timmar plockar de ihop sitt liv för att ta sig till Tampa och bo på hotell, då det senaste prognoserna indikerar att det kommer vara betydligt lugnare där.
– Det känns som att det är krig. Man vet inte vad man kommer att komma tillbaka till. Jag hoppas att huset ska stå i genom stormen utan skador, säger han.
Han berättar att de känner sig oroliga över vad de kommer att komma hem till igen.
– Det ska bli skönt att komma tillbaka, men då ska alla skador lagas och det kan ta en väldigt lång tid innan man får hjälp, säger Peo Rydgren.
