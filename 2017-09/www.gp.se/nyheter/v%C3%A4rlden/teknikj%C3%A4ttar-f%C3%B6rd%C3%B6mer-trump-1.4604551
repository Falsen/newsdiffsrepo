Teknikjättar fördömer Trump


TT




Världen
Beskedet att USA:s president Donald Trump tänker riva upp migrantprogrammet Daca möter kraftiga reaktioner. Politiker och näringslivet fördömer planerna.



"Det här är en sorglig dag för vårt land", skriver Facebooks vd och grundare Mark Zuckerberg i en kommentar.
Apples vd Tim Cook skriver i ett mejl till anställda:
"Jag är djupt bestört över att 800 000 amerikaner – bland dem fler än 250 av våra medarbetare på Apple – snart kan komma att bli utkastade ur det enda landet som de någonsin kallat ett hem".
Cook lovar att Apple ska stödja anställda som skyddas av Daca. Även Google och Microsoft reagerar kraftfullt.
Teknikjättarna uppmanar kongressen att ta fram lagstiftningen som skyddar de drabbade.
Trump får även rejält motstånd av såväl demokrater som republikaner.
New Yorks guvernör, demokraten Andrew Cuomo, och statens rättsliga myndigheter lovar att de ska stämma Trump i domstol om han skrotar programmet.
Och representanthusets talman Paul Ryan och den republikanske senatorn Orrin Hatch har bett presidenten att inte upphäva programmet.


TT-AFP
