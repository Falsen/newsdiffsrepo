FN: Assadregimen bakom gasattack

TT-Reuters



Världen
Den syriska regimen ligger bakom saringasattacken mot Khan Sheikhun i april, slår en FN-utredning fast.



Vid attacken släppte syriskt stridsflyg saringas över staden i Idlibprovinsen.
När bomberna började falla över staden Khan Sheikhun trodde invånarna att det handlade om ännu ett flyganfall, som blivit vardag på vissa håll i Syrien under åren av inbördeskrig. Men sedan började de första hjälparbetarna som skyndat till platsen att falla till marken.
- Det var som domedagen, har Hamid Khutainy från frivilligkåren Vita hjälmarna tidigare sagt till The Guardian.
Blå läppar
Minst 87 människor – varav många barn – dödades i attacken. Enligt vittnen låg skadade människor och vred sig i kramper på marken, deras läppar blåa och munnarna fyllda med skum.
- Var du än tittade så låg det döda människor, sade Abu al-Baraa, som bor i närheten av platsen för attacken, till The Guardian.
LÄS MER: Jakt på rättvisa för offren i Khan Sheikhun
"Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde syriska flygvapnet saringas i Khan Sheikhun, vilket dödade dussintals, till största del kvinnor och barn", står att läsa i rapporten, som kategoriserar attacken som ett krigsbrott.
LÄS MER: al-Assad förnekar gasattack mot sitt folk
Assadregimens styrkor har använt kemvapen vid minst 27 tillfällen, enligt utredningen. Regeringen har upprepade gånger förnekat att man använt sig av kemvapen.
TT-Reuters
