Svår förföljelse bakom massflykt från Burma


TT




Världen
Desperata, hungriga och traumatiserade strömmar de i hundratusentals från Burma mot Bangladesh. Situationen för den utsatta muslimska minoriteten rohingya är fruktansvärd – och hjälparbetet mycket svårt, enligt bedömare.



Bilderna talar sitt tydliga språk: Gråtande kvinnor som bär på barn i knyten genom djungeln. Apatiska äldre som verkar ha sett för mycket. Överfulla flyktingläger som lämnar mycket i övrigt att önska i monsunregnet.
Efter att en ny våldsvåg tagit fart i den burmesiska delstaten Rakhine rapporteras över 123 000 människor har flytt över gränsen till ett allt mer ovilligt Bangladesh. Bara det senaste dygnet har 37 000 människor kommit, enligt FN:s flyktingorgan UNHCR som nu vädjar om hjälp och nya landområden så att flyktinglägren kan byggas ut.
- Situationen är väldigt svår, fruktansvärd för civila, konstaterar Martin Gemzell, Asienansvarig vid människorättsorganisationen Civil Rights Defenders.
Brända byar
Den upptrappade konflikten har en infekterad och mångårig historia. Rohingya beskrivs ibland som världens mest förföljda folkgrupp och ett statslöst folk. Närmare en miljon har haft sitt hem i den burmesiska delstaten Rakhine, som de senaste åren sett brutala konflikter mellan muslimer och buddhister.
Den senaste våldvågen tog fart i slutet av augusti, samtidigt som FN:s förre generalsekreterare Kofi Annan publicerade en rapport där han bland annat förordade att rohingyas skulle få fullt medborgarskap och tillgång till skolor och hälsovård. Från burmesiskt håll skyller man oroligheterna på gerillagrupper, främst Arsa (Arakan Rohingya Salvation Army) som bland annat attackerat polisposteringar och militärbaser. Militären hävdar att det är utrensningsinsatser mot "extremistterrorister" som pågår.
Men flyende och människorättsgrupper anklagar militären för att medvetet tvinga bort rohingyas. De vittnar om brända byar, raketgevärsattacker mot civila och lemlästade döda.
- Mycket tyder på att den burmesiska militären begått svåra övergrepp men det råder inget tvivel om att extremistgrupper också är aktiva. Både har att vinna på en eskalering av konflikten, Arsa för att det då går lättare att rekrytera medlemmar, säger Gemzell.
Situationen förvärras av att det är svårt att oberoende verifiera uppgifter om övergrepp och att desinformation sprids i området, påpekar han.
Kritik mot Suu Kyi
Människorättsgrupper och FN har de senaste veckorna kritiserat Burmas säkerhetstjänst, varnat för att en humanitär katastrof stundar samt slagit larm om att burmesiska myndigheter försvårar hjälparbetet i Rakhine. Samtidigt har fredspristagaren och landets faktiske ledare, Aung Sang Suu Kyi, klandrats för att hon inte fördömt våldet mot rohingya.
"De senaste åren har jag upprepade gånger fördömt denna tragiska och skamliga behandling. Jag väntar fortfarande på att Aung Sang Suu Kyi, som liksom jag fått fredspriset, ska göra detsamma, skriver den pakistanska fredspristagaren och utbildningsaktivisten Malala Yousafzai enligt nyhetskanalen CNN.



TT
