Facebook sålde annonser till Ryssland under USA-valet

Gabriella Elbied Pettersson



Världen
Under det amerikanska valet förra året sålde Facebook annonser till ett ryskt företag som är kända sedan tidigare för att sprida politisk propaganda för Kreml, skriver Washington Post.



Under onsdagen berättade företrädare från Facebook för utredare i kongressen att företaget sålde annonser under den amerikanska valrörelsen till ett ryskt företag som ville rikta sig till väljare i USA. Det aktuella företaget ska ha varit en "trollfarm" känd för att sprida politisk propaganda för Kreml, uppger Washington Post.
Uppgifterna bekräftas även av Facebooks säkerhetschef Alex Stamos i ett pressmeddelande.
"Det här är allvarliga anklagelser och vi har undersökt en hel del aktiviteter på vår plattform för att förstå vad som hände", skriver Alex Stamos.
Några av annonserna ska nämnt både Donald Trump och Hillary Clinton, men merparten ska ha fokuserat på frågor som vapenrättigheter, migration och hbtq-rättigheter. Annonserna ska ha sålts under perioden sommaren 2015 till och med maj 2017, men enligt en Facebook-tjänstemän är det först nu man upptäckt annonsförsäljningen, som ska ha uppgått till totalt 100 000 amerikanska dollar, enligt Washington Post.
Över 3 000 annonser spårade till Ryssland
Facebook själva ska ha upptäckt kopplingen till Ryssland i samband med att de i våras började undersöka köpare av politiskt motiverade annonser, enligt källor med insyn i utredningen. Företaget hittade då över 3 000 annonser med digitala fotspår som ledde till Ryssland. Facebook upptäckte därefter nästan 500 konton på sociala mediet som hade i uppgift att marknadsföra annonserna och som även dem styrdes från Ryssland, enligt Washington Post.
De aktuella kontona som fortfarande var aktiva ska ha stängts ner uppger Facebook. I pressmeddelandet skriver Alex Stamos att företaget måste vara vaksamma.
"Vi vet att vi måste vara vaksamma för människor som försöker missbruka vår plattform. Vi tror på att skydda integriteten för den medborgerliga diskursen och kräver att annonsörer på vår plattform följer våra policyer och lagar. Vi bryr oss väldigt mycket om äktheten hos de kontaker människor gör på vår plattform"
Betalda troll spred falska nyheter
Uppgifterna om annonsförsäljningen har framkommit i samband med att kongressen undersöker ryska kopplingar i det amerikanska valet samt uppgifter om att Kreml ska ha varit inblandade i Trump-kampanjen, skriver Washington Post.
Det var i januari som den amerikanska underrättelsetjänsten drog slutsatsen att Ryssland hade lagt sig i det amerikanska valet för att hjälpa Donald Trump, bland annat genom att betala sociala medier-troll som hade i uppgift att sprida falska nyheter i syfte att påverka opinionen.
