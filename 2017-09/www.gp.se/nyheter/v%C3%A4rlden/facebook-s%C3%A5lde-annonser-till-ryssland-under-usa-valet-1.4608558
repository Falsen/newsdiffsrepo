Facebook sålde annonser till Ryssland under USA-valet

Gabriella Elbied Pettersson



Världen
Under det amerikanska valet förra året sålde Facebook annonser till ett ryskt företag som är kända sedan tidigare för att sprida politisk propaganda för Kreml, skriver Washington Post.



Under onsdagen berättade företrädare från Facebook för kongressundersökare att de sålde annonser under den amerikanska valrörelsen till ett ryskt företag som ville rikta sig till väljare i USA. Det aktuella företaget ska ha varit en "trollfarm" känd för att få ut politisk propaganda för Kreml, uppger Washington Post.
Några av annonserna ska nämnt både Donald Trump och Hillary Clinton, men merparten ska ha fokuserat på frågor som vapenrättigheter, migration och hbtq-rättigheter. Annonserna ska ha sålts under perioden sommaren 2015 till och med maj 2017, men enligt Facebook-tjänstemän är det först nu man upptäckt annonsförsäljningen, som ska ha uppgått till totalt 100 000 amerikanska dollar, enligt Washington Post.
Uppgifterna om annonsförsäljningen har framkommit i samband med att kongressen undersöker ryska kopplingar i det amerikanska valet samt uppgifter om att Kreml ska ha varit inblandade i Trump-kampanjen, skriver Washington Post.
Det var i januari som den amerikanska underrättelsetjänsten drog slutsatsen att Ryssland hade lagt sig i det amerikanska valet för att hjälpa Donald Trump, bland annat genom att betala sociala medier-troll som hade i uppgift att sprida falska nyheter i syfte att påverka opinionen.
Texten Uppdateras.
