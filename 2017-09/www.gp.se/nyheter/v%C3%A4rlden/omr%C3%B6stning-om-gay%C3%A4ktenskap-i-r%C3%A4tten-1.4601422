Omröstning om gayäktenskap i rätten


TT




Världen



Förespråkare för homosexuellas rättigheter i Australien vill inte att regeringen ska inleda poströstning i frågan om homosexuella ska få gifta sig. Nu tar de till juridiska åtgärder för att försöka hindra den.
De vill i stället att parlamentet ska ta beslut i frågan utan att låta folket säga sitt.
Inför landets högsta domstol argumenterar de att regeringen inte har den konstitutionella rätten att hålla poströstningen, som är planerad att inledas nästa vecka.
- Poströstningen är onödig och den har redan visat sig splittrande och skadlig. Hbtqi-grupper motsätter sig starkt omröstningen, och det gör vi också, säger Anna Brown från Human Rights Law Centre, som representerar gruppen Australian Marriage Equality och senatorn Janet Rice i ärendet.
Opinionsundersökningar visar att de flesta australier vill att samkönade äktenskap ska tillåtas, men många förespråkare ifrågasätter hur representativt resultatet från den frivilliga omröstningen kan bli.
TT-AFP-AP
