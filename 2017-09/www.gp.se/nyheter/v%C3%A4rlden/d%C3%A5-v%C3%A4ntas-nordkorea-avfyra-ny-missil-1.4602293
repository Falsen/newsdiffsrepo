Då väntas Nordkorea avfyra ny missil

Marina  Ferhatovic



Världen
"Nu är det nog", sa USA:s FN-ambassadör under måndagens möte i säkerhetsrådet och krävde hårdare sanktioner mot diktaturen på Koreahalvön. Samtidigt kommer flera rapporter om att Nordkorea förbereder en ny uppskjutning. Och den kan genomföras på dagen då Nordkorea firar 69 år sedan sitt grundande.



Under natten till måndagen flyttades något som verkar vara en missil mot en uppskjutningsplats på västkusten i Nordkorea, rapporterar lokala medier. Det har lett till spekulationer om att nya missiltester är på gång trots den oro som helgens provsprängning av en vätebomb skapat i regionen och i världen.
Tidigare har Kim Jong Un valt att kombinera militära uppvisningar med firanden av viktiga datum i landets historia. På lördag, den 9 september, firar landet 69 år sedan det grundades, vilket har fått många att dra slutsatsen att det är då nästa uppskjutning kommer att ske, skriver The Guardian. Förra året genomförde regimen ett kärnvapentest på samma datum.
LÄS MER: Nordkorea: Putin varnar för global katastrof
Kraftullare än Hiroshima
Landets senaste och mest kraftfulla kärnvapenprovsprängning genomfördes på söndagen och utlöste ett skalv med magnituden 6,3 på Richterskalan. Laddningen uppges vara kraftfullare än bomberna som föll över Hiroshima och Nagasaki under andra världskriget.
Draget har väckt starka reaktioner från omvärlden och en upptrappning av retoriken där bland andra Donald Trump har aviserat att ett militärt ingripande kan vara på gång.
"Att prata med Nordkorea löser ingenting", har han bland annat twittrat.
Samtidigt har Washington försäkrat Sydkorea om sitt fortsatta stöd.
ANALYS: Ödesdigra avgöranden för Trump
Sydkorea får utveckla tyngre missiler
Man har bland annat tagit bort en tidigare begränsning på storlek och räckvidd för missiler som Sydkorea får utveckla för att på så sätt förstärka dess försvar. De tyngre missilerna skulle potentiellt kunna användas mot Nordkoreas underjordiska militära anläggningar och skyddsrum, skriver The Guardian.
Trump har även godkänt försäljning av amerikanska vapen värda "flera miljarder dollar" till Sydkorea.
USA:s militära närvaro i Stilla havet är stor och består av 87 000 man, 50-70 fartyg och u-båtar, inklusive flera jagare och kryssare, ett hangarfartyg samt 140 flygplan, enligt The Guardian. I Sydkorea är tusentals amerikanska soldater baserade.
Under måndagens möte i säkerhetsrådet föreslog Kina frysning av Nordkoreas kärn- och missilprogram i utbyte mot att USA och Sydkorea upphäver sina gemensamma militärövningar – vilket avvisades av USA.
– När en skurkstat har kärnvapen och långdistansmissiler riktade mot en, då kan man inte släppa garden. Ingen skulle göra det, svarade Nikki Haley, USA:s FN-ambassadör och kallade förslaget för förolämpande.
LÄS MER: Britt-Marie Mattsson: Militärt svar allt troligare
Sanktioner eller samtal?
Även om samtliga parter fördömde Nordkoreas agerande stod det klart under mötet att säkerhetsrådets medlemmar står långt ifrån varandra i fråga om hur man skulle gå vidare i frågan.
USA ville att säkerhetsrådet skulle anta hårdare sanktioner mot Nordkorea. Det har tidigare sagts att det skulle kunna handla om stopp för bland annat oljeleveranser, textilhandel och ytterligare frysta tillgångar i utlandet.
Kina, som är Nordkoreas främsta leverantör av råolja och flera andra produkter, väntas blockera alla typer av åtgärder som skulle innebära att Kim Jong-Un störtas. Detta eftersom det skulle leda till stora flyktingströmmar på väg mot Kina samt större amerikansk militärnärvaro i regionen.
– Situationen på halvön försämras ständigt medan vi pratar, och faller in i en ond cirkel, säger Liu Jieyi, Kinas FN-ambassadör, enligt TT.
Även Ryssland har tryckt på att man hellre vill se en lösning genom samtal med Nordkorea än militära åtgärder.
– Allt det här kan leda till en global katastrof med ett stort antal offer, säger Putin enligt nyhetsbyrån AFP.
