Förödelse i orkanens spår – USA gör sig redo


TT




Världen
Antalet döda stiger efter orkanen Irmas framfart över Karibien. Nu har ovädret dragit vidare mot Kuba och Haiti. Därpå väntar USA där Floridas guvernör uppmanar samtliga invånare i delstaten att göra sig redo för evakuering.



- Ovädret är kraftfullt och dödligt. Ignorera inte evakueringsorder. Kom ihåg, vi kan återbygga ert hem, men vi kan inte ge er tillbaka livet. Samtliga Floridabor bör vara redo för att inom kort evakuera, säger Floridas guvernör Rick Scott i en varning till delstatens 20 miljoner invånare.
Trots att orkanen Irma graderats ned från kategori fem till kategori fyra är ovädret fortfarande extremt farligt, enligt det amerikanska orkancentret NHC,
- Det är dags att göra det rätta för er familj och åka inåt landet till säkerheten, fortsätter Scott och tillägger att ovädret är " bredare än hela vår delstat".
- Svåra skador och livshotande effekter väntas från kust till kust, säger Scott.
Stänga av kärnkraftverk
Chefen för USA:s katastrofmyndighet Fema, Brock Long, skräder inte heller orden inför monsterorkanens ankomst.
- Irma fortsätter att utgöra ett hot som kommer att ödelägga USA, antingen Florida eller någon annan av de sydliga delstaterna, säger han, enligt Reuters.
Orkanen väntas enligt CNN att dra in över Florida under lördagen (svensk tid) och myndigheterna varnar för havsvattennivåer på nästan åtta meter över de normala tidvattennivåerna. Elbolag planerar att stänga av kärnkraftverk och varnar för att miljontals hushåll och företag kan bli strömlösa i veckor efter ovädret.
Irma har redan orsakat stor förödelse i den karibiska övärlden. Skadorna på de franska öarna uppskattas till mer än 200 miljoner euro, rapporterar AFP.
Det är ännu oklart hur många som omkommit, då det löpande kommer rapporter från olika delar av de drabbade öarna. Men hittills har minst 17 människor konstaterats döda, enligt AFP. Siffran väntas stiga.
Plundring
Stora problem med plundring rapporteras från den nederländska delen av nästan totalt ödelagda Saint-Martin. Soldater har satts in för att försöka återställa ordningen och man har lyckats göra öns flygplats och hamn åtkomlig igen.
- Vi gör allt för att få in nödhjälp till området, säger Nederländernas premiärminister Mark Rutte.
Längs orkanens väg ligger bland annat Bahamas, Kuba och det fattiga Haiti, där myndigheterna enligt nyhetsbyrån AFP visade få tecken på förberedelser inför det oväder som riskerar att få katastrofala konsekvenser.
När orkanen drog in över Karibien var vindarna som hårdast 83 meter per sekund, en intensitet som varade i 33 timmar. Det är den längsta tid som en storm har hållit samma styrka sedan satellitövervakning började på 1970-talet.
Enligt den senaste uppdateringen från det amerikanska orkancentret NHC, har vindstyrkan gått ned till 78 meter per sekund i samband med att orkanen drog in mot Bahamas.
Trump har tillförsikt
Orkanen drabbar ett USA som fortfarande kämpar med följderna av orkanen Harvey.
- När (orkanen) Harvey drog in över Texas så gick den rakt in landet och blev ganska snabbt svagare. Irma däremot ser ut att kunna behålla mycket av sin styrka, säger meteorologen Jason Setree till nyhetsbyrån Reuters.
Men enligt president Trump är Florida väl rustat för ovädret.
- Florida är så väl förberett som man kan vara inför något sådant, nu är det bara att vänta och se vad som händer, säger han.
TT-AFP-Reuters
