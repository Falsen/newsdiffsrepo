"Kim Jong-Un sitter säkert i sadeln"


Roland Johansson




Världen
Varför kan inte Kina kontrollera Nordkorea bättre? Frågan ställs allt oftare i takt med att läget blir allt mer krisartat på koreanska halvön. Svaret kan vara enkelt: Nordkorea spelar ett skickligt spel med de trumfkort man har.



- Många tror att Kina har stort inflytande över den nordkoreanska regimen. Men nordkoreanerna vet att Kina för allt i världen inte vill ha en regimkollaps i Nordkorea. Detta utnyttjas mycket skickligt av nordkoreanerna. Kim Jong-Un sitter säkert i sadeln, säger Niklas Swanström, chef för Institutet för säkerhets- och utvecklingspolitik.
Han påpekar att Nordkorea vid tre tillfällen de senaste månaderna har utfört bomb- eller robottester precis när den kinesiska ledningen arrangerat viktiga möten och konferenser.
Demonstration mot Kina
Detta hände bland annat i maj i år när Kina utannonserade den gigantiska handelssatsningen "Nya sidenvägen" – nordkoreanerna störde då evenemanget med robottester.
- Det var en tydlig demonstration mot Kina, säger Swanström.
Uppenbart är att Kim Jong-Un och hans regering är irriterade över att Kina gått med på sanktionerna mot Nordkorea. Man uppfattar det som att Kina, som ska vara en vän, utdelar hugg i ryggen.
- Ideologiskt är det ett enormt avstånd mellan Kina och Nordkorea. Men Nordkorea fyller en mycket viktig politisk funktion för kineserna.
Fastlåst läge
Niklas Swanström tror att detta faktum gör det svårt att hitta en lösning på konflikten.
- Den nuvarande situationen kommer att bestå för överskådlig framtid. Ingen är beredd att backa. Det kommer att fortsätta med att Nordkorea isoleras ytterligare. Bombtesterna kommer att fortsätta, det kommer att bli fler sanktioner, säger han.
Däremot tvivlar han på ett fullskaligt krig.
- Det kan bli så att en incident utvecklas till en krigssituation. Men det troligaste är att det inte blir så. Ingen av de inblandade vill ha krig.
TT
