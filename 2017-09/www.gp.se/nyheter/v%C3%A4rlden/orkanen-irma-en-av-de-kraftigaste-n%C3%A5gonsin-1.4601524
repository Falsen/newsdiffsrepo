Orkanen Irma – en av de kraftigaste någonsin


Marina Ferhatovic




Världen
Puerto Rico och den amerikanska delstaten Florida har utlyst undantagstillstånd i väntan på det kraftiga ovädret Irmas framfart. Orkanvarningar har utfärdats i flera delar av Karibien. Orkanen klassas nu som en kategori 5-orkan och är den farligaste orkanen någonsin, enligt National Hurricane Center.



Irma har uppgraderats till en extremt farlig orkan av kategori 5 på en femgradig skala, enligt National weather service. Orkanens vindar uppmäter nu 85 sekundmeter. Enligt National Hurricane Center är orkanen den kraftigaste de uppmätt i Atlanten kring Karibiska havet och Mexikanska golfen.
Orkanen är i nuläget kraftigare än orkanen Katrina som orsakade massiv förstörelse i New Orleans för 12 år sedan. Enligt Philip Klotzbach, meteorolog och orkanexpert vid Colorado State University, är Irma den näst starkaste orkanen som uppmätts över Atlanten tillsammans med orkanerna Gilbert och Wilma. Endast orkanen Allen 1980 har haft starkare vindar.
Irma klassas nu som "extremt farlig", uppger AFP.
Meterhöga vågor och jordskred väntas
Puerto Rico och den amerikanska delstaten Florida har utlyst undantagstillstånd. Orkanvarningar har även utfärdats för Antigua och Barbuda, Anguilla, Montserrat, St. Kitts och Nevis, St. Martin, Saba, St. Eustatius samt St. Maarten och St. Barts.
Farhågorna är att Irma släpper loss uppåt 25 centimeter regn och vågor på uppemot 7 meter, orsakar ler- och jordsked och kraftfulla översvämningar.
– Vi betraktar Irma som en mycket betydande händelse, säger Ronald Jackson, vid karibiska katastrofcentret på Barbados.
Beredskapen har också höjts i Puerto Rico, Vieques, Culebra, Brittiska och Amerikanska Jungfruöarna, Guadeloupe och Dominica.
Också de amerikanska delstaterna Georgia, South Carolina och North Carolina håller ett öga på Irma om ovädret viker norrut. I Puerto Rico har man ställt in undervisningen inom statliga skolsystemet och på universiteten under tisdagen.

Hurricane Irma now a Dangerous Category 5 hurricane with winds of 175 mph! — NWS Charleston, SC (@NWSCharlestonSC)
5 september 2017


Undantagstillstånd i Florida
Floridas guvernör Rick Scott har utlyst undantagstillstånd i hela staten.
– Här i Florida förbereder vi alltid för det värsta och hoppas på det bästa, och även om Irmas bana inte är helt känd för oss just nu, har vi inte råd att vara oförberedda, sa han i ett uttalande på måndagseftermiddagen, enligt CNN.
Han förklarade vidare att åtgärden möjliggör för krispersonalen att kringgå byråkratin och snabbt agera i akuta lägen.
För en översättning av grafiken i tweeten nedan se bildspelet ovan:

11pm AST forecast on #Irma. Hurricane Warning issued for Puerto Rico and the U.S. and British Virgin Islands. https://t.co/sYVOB3gkmI pic.twitter.com/GhwwXJCwym — NHC Atlantic Ops (@NHC_Atlantic)
5 september 2017



Människor förbereder sig för stormen
Under tisdagskvällen, svensk tid, uppgav NHC att orkanen med sina rekordvindar befann sig ungefär 30 mil utanför öarna Atigua och Baruda. Orkanen beräknas träffa öarna under tisdagskvällen eller onsdagsmorgonen, enligt CNN.
– Anguilla, hela vägen mot Antigua och Barbuda, hela vägen upp mot de brittiska jungfruöarna är i allvarlig fara, sa CNN-meteorologen Chad Myers under tisdagen.
Antiguas cirka 80 000 invånare har under tisdagen försökt förbereda sig på orkanen. Invånarna har flockats till matbutiker för att bunkra upp med mat och andra förnödenheter, fiskare på ön har med maskiner lyft upp sina båtar till hamnar för att rädda dem från orkanen, enligt CNN.
Även i Puerto Rico har hundratals människor vallfärdat till matbutikerna och tömt hyllorna på varor inför den kommande stormen. Människor köade även utanför byggvaruhus för att köpa playwood, batterier och elgeneratorer. Om strömmen slås ut med orkanen Irma är boenden på ön rädda för att det ska ta veckor att få tillbaka den.
– Ström är något vi verkligen behöver, speciellt på grund av vädret på Puerto Rico. Vi måste ha AC eller fläkt på hela natten, sade en kvinna på ön till CNN.
Bilder från Puerto Rico visar även hur människor är i full gång med att spika för fönster och dörrar på sina hus för att skydda sig mot stormen.
