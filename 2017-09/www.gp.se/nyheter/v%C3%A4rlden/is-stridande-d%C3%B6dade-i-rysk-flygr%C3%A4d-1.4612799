IS "krigsminister" kan ha dödats i rysk räd


TT




Världen



Omkring 40 stridande från extremistgruppen IS – däribland fyra ledare – har dödats i en rysk flygräd nära Dayr al-Zawr i östra Syrien, enligt det ryska försvarsdepartementet. Det rapporterar den ryska nyhetsbyrån Ria.
Bland de dödade finns enligt Ryssland Gulmurod Khalimov, IS så kallade "krigsminister", som var chef för en specialstyrka inom den tadzjikiska polisen innan han hoppade av och anslöt sig till extremistgruppen. Det är dock inte första gången uppgifter om Khalimovs död cirkulerar – senast i april rapporterade The Times att han dödats i en flygräd i Mosul.
Även Abu Muhammad al-Shimali, ansvarig för utländska IS-stridande, ska finnas bland de dödade, enligt ryska uppgifter.
TT-Reuters
