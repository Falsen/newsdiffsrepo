Gömd naziörn skapar rädsla för Hitlerdyrkan


Sandra Molliver




Världen
I över ett decennium har örnen legat nerpackad i ett gammalt sjömagasin. Nu ska politiker och religiösa ledare i Uruguay avgöra akterfigurens öde. Vad gör man med 350 kilo nazibrons?



2006 bärgade privata investerare en 350 kilo tung bronsörn som suttit i aktern på nazistskeppet Admiral Graf Spee. En del av skulpturen formar ett stort hakkors. Skeppet sjönk utanför Uruguays kust 1939 och på ytan såg bärgningen ut att bli en lönsam affär för investerarna. Naziörnen förväntades dra in mångmiljonbelopp om den såldes på auktion – men myndigheterna i Uruguay satte stopp. Under en kort tid visades örnen visserligen upp för offentligheten på ett hotell, men tilltaget ansågs för provocerande. Den packades ner och hamnade i ett gammalt sjömagasin.
Måste bestämma sig
Elva år har gått och nu har Uruguays försvarsminister meddelat att religiösa och politiska ledare en gång för alla måste avgöra statyns öde. Under augusti har försvarsministern Jorge Menendez diskuterat frågan med bland annat jurister och med Uruguays judiska centralkommitté. Hos den senare är oron är stor för att örnen ska generera naziturism om den visas upp offentligt.
– Vi vill undvika att örnen skapar en nazistisk fristad i Uruguay som lockar hit nazister från hela regionen. Vi har inga problem med att den säljs och lämnar landet, säger Israel Buszkaniec, kommitténs president, till AP.
Hans uttalande kommer mitt under den växande oro för nynazim som kravallerna i Charlottesville, USA har återupplivat.
LÄS MER: Göteborgare deltog i vit-maktdemonstration i USA
Finns en stor marknad
Alla vill dock inte att örnen säljs. Marknaden för nazistgods är lukrativ, men inte oproblematisk. AP har pratat med flera ledande experter och en del menar till och med att örnen borde smältas ner, för att undvika såväl naziturism som att örnen hamnar i nynazistiska samlingar. En av dem som stödjer en nedsmältning är Manuel Esmoris, expert inom kulturhistoriskt bevarande. Det enda värdiga alternativet är enligt honom att örnen skänks bort till krigsmuseet i London.
– Det är ett farligt föremål och det finns inga kontrollerade försäljningar av den här typen av föremål. Det kan köpas upp av bulvaner som sedan kan sälja det vidare till nynazister, säger han till AP.
Men Håkan Karlsson, arkeolog och expert på relationen mellan kulturarv och det samtida samhället vid Göteborgs universitet, menar att förstörelse av föremål sällan är rätt väg att gå.
– Det finns två sidor – antingen kan man försöka lära sig av något eller så kan man försöka radera det. Om vi plockar bort föremål eller statyer som har en viss dragkraft, ändrar det inget i sak. Hur ska man till exempel förhålla sig till Auschwitz som nu fungerar som museum? Då får man ställa följdfrågan om vi överhuvudtaget ska ha kvar saker som påminner om obehagligheter. Och det tror jag man måste ha, säger han.
Det lilla landet på Sydamerikas östra kust har visserligen ett museum tillägnat Förintelsen, men deltog aldrig i andra världskriget. Förintelsemuseet har dessutom inga föremål av samma typ som den uppfiskade örnen. Därför är det en för Uruguay speciell situation som landet ställs inför när örnens öde ska avgöras.
Stödjer bevarande
Aron Verständig är ordförande i Judiska centralrådet i Sverige. Även han ser helst att historiska föremål bevaras – men understryker att det är viktigt i vilka sammanhang föremålen visas upp.
– Det är problematiskt när man börjar förstöra saker, däremot behöver allting ha en kontext. Om du har en nazistisk staty, behöver man hitta en kontext där den passar. Den kanske inte ska stå på ett torg eller vid en synagoga, utan på ett museum, säger han.
Samtidigt vill inte Aron Verständig på förhand underkänna någon av de anfallsvinklar Uruguay kan tänkas välja vad gäller naziörnen.
– Det viktiga är att man när frågorna uppstår har en öppen och konstruktiv debatt. Det är möjligt att man känner i Uruguay att det här står för så mycket ondska att nu smälter vi ner det, eller så kommer man fram till att vi ställer in föremålet på museet och förklarar vad det stod för, säger han.
