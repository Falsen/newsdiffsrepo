Katalonien ska rösta om självstyre


TT




Världen
Kataloniens parlament har röstat igenom lagen om folkomröstning om självständighet. Den ska hållas den 1 oktober.



En total konfrontation mellan separatisterna i Katalonien och den spanska centralregeringen i Madrid ter sig oundviklig. Hur det ska sluta vet ingen säkert i dag.
Kataloniens parlament, där självständighetsivrande partier har majoritet, röstade sent på onsdagen igenom den aviserade lagen om dels en folkomröstning den 1 oktober om Katalonien ska bryta sig loss från Spanien och bilda en egen stat, dels en rättsordning för den nya staten.
Parlamentssessionen i Barcelona blev stökig när oppositionspartier protesterade, bland annat med högljudda påpekanden om att lagen är illegal.
Dessutom uppstod stridigheter kring när debatten om lagen skulle genomföras. Till slut genomdrev parlamentets talesperson Carme Forcadell att debatten skulle hållas på onsdagen, och fick skarp kritik från oppositionen får att hon åsidosatt parlamentets regelverk.
Sjöng ihop
Kort före omröstningen lämnade opposition sina platser och ledamöterna från högerpartiet PP lämnade spanska och katalanska flaggor efter sig i stolarna.
Separatistpartierna har med 72 platser egen majoritet i parlamentet. Ingen röstade emot eller avstod, medan 52 alltså inte närvarade.
När resultatet stod klart reste sig de kvarvarande självständighetsivrande politikerna i bänkarna och sjöng unisont den katalanska nationalsången Els Segadors.
Blir ogiltig
Reaktionerna från Madrid redan tidigare på dagen visar att kursen mot frontalkrock ligger fast. Regeringen bad direkt författningsdomstolen TC att ogiltigförklara lagen, enligt vice premiärminister Soraya Sáenz de Santamaría från konservativa regeringspartiet PP. Regeringen håller på torsdag ett extra sammanträde.
Tidigast på torsdag kan TC uttala sig i ärendet. TC har redan tidigare slagit fast att en folkomröstning och utbrytning bryter mot Spaniens konstitution – vilket separatisterna inte brytt sig om. Men vad mer följer nu? Går TC så långt som att avsätta Kataloniens regeringschef Carles Puigdemont och andra separatistledare för att ha begått olagligheter?
Allt är upplagt för fortsatt konfrontation, inte minst med den 11 september i faggorna. Det är Kataloniens nationaldag La Diada och har de senaste fem åren lockat ut miljontals katalaner i demonstrationer för självständighet.
TT-AFP-Reuters
