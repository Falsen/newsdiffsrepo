Nu hungerstrejkar fångarna i det ökända fängelset


Sandra Molliver




Världen
En grupp fångar vid det ökända iranska fängelset Rajai Shahr har hungerstrejkat i en månad för rätten till rent vatten, mat och möjligheten att prata i telefon. Det har fått flera föreningar i Göteborg att gå samman för att uppmärksamma fångarnas nödrop.



En nyöppnad högersäkerhetsavdelning vid det iranska fängelset Rajai Shahr sprider fasa bland fångarna. Sedan slutet på juli har 53 fångar flyttats till avdelningen, varav en tredjedel har gått samman i en pågående hungerstrejk i protest mot förhållandena på avdelningen.
Enligt Amnesty International saknar fångarna rent vatten, tillräckligt med mat och möjligheten att träffa familj eller hålla kontakt via telefon. De vattenreningssystem som fångarna själva hade införskaffat, följde inte med i flytten till den nya avdelningen. Fönstren är täckta med plåt och luftintag har täppts igen så att knappt någon luft kommer in och ut, erfar människorättsorganisationen.
Hungrat i en månad
17 av de 18 fångar som hungerstrejkar har nu varit utan mat i en månad. Bland fångarna på avdelningen finns journalister, politiska aktivister och utövare av religionen bahai.
– Det här är människor som inte borde vara bakom galler från första början, men i stället för att släppas, straffas de ännu hårdare genom att de hålls kvar under dessa vedervärdiga förhållanden, säger Magdalena Mughrabi, vice ordförande för Amnesty International i Mellanöstern och Nordafrika, i ett officiellt uttalande från Amnesty.
De senaste dagarna har flera av fångarna flyttats till sjukhusdelen av fängelset efter att deras hälsa försämrats. Amnesty International uppmanar iranska myndigheter att tillåta en oberoende part att utföra inspektioner i fängelset.
Ska protestera i Göteborg
Under lördag eftermiddag planerar flera iranska föreningar i Göteborg att samlas vid Kungsportsplatsen för att uppmärksamma fångarnas förvärrade levnadsförhållanden. En av dem som tagit initiativet till protesten är Mehdi Amini, representant för Iranska kulturföreningen i Göteborg.
– Det här är en diktatur som gör som den vill, men jag tror att världen ändå kan påverka. För Iran vill visa att de tänker på mänskliga rättigheter, presidenten försöker ge sken av att vara liberal. Vi behöver skapa tillräckligt med press på Iran att släppa politiska fångar och upphöra med avrättningarna, säger han.
Han ser det som sin plikt att försöka rikta uppmärksamhet mot de hungerstrejkande fångarna, inte minst för att de vågar protestera öppet under ett totalitärt styre.
– Man vill inte lämna dem ensamma, utan gör det man kan göra i det fria Sverige. Och om folket i Iran ser att de har stöd utifrån – det är viktigt rent moraliskt. Det är inte lätt, men det har aldrig varit lätt mot diktaturer, säger han.
