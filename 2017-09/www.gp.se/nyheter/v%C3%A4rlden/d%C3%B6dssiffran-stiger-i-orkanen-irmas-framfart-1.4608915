Dödssiffran stiger i orkanen Irmas framfart

Marina  Ferhatovic



Världen
Hittills har sex människor bekräftats döda på den franska ön Saint-Martin, sedan orkanen Irma dragit in över området. 95 procent av ön rapporteras vara förstörd. Även stora delar av korallön Barbuda har förstörts. I Puerto Rico uppges 900 000 personer vara utan ström.




På ön Saint-Martin utvärderar man just nu skadorna efter orkanen Irmas kraftfulla framfart.
– Det är en enorm katastrof, 95 procent av ön är förstörd. Jag är i chock. Det är skrämmande, säger Daniel Gibbs, vid de lokala myndigheterna.
LÄS OCKSÅ: Orkantrio härjar över Atlanten
Sex dödsoffer har hittats på ön.
– Det här är inte den slutgiltiga dödssiffran. Det finns risk för ytterligare upptäckter, säger Eric Maire, talesperson för ögruppen Guadeloupe.
Frankrikes utrikesdepartement meddelade tidigare att två människor omkommit och att två skadats allvarligt på öarna Saint-Barthélemy och Saint-Martin.
(Texten fortsätter under videoklippet)



"Helt förödande"
Öriket Antigua och Barbuda har drabbats särskilt hårt. Den låglänta korallön Barbuda har blivit "helt förstörd". 95 procent av alla bostäder är skadade och 30 procent av dem raserade, enligt premiärministern i området, Gaston Browne. Ön har omkring 1 700 invånare.
– Det är helt förödande, Barbuda ligger under rasmassor, säger han.
Enligt Browne har en person bekräftats död på Barbuda. Ett dödsoffer har även bekräftats på ön Barbados.
Michael Magras, senator för den franska ön Saint-Barthélemy beskrev för franska medier situationen som katastrofal.
–Jag är chockad över monstret ovanför oss. Ön är förstörd. Det är apokalyptiskt, stora skador och många förstörda tak, sa han, enligt The Guardian.
Strömlöst i Puerto Rico
I Puerto Ricos huvudstad San Juan sökte sig tusentals människor till de skyddsrummen som myndigheterna erbjuder. Enligt stadens borgmästare Carmen Yulín Cruz är det i sig ett tecken på hur uppskrämda invånarna är, berättade hon för The Guardian.
– Det här är första gången sedan jag tillträdde som borgmästare för fem år sedan som folk har sökt sig till våra skyddsrum innan de blev ombedda att göra det. Folk är oroliga, de är rädda. Puertoricaner kan inte föreställa sig hur en kategori 5-orkan ser ut, det är något vi aldrig hört talas om, sa hon till tidningen.
Hon intervjuades från sitt hem i staden San Juan som till stora delar är strömlös. Hon berättade att staden förmodligen kommer vara utan ström fyra till sex månader framåt. 900 000 personer har drabbats av strömavbrott och enligt Puerto Ricos räddningstjänst saknar omkring 50 000 människor vatten.
Fortsätter mot Florida
Under torsdagen fortsätter orkanen med vindar på över 83 meter per sekund sin rasande resa mot Dominikanska Republiken, Haiti, Kuba och Södra Bahamas. Det amerikanska nationella orkancentret (NHC) uppgav på onsdagen att Irma därefter skulle vända norrut mot södra Florida som den väntas dra över först till helgen.
Rick Scott, Floridas guvernör, har utlyst nödläge i delstaten och flera områden har evakuerats i väntan på Irma. Över 25 000 människor har lämnat ögruppen Florida Keys. På onsdagen fick alla sjukhus på öarna fram till fredag morgon på sig att stänga.
Myndigheterna har också beordrat evakuering av kustområdet från Miami till Fort Lauderdale på grund av den höga risken för stormfloder i samband med orkanen. 7000 soldater ur Floridas nationalgarde ska inställa sig på fredag för att hjälpa till med evakuering och räddningsarbete.
– Var redo, bekanta er med era evakueringsrutter. Den här stormen kan förstöra vår stat och vi måste ta den på allvar, sa Rick Scott.
