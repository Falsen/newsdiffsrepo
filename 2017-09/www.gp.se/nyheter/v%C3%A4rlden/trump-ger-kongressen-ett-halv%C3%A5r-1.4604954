Osäker framtid för unga efter Trumps besked


TT




Världen
USA:s president Donald Trumps beslut att avsluta migrantprogrammet Daca väcker hård kritik från flera håll. Själv ger han kongressen ett halvår på sig att komma överens.



Företagsledare, fackföreningar, religiösa grupper, oppositionspolitiker och många inom Trumps egna republikanska parti har gått ut och kritiserat beslutet att riva upp skyddet för människor som illegalt kom till USA när de var under 16 år.
Beslutet innebär en mycket oviss framtid för närmare 800 000 unga.
Så kallade "dreamers" – många latinamerikaner, nu i tjugoårsåldern – blir illegala invandrare och riskerar att utvisas inom mellan sex månader och två år.
- Det här är det enda hemlandet jag känner till, säger Ivan Ceja, en 26-årig student som innefattas av Daca och kom till USA som bebis.
- Min framtid är här. Jag kommer inte att lämna utan att kämpa.
Trump sade efter beslutet att han "bryr sig mycket om de människor vi talar om, och känner en stor kärlek till dem". Han uppmanade kongressen att lagstifta om en omfattande invandringsreform.
"Kongressen har sex månader på sig att lagstifta Daca (något som Obamaadministrationen inte lyckades med). Om de inte kan göra det kommer jag att se över frågan!", twittrade Trump.
TT-Reuters
