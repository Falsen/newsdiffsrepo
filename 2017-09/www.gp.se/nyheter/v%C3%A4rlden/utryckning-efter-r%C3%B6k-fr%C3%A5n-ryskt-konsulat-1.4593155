Expert: Risker på sikt med diplomatbråk


Tomas Bengtsson




Världen
"En aggressiv handling utan motstycke" kallar Ryssland det amerikanska beskedet att det ryska handelskontoret i Washington ska genomsökas. En expert säger att retoriken är den hårdaste sedan kalla kriget och att han ser möjliga militära risker.



- Nu går man nästan över det som sagts sedan Sovjetunionens fall. Man är väl tillbaka till det som gällde under riktiga diplomatiska kriser under kalla kriget. Den här spiralen fortsätter nedåt, säger Jan Hallenberg, professor i statsvetenskap och säkerhetspolitisk forskare vid Utrikespolitiska institutet, till TT.
Det ryska utrikesdpartement protesterade på lördagen mot planerna på att genomsöka det ryska handelskontorets byggnad. I protesten, som överlämnades direkt till Anthony Godfrey, tillförordnad chef för USA:s beskickning i Moskva, skriver ryska UD att genomsökningen är en "brottslig inspektion" som kan utnyttjas för "anti-ryska provokationer" genom att "plantera komprometterande material", rapporterar Reuters.
I torsdags kom beskedet att USA beordrat stängning av det ryska konsulatet i San Francisco samt kontoren i New York och Washington. Det är i dag, den 2 september, som stängningarna ska ske.
Farhågor på sikt
I ett inlägg på Facebook skriver det ryska konsulatet att stängningen förstör för både ryska och amerikanska medborgare som behöver hjälp. I fjol utfärdade beskickningen över 16 000 turistvisa till amerikaner, enligt inlägget.
Trots den nivå som den diplomatiska krisen ligger på nu ser Hallenberg inga omedelbara militära risker med att länderna i olika omgångar stänger motpartens diplomatiska kontor.
Men han har farhågor på sikt. USA och Ryssland samordnar exempelvis sina insatser med stridsflyg i Syrien, för att undvika misstag där de ger eld mot varandra.
- Om man slutar med den samordningen, och planen ändå gör lika många uppdrag – då finns det risker. Det blir inget storkrig ändå men det kan bli utväxling av väpnad kraft, säger Hallenberg.
"Ändå önskvärt"
En annan risk kan uppstå om den pågående krisen kring Nordkorea skulle förvärras ytterligare med nordkoreanska robotar mot amerikansk mark.
- Då är det ändå önskvärt att ryssarna och amerikanerna pratar med varandra, säger Hallenberg.
I fredag syntes svart rök från det ryska konsulatet i San Francisco.
Brandkåren ryckte då ut men stoppades i dörren.
- Branden var inte oavsiktlig. De brände något i öppna spisen, säger Mindy Talmadge, talesperson för stadens räddningstjänst, enligt AFP.
Oro för spionage
Amerikansk underrättelsetjänst har länge oroats av att personal på konsulatet i San Francisco har varit inblandad i spionage.
- Regeringen har äntligen förstått att ryssarna hållit på med underrättelsearbete vid konsulatet, och att det har varit så i årtionden, säger Rick Smith, tidigare chef för FBI:s enhet i staden mot ryskt kontraspionage.
TT
