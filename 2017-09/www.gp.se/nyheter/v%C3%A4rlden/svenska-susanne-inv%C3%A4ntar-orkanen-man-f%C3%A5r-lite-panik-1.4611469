Svenska Susanne inväntar orkanen: Man får lite panik


Tobias Kjellberg




Världen
Susanne Ragnarsson bor i Miami tillsammans med hund och make. Orkanen Irma väntas slå till inom några dygn, och staden stålsätter sig för den annalkande katastrofen.
– Man får lite panik när alla hamstrar som de gör nu, säger Susanne Ragnarsson.



Under torsdagen är det en strålande dag i Miami, berättar Susanne Ragnarsson. Hon flyttade hit för snart 30 år sedan för att studera film. Bakom sig lämnade hon västsvenska Varberg där och fötts och fostrats. Irma blir inte hennes första orkan.
– Jag var här när Andrew kom in, så jag har lite erfarenhet av det hela, säger Susanne Ragnarsson.
Orkanen Andrew slog till mot Bahamas och Florida i augusti 1992. Stormen tog 65 liv och förstörde 63 500 hus. Det klarade Susanne av – ochhon tror att den erfarneheten kan hjälpa henne att ta sig igenom den här orkanen också. Men Irma är kraftigare än Andrew.
– Jag är ganska lyckligt lottad eftersom vårt hus ligger på den högsta naturliga marknivån i Miami. Dessutom har vi förstärkta fönster, säger hon.
Alla hamstrar varor
Men det betyder inte att hon inte har förberett sig. De flesta förbereder sig, menar hon – något som märks på bensinmackar och i affärer.
– Man får lite panik när alla hamstrar som de gör nu. I går skulle jag tanka och fick stå en halvtimma i kö, säger Susanne Ragnarsson.
Susanne Ragnarsson bor i stadsdelen Coconut Grove, mitt i Miami. Hon berättar att sjukhuset Mercy, som ligger nära hennes hem, har evakuerats på grund av att det ligger för nära stranden. Under torsdagen tvångsevakueras även Miami beach och Florida keys vid delstatens kustlinje. Men Susanne är inte orolig.
– Jag känner mig trygg i att jag har gjort allt jag kan. Men hade jag bott nära havet och inte bott så nära sjukhuset så hade jag nog känt det värre. Men vi köpte vårt hus med tanke på att vi hade varit med om ganska många stormar, säger hon.
På grund av orkanen Harvey, som svepte över delstaten Texas för några veckor sedan, är folk mer förberedda nu än vad man varit tidigare, tror Susanne Ragnarsson.
– Vid andra orkaner har man hört folk säga att de inte tror att den ska komma hit. Men så är det inte nu. Man har lärt sig genom att titta på Harvey.
Hundens första orkan
Det största orosmomentet ligger i stället för vad som ska hända efter stormen. Susanne Ragnarsson jobbar nämligen i filmindustrin och hjälper filmbolag att välja inspelningsplatser i Florida.
– Det kanske inte är så många som vill spela in här längre om allt är helt öde, säger hon.
Susanne Ragnarsson lever tillsammans med sin make Alejo Memendez och den dansk-svenska gårdshunden Enzzo.
– Han är 11 och ett halvt år. Det blir hans första orkan, men han är lugn som en filbunke, säger hon.
