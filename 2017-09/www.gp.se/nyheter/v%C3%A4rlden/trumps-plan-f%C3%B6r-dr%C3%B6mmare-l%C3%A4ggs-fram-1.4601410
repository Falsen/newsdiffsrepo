Trumps plan för "drömmare" läggs fram


Tina Magnergård Bjers




Världen
USA:s president Donald Trump verkar via Twitter bekräfta att han river upp migrantprogrammet Daca, som omfattar närmare 800 000 unga, och ger kongressen ett halvår för att lagstifta i frågan. "Kongressen, förbered er för att göra ert jobb – Daca", twittrar Trump.



Spekulationer om just detta har gått varma och varit föremål för protester i USA i flera dagar. Justitieminister Jeff Sessions ska senare under dagen presentera Vita husets plan.
Delstaterna New York och Washington har hotat att stämma Trump om han river upp programmet.
Sex månaders frist
Daca ger migranter som kom till USA före sin 16:e födelsedag, i sammanhanget kallade "dreamers" (drömmare), möjlighet att stanna i landet och arbeta lagligt i tvåårsperioder som kan förlängas. Det omfattar i nuläget närmare 800 000 unga och skapades av Trumps företrädare Barack Obama genom en presidentorder 2012.
Rent formellt innebär Trumps beslut en förlängning, men bara med ett halvår. Det är oklart om några arbetstillstånd kommer att förlängas under den perioden, skriver amerikanska medier. Det är också oklart vad som händer med programmet om kongressen inte kan enas om ett lagförslag i frågan.
Justitieminister Sessions, känd som en hök i invandringsfrågor, ska berätta om planerna klockan 17 svensk tid men kommer inte att svara på några frågor, enligt justitiedepartementet.
Dubbla stämningar
Ett skäl till att Trump agerar nu är att tio republikanska delstater hotat att stämma staten för programmet. Att Obama fattade ett sådant beslut var maktmissbruk, bara kongressen kan ge papperslösa amnesti, resonerar delstaterna.
Samtidigt lovar New Yorks guvernör, demokraten Andrew Cuomo, och statens rättsliga myndigheter att de ska stämma Trump i domstol om han skrotar programmet.
"Presidentens åtgärd kommer att vända upp och ned på livet för hundratusentals unga människor som vuxit upp i Amerika", säger Cuomo i ett gemensamt uttalande med delstatens högste åklagare Eric Schneiderman:
Även delstaten Washingtons högste åklagare Bob Ferguson hotar med rättsliga åtgärder.
Motstånd inom partiet
Trump får även tungt motstånd i sitt eget parti. Representanthusets talman Paul Ryan och den republikanske senatorn Orrin Hatch har bett presidenten att inte upphäva programmet. Nu säger deras partikamrater James Lankford och Tom Cotton, båda inflytelserika senatorer, samma sak. Även många kända företagsledare har manat Trump att behålla Daca.
Att riva upp Daca var ett av Trumps vallöften, men de senaste månaderna har det varit mer oklart var han står.
- Vi älskar "drömmare". Vi älskar alla, sade han nyligen.
TT
