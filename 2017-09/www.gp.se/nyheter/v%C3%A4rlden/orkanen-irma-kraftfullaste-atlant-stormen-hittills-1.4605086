Irma kraftfullaste orkanen hittills


Marina Ferhatovic




Världen
Orkanen Irma klassas enligt AP som den mest kraftfulla orkanen som uppmätts över Atlanten. Orkanen drar nu över de karibiska öarna och har redan skapat översvämningar på Saint Martin och Saint Barthélemy.




Vindstyrkan har uppmätts till 82 meter per sekund. Irma har uppgraderats till den högsta nivån på orkanskalan, och enligt AP är det den mest kraftfulla orkanen som mätts upp över Atlanten.
Irma drog in över öar i ögruppen Små Antillerna, öster om Puerto Rico, tidigt på onsdagen, lokal tid.
Det är bland annat öarna Antigua och Barbuda, St Kitts och Nevis och Anguilla som är de första landremsorna i orkanens väg, rapporterar det amerikanska orkancentret NHC.
– Anguilla, hela vägen till Antigua och Barbuda, hela vägen även till Brittiska Jungfruöarna löper stor risk att nås av stormens öga på åtminstone 67 meter per sekund. Det kan förstöra en ö, oavsett vilken ö det är, sa Chad Myers, meteorolog på CNN på tisdagskvällen.
På ön Antigua bor det runt 80 000 människor. Där har fiskare jobbat med att säkra fiskebåtarna och övriga boende har lagrat mat och andra förnödenheter i väntan på orkanen, enligt lokala medier. På Amerikanska Jungruöarna, med runt 100 000 invånare, råder nödläge och man har satt nationalgardet i beredskap.
Orkanen väntas under onsdagen dra vidare mot Puerto Rico. På torsdagen och fredagen kan den drabba Dominikanska Republiken, Haiti och Kuba.
– Just nu är det väldigt lugnt här, vi har sol och helt normalt väder. Det är som lugnet före stormen. Om vi inte hade fått någon information hade vi inte anat någonting, säger Elisabeth Roberts, som bor i Dominikanska republikens huvudstad Santo Domingo, som ligger på öns sydsida.
Orkanen Irma beräknas dra in över landet under natten mot torsdag, men väntas drabba de norra och östra delarna värst.
– Det stora problemet på Dominikanska republiken är de många fattiga människor som bor i enkla hus gjorda av trä och plåt. De är mycket mer sårbara. Jag är mer orolig för dem än jag är för mig själv, säger Elisabeth Roberts.
Människor i utsatta områden har via radio uppmanats att söka skydd i de anläggningar som ställts i ordning.
– Men jag är inte säker på att de kommer att lämna sina hem. Människor här är ganska vana vid orkaner och de är medvetna om riskerna, säger hon.
Först på lördag kan den slå mot delstaten Florida i USA, om den svänger norrut som meteorologiska datormodeller förutspår.
LÄS MER: Orkanen Irma – en av de kraftigaste någonsin
Det hot som Irma utgör för det amerikanska fastlandet beskrivs av NHC som "potentiellt katastrofalt". Samtidigt kämpar Texas och Louisiana fortfarande mot de utbredda översvämningarna som tidigare orsakats av orkanen Harvey.
LÄS MER: Juicepriset stiger i väntan på orkanen
Trump har godkänt hjälpinsatser
USA:s president Donald Trump har godkänt federala hjälpinsatser för Florida och de amerikanska territorierna Puerto Rico och Jungfruöarna, så att de kunnat mobilisera nödhjälp inför ankomsten av Irma, enligt Vita huset.
"Förberedelserna för att skydda liv och egendom borde påskyndas", enligt NHC som varnar för att Irma "kommer att medföra livshotande vind och regnfall" när den drar in över Små Antillerna.
Vid stranden i Puerto Ricos huvudstad San Juan är arbetet i full gång med att täcka för fönstren med plywood- och metallskivor på de restauranger, hotell och butiker som ligger längs strandpromenaden.
– Jag är orolig. Det här är den kraftigaste stormen vi har upplevt här, säger Jonathan Negron, som spikar upp plywoodskivor som ska skydda hans souvenirbutik.
Vet du mer? Är du på plats? Via mejl: [email protected] Telefon: 031-17 20 10031-17 20 10 MMS/SMS: 720 10
