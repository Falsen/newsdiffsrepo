Nordkorea varnar för "presentpaket" till USA


TT




Världen
Rysslands president Vladimir Putin varnar för en "global katastrof" om inte världen lyckas nå en diplomatisk lösning på krisen i Nordkorea och han manar till dialog. Nordkorea varnar i sin tur för ett "presentpaket" till USA.



Det är Nordkoreas ambassadör till FN i Genève, Han Tae Song, som säger att han med stolthet kan berätta att hans land testade en vätebomb häromdagen och bygger upp sin kärnvapenkapacitet.
Han säger också att självförsvarsåtgärderna är en del av "ett presentpaket" med USA som adress.
Putin manar till dialog och avråder från fler åtgärder som riskerar att ytterligare få konflikten att eskalera.
- Allt det här kan leda till en global katastrof med ett stort antal offer, säger Putin.
Han fördömer Nordkoreas agerande, som han kallar "provokativt", men säger att fortsatt prat om sanktioner är meningslöst.
Långsammare i FN
Uttalandet kommer efter det att USA:s FN-ambassadör Nikki Haley sagt att Nordkorea "ber om krig" och manat säkerhetsrådet att "vidta de starkaste möjliga åtgärderna mot Nordkorea".
- Att piska upp militär hysteri är helt meningslöst i den här situationen. Det leder ingen vart, säger Putin.
Den ryske FN-ambassadören Vasilij Nebenzija säger samtidigt att det inte är möjligt att uppfylla USA:s vilja att rösta igenom ett nytt sanktionspaket i FN redan på måndag.
- Jag tror inte att vi kommer att kunna skynda på det så mycket.
Samtidigt finns inga tecken på att den hotfulla retoriken är på väg att trappas ned. Den sydkoreanska flottan har genomfört nya stora övningar, två dagar efter att Nordkorea genomförde sitt hittills kraftfullaste kärnvapentest.
"Om fienden utför en provokation över eller under vatten kommer vi omedelbart att slå tillbaka och begrava dem till sjöss", säger befälhavaren Choi Young-Chan i ett uttalande.
Flyttar robot?
Flera av flottans stora fartyg deltog i övningarna, som genomfördes i Japanska havet.
Sydkorea har tidigare genomfört en militärövning med ballistiska robotar som svar på kärnvapentestet. I övningen simulerades en attack mot ett område i Nordkorea där landet testat kärnvapen.
Sydkoreas försvarsdepartement säger att det finns tecken på att Nordkorea förbereder ännu en robotuppskjutning.
Enligt uppgifter till den sydkoreanska tidningen Asia Business Daily har Nordkorea setts flytta en ICBM (interkontinental ballistisk robot) mot landets västkust, där det finns en anläggning för uppskjutning av robotar. Enligt källan som tidningen pratat med ska flytten av roboten ha påbörjats under måndagen och sker nattetid för att undvika övervakning. Sydkoreas försvarsdepartement har inte kunnat bekräfta uppgifterna.

TT-AFP-AP
