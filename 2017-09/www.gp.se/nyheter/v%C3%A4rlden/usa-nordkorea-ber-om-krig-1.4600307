USA: Nordkorea ber om krig


Tobias Kjellberg




Världen
FN:s säkerhetsråd har inlett ett krismöte med anledning av Nordkoreas kärnvapentest och den eskalerande retoriken i området. Den amerikanska FN-ambassadören Nikki Haley säger att Nordkoreas ledare Kim Jong-Un "ber om krig", enligt TT.



Säkerhetsrådet inledde sitt möte i New York vid 16-tiden svensk tid. Redan innan det tog fart har länder fördömt Nordkoreas kärnvapensprängning i hårda ordalag.
Men USA:s FN-ambassadör Nikki Haley skärper tonen ytterligare och säger nu att Nordkoreas ledare Kim Jong-Un "ber om krig".
– USA:s tålamod är inte oändligt. Vi måste vidta de starkaste möjliga åtgärderna mot Nordkorea i FN:s säkerhetsråd, säger Haley.
LÄS ÄVEN: Sydkorea: Nordkorea förbereder ny robot
Stärker robotförsvar
Sydkorea ska stärka sitt försvar med ytterligare fyra enheter av det omstridda amerikanska robotförsvarssystemet THAAD, säger Sydkoreas försvarsdepartement. På militärbasen i Seongju 30 mil norr om huvudstaden Seoul finns redan i dag två stycken THAAD-enheter.
Beskedet väntas skapa ytterligare spänningar i regionen, eftersom Kina har kritiserat installationen av robotskölden hårt, med motiveringen att systemet underminerar säkerheten i regionen.
Enligt Sydkoreas försvarsdepartement finns det även tecken på att Nordkorea förbereder ännu en robotuppskjutning, men utan att ange när det i så fall skulle kunna ske.
LÄS ÄVEN: Britt-Marie Mattsson: Militärt svar allt troligare
Övade angrepp
Sydkorea har även genomfört en militärövning med ballistiska robotar som svar på Nordkoreas senaste kärnvapentest. I övningen simulerades en attack mot ett område i Nordkorea där landet testat kärnvapen. Militären anföll "utsedda mål i östkinesiska havet", enligt nyhetsbyrån Yonhap, som citerar militären. Distansen till det simulerade målet var densamma som till testanläggningen Punggye-ri i nordöstra Nordkorea.
Fördömanden mot Nordkoreas kärnvapenprovsprängning fortsätter att strömma in, även från landets närmaste allierade Kina som varnar Pyongyang för att genomföra fler robotuppskjutningar.
– Nordkoreas upprepade kärnvapen- och robottester har placerat Kina i en allt svårare position, säger Shi Yinhong, chef för centret för Amerikastudier vid Renminuniversitetet i Peking.
Även Ryssland har i ovanligt starka ordalag krävt ett stopp för "provokativa åtgärder som destabiliserar situationen".
LÄS ÄVEN: Sydkorea över på robotattack mot Nord
Spricka i relationen
Samtidigt har konflikten öppnat en spricka i den viktiga relationen mellan USA och Sydkorea, sedan USA:s president Donald Trump på söndagen kritiserade sin sydkoreanske kollega Moon Jae-In.
"Som jag har sagt till dem så fungerar inte deras sätt att försöka blidka Nordkorea, de förstår bara en sak!", skrev han på Twitter.
– Det här antyder att han (Trump) sätter så litet värde på relationerna just nu att han är villig att offentligt angripa sin partner i Seoul, säger analytikern John Delury vid Yonseiuniversitetet i Sydkorea.
"Massiv militär respons"
USA varnade i går för att hot från Nordkorea kommer att besvaras med full kraft.
– Alla hot mot USA, och USA:s territorier inklusive Guam, och våra allierade kommer att besvaras med massiv millitär respons, en respons som både är effektiv och massiv, sade USA:s försvarsminister James Mattis efter ett möte i nationella säkerhetsrådet med president Trump.
