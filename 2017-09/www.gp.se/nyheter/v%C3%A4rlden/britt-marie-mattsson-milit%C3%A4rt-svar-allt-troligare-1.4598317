Britt-Marie Mattsson: Militärt svar allt troligare


BRITT-MARIE MATTSSON - bildbyline




Världen
En militär konfrontation om Nordkorea rycker allt närmare. Frågan är om något kan förmå den nordkoreanska regimen att skrota sina kärnvapen. USA:s svar är oklart. "Vi får se", säger Donald Trump.



Nordkoreas sprängning av en vätebomb har satt omvärlden i larmberedskap. Alternativen blir allt färre för att hindra Nordkorea från att bli en fullvärdig kärnvapenmakt. Diplomatin har utnyttjats i flera årtionden men misslyckats. Tiden håller på att rinna ut för en fredlig lösning.
Om det fanns en enkel lösning av Nordkoreakonflikten så hade den redan utnyttjats. Men dilemmat är att Nordkorea har kunnat utnyttja de diplomatiska ansträngningarna samtidigt som kärnvapenprogrammet i hemlighet har utvecklats. Och omvärlden överväger de svåra alternativen. Skall diplomatin  och sanktionerna – som hittills varit verkningslösa – vara svaret när Nordkorea inom kort kan ha utvecklat kärnvapen som inte bara kan nå närområdet utan också den amerikanska västkusten? Eller är det en militär aktion som blir svaret?
Ett förebyggande slag – som innebär att världen inte får ytterligare en kärnvapennation – övervägs nu av USA. Men konsekvenserna av en sådan attack är svår att överblicka. Nordkorea är kraftigt rustat också vad gäller konventionella vapen och tros förfoga över kemiska vapen. Den 38:e breddgraden är en av världens mest militariserade. Det finns inga kända samtal som pågår direkt mellan nord och syd vid gränsen.
Tidigare kunde Nordkorea spela på spänningarna mellan stormakterna och utnyttja det kalla kriget. Kina, med lång gräns mot Nordkorea, hade intresse av att ha den nordkoreanska regimen som buffert mot Sydkorea som är allierad med USA. Sovjet, med en mycket kort gräns till Nordkorea, hade samma intresse trots tidvis mycket spända relationer till Kina.
Men när Sovjetunionen bröts upp såg inte Ryssland längre Nordkoreas strategiska roll. Kina har på senare år också stramat upp sin politik mot Nordkorea och säger nu att det inte finns så mycket mer att tillgripa när det gäller strypta handelsförbindelser.
USA:s president Donald Trump anklagar Kina för att inte göra tillräckligt. Men den kinesiska ledningen anser att de viktigaste korten redan spelats ut. Nordkorea avser inte att lägga ned kärnvapenprogrammet när slutmålet – att kunna montera kärnstridsspetsar på interkontinentala missiler – ligger inom räckhåll.
Donald Trump samlade igår kväll sina militära och utrikespolitiska medarbetare till ett krismöte för att överväga vad som kan bli svaret på Nordkoreas underjordiska provsprängning av vätebomben.
Trump har den senaste månaden ökat spänningen med ett antal starka uttalanden. USA och Sydkorea har också genomfört sin årliga gemensamma militärmanöver. Av Trumps tweets att döma ligger något av flera militära alternativ närmast. Men utrikesminister Rex Tillerson tillhör dem som hittills varit försiktig i sina uttalanden.
Trump har varit noga med att påpeka att han inte tänker förvarna inför en militär aktion. Strategin är att överraskningsmomentet ger USA ett försteg och även på det sättet kan skydda Sydkorea och Japan. Enligt medieuppgifter skall USA och Sydkorea vara överens  om ett militärt svar.
Presidenten måste gå via kongressen för att starta krig. Men militära operationer kan inledas utan kongressens medgivande. Men kongressen har ändå makt genom möjligheten att vägra anslå ekonomiska anslag för militära operationer.
Ett alternativ som USA överväger är att bomba ut hela området där Nordkorea utvecklar kärnvapnen. Det kräver konventionella bomber av den typ som USA för första gången släppte i Afghanistan i våras. Ett annat är att försöka slå ut den nordkoreanska ledningen. Avgörandet kan, enligt Trumps tidigare tweet, komma när som helst.
