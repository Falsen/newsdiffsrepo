Israel i anfall mot Syrien


TT-AP-Reuters




Världen



Israeliskt stridsflyg har anfallit en militär anläggning i trakten av Masyaf i Hamaprovinsen i västra Syrien. Beskjutningen, från libanesiskt luftrum, ska enligt armén ha lett till att två personer dödades.
Nära Masyaf driver syriska armén en anläggning där det finns ett forskningscentrum som misstänks härbärgera tillverkning av kemiska vapen. En FN-utredning har slagit fast att syriska regimen släppt saringas över staden Khan Sheikhun, vilket regimen förnekar.
Oppositionsgruppen Syriska människorättsobservatoriet framhöll efter rapporterna att armén också håller ett raketlager på sin bas i Masyaf. Både iranier och personal från den libanesiska Hizbollahrörelsen – allierade till regimen – ska ha setts på basen, hävdar observatoriet.
Masyaf ligger sex mil från Tartus vid Medelhavet där en annan av regimens allierade, Ryssland, har en marinbas.
