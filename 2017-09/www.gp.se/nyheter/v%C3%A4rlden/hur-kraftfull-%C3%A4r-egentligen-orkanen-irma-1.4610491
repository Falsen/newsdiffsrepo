Hur kraftfull är egentligen orkanen Irma?


Johan Andreasson




Världen
Irma är den mest kraftfulla orkanen som uppmätts över Atlanten enligt amerikanska orkanobservatoriet NHC. Men innebär det att det är den mest kraftfulla i världshistorien?



Under onsdagen den 6 september rullade den enorma kategori 5-orkanen in över öarna i nordöstra Karibien. Den följande förstörelsen är fortfarande oöverskådlig, men till exempel är den lilla korallön Barbuda, som låg mitt i orkanens väg, helt ödelagd.
Gaston Browne, premiärminister i östaten Antigua och Barbuda:
– Det är helt förödande. Barbuda ligger i ruiner. Bokstavligen en grushög, sa han enligt nyhetsbyrån AFP.
Under de följande dygnen fortsatte Irmas enormt destruktiva väg över den karibiska övärdlen mot Florida och i spåren av orkanen följde död och förintelse.
Men trots att Irma är en av de mest kraftfulla och värsta orkanerna som mätts upp, så är den överträffad av ett par tidigare oväder. Scientific America har gjort en historisk jämförelse mellan de värsta orkanerna och tyfonerna som drabbat världen, och Irma. Det här är vad de kom fram till.
Irmas hittills värsta nyckeltal:
Kategori: 5
Max uppmätta ihållande vindstyrka: 82,7 meter per sekund (m/s)
Lägsta uppmätta lufttryck: 914 hektopascal (hPa)
Största cirkulationsdiameter: 676 kilometer (km)

Världsrekorden:
Ihållande vindstyrka över havet
Patricia, 2015, södra Stilla havet: 96,1 m/s
Nancy (Tyfon), 1961, norra Stilla havet: 96,1 m/s
Patricia var från början en tropisk cyklon som sedan utvecklades till en kategori 5 orkan i oktober 2015. Stormen rörde sig över Mexikos västkust och är den starkaste orkanen som uppmätts på den delen av jordklotet. Patricia orsakade en slinga av allvarlig förödelse och orsakade två direkta dödsfall, enligt National hurricane center.
Supertyfonen Nancy med vindar upp till 96 meter i sekunden härjade över norra Stilla havet och delar av Japan år 1961. När Nancy nådde Japan var stormen försvagad, men orsakade ändå förödande skador och nästan 200 människor dödades till följd av orkanen, enligt TT.
Ihållande vindstyrka vid kontakt med land
Haiyan (Tyfon), 2013, Filippinerna: 84,9 m/s
Meranti (Tyfon, kallad Ferdie i Filippinerna), 2016, Filippinerna, Taiwan, Kina: 84,9 m/s
Tyfonen Haiyan, eller Yolanda som den kallades lokalt, orsakade massiv förstörelse i framförallt Filippinerna i november 2013. Det var den kraftigaste orkanen som uppmätts över land och lämnade efter sig avslitna hustak och byar som jämnats med marken, enligt en rapport från Läkare utan gränser. Enligt Röda korset dog 6 300 människor och fler än 28 000 skadades i samband med orkanens framfart.
Lägsta lågtryck (ju lägre desto värre)
Tip, 1979, södra Stilla havet: 870 hPa
Det lägsta lufttryck som observerats i en tropisk orkan på jorden är 870 hPa vilket skedde i oktober 1979 då orkanen Tip härjade i västra Stilla havet. Till största del höll sig Tip ute på öppet hav, men en försvagad version av stormen nådde Japan. Ovädret orsakade ändå stora skador och nästan 70 människor omkom till följd av översvämmningar och jordskred, enligt SMHI.
Största cirkulationsdiameter
Tip, 1979, södra Stilla havet: 2220 km
Källa: NOAA
