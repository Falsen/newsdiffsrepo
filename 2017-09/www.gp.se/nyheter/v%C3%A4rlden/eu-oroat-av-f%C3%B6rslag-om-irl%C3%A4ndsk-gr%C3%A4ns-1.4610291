EU oroat av förslag om irländsk gräns


TT




Världen



EU:s brexitförhandlare Michel Barnier är oroad över Storbritanniens syn på framtiden för landets gräns mot Irland. Storbritannien vill att människor och varor även i fortsättningen ska kunna röra sig friktionsfritt över gränsen mellan Irland och Nordirland, något som enligt EU inte är aktuellt.
- Det jag ser i den brittiska skrivelsen om Irland och Nordirland oroar mig, säger Barnier på en presskonferens i Bryssel.
Frågan är känslig med tanke på öns långa historia av våldsam konflikt, som slutade med ett fredsavtal mellan de tongivande parterna i Nordirland 1998.
EU uppmanar nu regeringen i London att ta ansvar för att lösa situationen.
- Storbritannien vill att EU slutar tillämpa sina lagar och avlyser sin tullunion och sin inre marknad vid vad som kommer att bli EU:s nya yttre gräns, och Storbritannien vill använda Irland som ett slags testfall för de framtida europeisk-brittiska tullförbindelserna. Det kommer inte att hända, säger Barnier.
TT-Reuters
