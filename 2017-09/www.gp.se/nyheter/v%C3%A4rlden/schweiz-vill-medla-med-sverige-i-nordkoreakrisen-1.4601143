Schweiz vill medla med Sverige i Nordkoreakrisen

Gabriella Elbied Pettersson



Världen
Schweiz är redo att medla i Nordkoreakrisen för att lösa konflikten. Och till sin hjälp vill de ha Sverige.
– Schweiz och Sverige kan spela en roll bakom kulisserna, säger Schweiz president Doris Leuthard, till Reuters.



Det var under en presskonferens i Bern under måndagen som den Schweiziska presidenten Doris Leuthard uppmanade till samtal för att lösa Nordkoreakrisen.
– Neutrala Schweiz är beredda att agera som medlare för att hjälpa till med att lösa Nordkoreakrisen, bland annat genom att hålla ministersamtal, säger Doris Leuthard, enligt nyhetsbyrån Reuters.
LÄS ÄVEN: USA: Nordkorea ber om krig
Vill ta hjälp av Sverige
Hon påpekar att sanktioner hittills inte har haft någon effekt för att få Pyongyang att lägga ner sitt kärnvapenprogram, trots att befolkningen i landet har fått lida på grund av sanktionerna. Hon efterfrågar därför nu dialog istället, och till sin hjälp vill hon ha Sverige.
Presidenten menade att landet tillsammans med Sverige har en lång erfarenhet av tyst diplomati och kan lösa krisen.
– Jag tycker att det verkligen är dags för dialog. Vi är redo att erbjuda vår roll som medlare. Jag tror att de kommande veckorna kommer mycket att bero på hur USA och Kina kan påverka i denna kris. Därför tror jag att Schweiz och Sverige kan spela en roll bakom kulisserna, säger Doris Leuthard, enligt Reuters.
Samtidigt menar hon att både Kina och USA måste ta sitt ansvar och varnade för överreaktioner efter Nordkoreas senaste provsprängning.
Twitter inte lämpligt
Enligt Doris Leuthard kommer en av utmaningarna att vara att hitta en lämplig plats för representanter från de båda länderna att träffas. I vad som kan tolkas som en anspelning gentemot Donald Trump, påpekade presidenten att Twitter inte är rätt forum för att lösa krisen.
– Jag tror att det är vår roll, att se vilka olika möjligheter vi kan hitta, eftersom... ja, Twitter kommer inte att vara rätt verktyg. Detta måste ske mycket diskret, säger Doris Leuthard, enligt Reuters.
LÄS ÄVEN: Ödesdigra avgöranden för Trump
