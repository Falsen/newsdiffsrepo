FN varnar för humanitär katastrof i Burma


Mattias Areskog




Världen
Burmas ledare Aung Sang Suu Kyi slår efter nästan två veckors tystnad tillbaka mot anklagelserna om folkmord på den muslimska minoriteten rohingya. FN varnar för en humanitär katastrof, efter att 146 000 människor flytt landet.



I ett Facebookinlägg skyller Suu Kyi krisen i landet på "terrorister" och talar om "ett jättelikt isberg av desinformation".
Kommentaren kom efter en våg av internationella protester och efter ett telefonsamtal med Turkiets president Recep Tayyip Erdogan, som varnat för folkmord mot en miljon människor ur den muslimska minoritetsgruppen rohingya i delstaten Rakhine.
Fredspristagaren Suu Kyi säger att "falsk information" sprids medvetet, "i syfte att stödja terroristernas syften". Hon säger att regeringen försvarar "alla människor i Rakhine", men skriver ingenting om den massflykt som nu pågår från den våldshärjade delstaten, enligt nyhetsbyrån Reuters.
Jättelik exodus
I ett brev till säkerhetsrådet varnande i går FN-chefen Antonio Guterres för att våldet i delstaten Rakhine riskerar att utvecklas till en "humanitär katastrof". I morse sade FN att omkring 146 000 människor ur minoritetsgruppen rohingya nu har flytt till grannlandet Bangladesh sedan oroligheterna i Rakhine bröt ut den 25 augusti.
- Antalet växer för varje dag. Det är en växande humanitär kris, säger Vivian Tan, talesperson för FN:s flyktingorganisation UNHCR.
En reporter från nyhetsbyrån AFP i området vittnar om människor som vadar genom djupt vatten i floden Naf för att söka skydd på andra sidan gränsen.
- Jag vandrade i sju dagar med mina familjemedlemmar och bar min 90-åriga mor på ryggen, berättar en utmattad Ali Ahammad för reportern.
Brända byar
Den stora flyktingströmmen kommer efter en ny våldsvåg sedan gerillagrupper attackerade polisposteringar och militärbaser i Burma i augusti. Men flyende och människorättsgrupper anklagar militären för att medvetet tvinga bort rohingyas. De vittnar om brända byar, raketgevärsattacker mot civila och lemlästade döda.
Hjälparbetare i området beskriver en humanitär kris i området, med överfulla flyktingläger och brist på förnödenheter. Och under morgonen meddelade kustbevakningen i Bangladesh att flera barn omkommit när en båt med flyktingar sjönk utanför kusten.
- Hittills har kropparna av fem barn, både pojkar och flickor, hittats på olika platser, säger gränsvakten Alyosius Sangma till AFP.
Uppgifter om landminor
Enligt två olika regeringskällor i Bangladeshs huvudstad Dhaka har Burma placerat ut landminor vid delar av gränsen till Bangladesh de senaste tre dagarna. Syftet tros vara att förhindra att människor från folkgruppen rohingya återvänder till Burma.
Enligt en gränsvakt som nyhetsbyrån Reuters pratat med ska två pojkar ha skadats av explosioner på den burmesiska sidan av gränsen under tisdagen.
Bangladesh kommer formellt att lämna in en protest mot att grannlandet placerat ut landminor så nära gränsen, säger de anonyma källorna till Reuters.
TT
