Svenskar flyr från Florida


Carl Cato




Världen
Orkanen Irma väntas dra in över Florida i södra USA under fredag natt, med vindstyrkor över 70 meter per sekund. Svenskan Susanna Malmgren-Grubb har följt ovädrets väg genom Karibien och redan lämnat delstaten med sin familj.



Svenskan bor med sin man och deras 17-årige son i Jupiter Inlet, norr om Miami. Hon har följt nyheterna om orkanen Irmas framfart genom Karibien och tillsammans med sin familj fattade hon tidigt ett beslut om att lämna Florida.
- Vi köpte tidigt vatten och mat, och fyllde tankarna på våra bilar. När vi åkte var det slut på vatten i alla affärer och långa köer till bensinstationerna. Resan ska ta 13 timmar, men den tog oss 22. Det var köer genom hela natten och bensinen var slut på ånga ställen, säger Susanna Malmgren-Grubb till TT över telefon från Nashville i delstaten Tennessee, där familjen har tagit in på hotell.
Familjens hus har vatten på tre sidor och även om taket byttes ut efter orkanen som drabbade Florida 2004 är Susanna Malmgren-Grubb orolig för hur det ska klara den kommande orkanen.
- Det ser inte bra ut. Att vinden lyfter taket är det värsta som kan hända. Sedan finns risken för översvämning också, säger hon.
Susanna Malmgren-Grubb är ordförande i Florida-avdelningen av föreningen Swea, en ideell förening för svenska kvinnor boende utomlands. Genom en Facebooksida försöker de 170 medlemmarna i Florida nu hålla ett öga på varandra.
- Jag har vänner utmed kusten som stannar hemma, alla tar sina egna, personliga beslut, säger Susanna Malmgren-Grubb.
TT
