Fredrik var mitt i orkanens öga

Gabriella Elbied Pettersson



Världen
Före detta Boråsaren Fredrik Axelsson, 45, var en hårsmån från att hamna i orkanen Irmas välde. Sedan elva år tillbaka bor han på Dominikanska republiken, där orkanen härjade under torsdagen.
– Den värsta vinden har passerat oss, men det kan fortfarande bli mycket översvämningar, de västra delarna av ön har fortfarande orkanen intill sig, säger Fredrik Axelsson.



Under onsdagen fortsatte superorkanen Irma sin färd över Karibien och passerade bland annat delar av Dominikanska Republiken.
Fredrik Axelsson, 45 år, ursprungligen från Borås, bor på ön sedan elva år tillbaka där han arbetar med turism. Under sin tid på ön har han upplevt flera kraftiga stormar och följer därför National Hurrican Centers uppdateringar kring oväder noggrant. Han berättar att stämningen på ön har varit nervös inför orkanen Irmas anländande.
– Det var en storm här 1998 som tog många liv och flera började jämföra Irma med den. Många var ganska rädda och nervösa inför denna orkan, än mer efter att den blev en kategori 5 och man såg bilderna från Burbuda och andra öar som drabbats, säger han.
Förberedda på det värsta
Men Fredrik Axelsson hade tur, då han är bosatt i staden Punta Cana i sydöstra Dominikanska Republiken lyckades han undkomma orkanen lindrigt. Enligt honom är det främst den norra delen av ön som drabbats som värst av orkanen. När GP når honom har vinden avtagit något där han är, men det regnar fortfarande kraftigt.
– Den har varit värre med häftiga vindpustar som rycker tag i allting. Orkanen drog förbi norr om ön, vi är alla ganska lättade,vi var förberedda på något mycket värre, säger Fredrik Axelsson.
Precis som på andra öar som drabbats av orkanen har människor på Dominikanska Republiken försökt förbereda sig genom att bunkra upp med förnödenheter. Fredrik Axelsson berättar att det har varit långa köer till mataffärerna dagarna innan stormen anlände och både bensin och vatten ska ha tagit slut då folk förberedde sig på det värsta.
– Vi har förberett med mat för fyra-fem dagar. Ofta går ju strömmen, så vi har stearinljus, ficklampor och förberett ifall man måste lämna huset med pass och så. Sen fick vi bomma igen huset helt, stänga fönster och dörrar och plocka ned allt från väggarna så att det inte skulle ramla ned och förstöras, säger Fredrik Axelsson.
Även utomhus har förberedelser för stormen skett, Fredrik Axelsson berättar att flera palmer, kokosnötter och andra potentiellt flygande föremål har huggits ned och poler har tömts för att undvika översvämning.
Fattiga drabbas hårdast
Han påpekar dock att han och hans sambo bor i ett bra hus i ett bra område och att det är fattiga människor som bor i små hus gjorda av plåt som drabbas hårdast.
– Deras hus som för oss är ett litet plåtskjul är allt de har, ofta vill inte lämna det och riskerar sina liv för att rädda bostaden, säger Fredrik Axelsson.
Enligt honom har många av de fattigare människorna på ön inte tillgång till internet eller radio vilket gör att de inte får information om stormar. Samtidigt menar han att många ur lokalbefolkningen är så vana vid dessa typer av stormar att de inte tar dem så seriöst.
– När man inte är van med det så har man respekt för det, medan min sambo, som är dominikanska, tar mycket lättare på detta än vad jag gör.
Trots att det värsta av orkanen Irma verkar ha passerat Dominikanska Republiken vågar Fredrik Axelsson inte slappna av helt än.
– Orkanen är ju opålitlig, den kan dra sig tillbaka till ön igen. Vi sitter fortfarande på helspänn, säger han.
