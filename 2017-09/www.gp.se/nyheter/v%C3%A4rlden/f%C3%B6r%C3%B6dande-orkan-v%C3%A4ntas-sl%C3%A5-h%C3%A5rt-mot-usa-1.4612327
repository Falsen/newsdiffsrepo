Förödande orkan väntas slå hårt mot USA


Tove Eriksson




Världen
Antalet döda stiger efter orkanen Irmas framfart över Karibien. Nu drar ovädret vidare mot Kuba och Haiti, där det kan få katastrofala konsekvenser. Samtidigt förbereder sig USA, där en miljon människor beordrats lämna sina hem, för stor ödeläggelse.



Chefen för USA:s katastrofmyndighet Fema, Brock Long, tar till stora ord inför monsterorkanens ankomst.
- Irma fortsätter att utgöra ett hot som kommer att ödelägga USA, antingen Florida eller någon annan av de sydliga delstaterna, säger han, enligt Reuters.
Han varnar samtidigt för att Florida kan drabbas av strömavbrott under åtminstone flera dagar. Evakueringen av kustområden i de amerikanska delstaterna Florida och närliggande Georgia är den mest omfattande i USA på över tio år.
Den kraftiga orkanen har redan orsakat stor förödelse i den karibiska övärlden. Enligt Röda Korset är 1,2 miljoner människor drabbade – en siffra som kan stiga till 26 miljoner. Skadorna på de franska öarna uppskattas till mer än 200 miljoner euro, rapporterar AFP.
Det är ännu oklart hur många som omkommit, då det löpande kommer rapporter från olika delar av de drabbade öarna. Men hittills har minst 17 människor konstaterats döda, enligt AFP. Och siffran väntas stiga.
Plundring
På de franska karibiska öarna Saint-Martin och Saint-Barthélemy har minst nio människoliv krävts, uppger franska myndigheter.
Vidare har minst fyra människor omkommit på de amerikanska Jungfruöarna, tre på Puerto Rico, och en på Barbuda.
Stora problem med plundring rapporteras från den nederländska delen av nästan totalt ödelagda Saint-Martin, uppger Nederländernas premiärminister Mark Rutte. Soldater har satts in för att försöka återställa ordningen.
Samtidigt har man nu lyckats göra öns flygplats och hamn åtkomlig igen.
- Vi gör allt för att få in nödhjälp till området, säger Rutte, enligt AFP.
Längs orkanens väg ligger bland annat Bahamas, Kuba och det fattiga Haiti, där myndigheterna enligt nyhetsbyrån AFP visade få tecken på förberedelser inför det oväder som riskerar att få katastrofala konsekvenser.
Nedgraderad
När orkanen drog in över Karibien var vindarna som hårdast 83 meter per sekund, en intensitet som varade i 33 timmar. Det är den längsta tid som en storm har hållit samma styrka sedan satellitövervakning började på 1970-talet.
Enligt den senaste uppdateringen från det amerikanska orkancentret NHC, har vindstyrkan gått ned till 78 meter per sekund i samband med att orkanen drar in mot Bahamas.
Irma har nu nedgraderats till kategori 4, men bedöms fortfarande som mycket farlig, uppger NHC, enligt AFP.
Orkanen väntas dra in över Florida fredag natt och myndigheterna varnar för havsvattennivåer på nästan åtta meter över de normala tidvattennivåerna. Elbolag planerar att stänga av kärnkraftverk och varnar för att miljontals hushåll och företag kan bli strömlösa i veckor efter ovädret. Orkanen drabbar ett USA som fortfarande kämpar med följderna av orkanen Harvey.
- När (orkanen) Harvey drog in över Texas så gick den rakt in landet och blev ganska snabbt svagare. Irma däremot ser ut att kunna behålla mycket av sin styrka, säger meteorologen Jason Setree till nyhetsbyrån Reuters.
Men enligt president Trump är Florida väl rustat för ovädret.
- Florida är så väl förberett som man kan vara inför något sådant, nu är det bara att vänta och se vad som händer, säger han enligt AFP.
TT
