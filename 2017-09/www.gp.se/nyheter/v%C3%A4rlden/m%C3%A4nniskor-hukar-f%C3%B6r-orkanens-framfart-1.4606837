Människor hukar för orkanens framfart


Mattias Areskog




Världen
Monsterorkanen Irma har dragit in över den karibiska övärlden, med vindar på över 80 meter per sekund. Längs den väg som ovädret väntas ta förbereder sig människor för dess ankomst.



- Folk blir som galna och köper allt. Det finns inget vatten, ingen mjölk, väldigt få konserver – och ingen kattmat, säger Gladys Bosque som bor i Miami Beach till nyhetsbyrån AFP.
Under natten mot torsdag väntas orkanen dra in över Haiti och Dominikanska republiken. Öns norra och östra delar ser ut att drabbas värst.
- Det stora problemet på Dominikanska republiken är de många fattiga människor som bor i enkla hus gjorda av trä och plåt. De är mycket mer sårbara. Jag är mer orolig för dem än jag är för mig själv, säger Elisabeth Robert, som befinner sig på Dominikanska republiken, till TT.
"Inga kontaktmöjligheter"
Människor i utsatta områden har via radio uppmanats att söka skydd i de anläggningar som ställts i ordning längs med nordkusten.
- Men jag är inte säker på att de kommer att lämna sina hem. Människor här är ganska vana vid orkaner och de är medvetna om riskerna, säger hon.
Svenskan Carina Deschamps, som bor i Dominikanska republikens huvudstad Santo Domingo på öns sydsida, har liksom Robert förberett sig genom att handla mat och vatten, samt säkra hemmet mot vindarna.
"El och internet kommer att slås ut, troligen under natten, så det är svårt att ge vittnesskildringar. Irma är en kategori fem-orkan, det kommer inte att finnas kontaktmöjligheter alls, och med största säkerhet kommer det att vara så de närmsta dagarna. Enorma mängder regn kommer att landa här från och med i kväll", skriver Carina Deschamps i ett mejl.
"De är rädda"
Orkanen har enligt franska myndigheter redan orsakat stor förödelse på de båda franska öarna i området – Saint-Martin och den gamla svenska kolonin Saint-Barthélemy.
- Vi håller tummarna för att det inte ska bli alltför förfärligt. Men de är förberedda på att det kan bli mycket förstört och mycket stora återuppbyggnadsarbeten, säger Lennart Nilsson.
Han är medlem av det svenska S:t Barthélemysällskapet och står i kontakt med många på ön. Men de senaste timmarna har elen slutat fungera och kommunikation med människorna på ön brutits.
- De är rädda. Det här verkar ju vara det värsta oväder som har drabbat ön, säger Lennart Nilsson.
TT
