Analys: Ödesdigra avgöranden för Trump


Analys av Jan Höglund




Världen
USA:s försvarsminister talar om möjligheter att utplåna Nordkorea, Samtidigt kommer uppgifter om att landet förbereder ännu ett robottest. Nu väntar världen på om Donald Trump går från ord till handling.



Tonläget är högt i en konflikt som skrämmer. Ingen vet hur långt den nordkoreanske diktatorn vågar provocera för att utveckla sina kärnvapen och robotar med förmåga att nå USA och därmed utgöra ett globalt hot.
Omvärlden fördömer och FN:s säkerhetsråd möttes på måndagseftermiddagen. USA:s FN-ambassadör Nikky Haley sade att Nordkorea ber om krig och att tålamodet tryter.
Det är sjätte kärnsprängningen i uppenbart förakt mot resolutioner och sanktioner.  Provet antas ha utförts i en tunnel i ett bergsmassiv i samma område som de tidigare testerna under 2006, 2009, 2013 och i januari och september 2016. Enligt de mätningar som har gjorts av Totalförsvarets forskningsinstitut, Foi, uppskattas magnituden i söndags till omkring 6,5 gånger kraftigare än i september förra året.
Styrkan i laddningen låg på mellan 100 och 200 kiloton. Det är avsevärt högre än vid tidigares prov. Foi konstaterar att landet tagit ytterligare steg i sin kärnvapenutveckling.
– Alla hot mot USA, och USA:s territorier inklusive Guam, och våra allierade kommer ett besvaras med massivt militär respons, varnade försvarsminister James Mattis efter ett möte i nationella säkerhetsrådet med Donald Trump. Mattis tillade:
– Vi strävar inte efter att utplåna Nordkorea, men vi har många möjligheter att göra det.
LÄS ÄVEN: USA: Nordkorea ber om krig
Oklart vad Trump tycker
Det är dock oklart vad hans oförutsägbare chef tycker. Trump kommunicerar via Twitter med ett ordval som kan uppfattas som impulsiv och inte särskilt genomtänkt.
I en av sina tweets överväger Trump att stoppa all handel med länder som gör affärer med Nordkorea. Det kan tolkas som att det är direkt riktat till Kinas president Xi Jingping i besvikelse över att denne inte gjort mer för att stoppa Kim Jong-Un.
Trump hade Xi Jingping på besök i Florida tidigare i år, medan han oväntat beordrade en attack med kryssningsrobotar mot mål i Syrien och därmed väckte Rysslands vrede. Kina har stött FN:s resolutioner, men är fortfarande Nordkoreas överlägset viktigaste handelspartner.
En talesman för det kinesiska utrikesministeriet sade på månagen att det är oacceptabelt att å ena sidan försöka lösa problemet på fredlig väg och å andra sidan "få våra intressen riskerade och utsatta före sanktioner".
KIna och Ryssland var två länder som beklagade det nordkoreanska kärnvapentestet i går. Kina meddelade att landet överlämnat en officiell protest till Pyongyang.
LÄS ÄVEN: Sydkorea: Nordkorea förbereder ny robot
Putin manar till lugn
Rysslands president Vladimir Putin manade till återhållsamhet. En lösning kring kärnvapen och andra problem på Koreahalvön kan bara nås med politiska och diplomatiska medel, ansåg han enligt sin presstalesman.
Samtidigt hade Sydkorea simulerat anfall mot en testanläggning i Nordkorea. Dessutom tillförs bland annat fyra enheter av det amerikanska och av Kina och Ryssland kritiserade robotförsvarssystemet Thaad.
Risken är att varje skarpt precisionsanfall utlöser ett omedelbart svar. Nordkorea har tusentals artilleripjäser riktade mot den sydkoreanska huvudstaden och kan vålla enorm skada. Med kärnvapen går följderna inte ens föreställa sig.
Det ger ord om "utplåning" en annan innebörd och är ett dilemma för Donald Trump. Han står inför ödesdigra val.
LÄS ÄVEN: Sydkorea övar på robotattack mot Nord
