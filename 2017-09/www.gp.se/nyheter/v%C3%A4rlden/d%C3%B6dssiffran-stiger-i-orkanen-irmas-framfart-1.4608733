Dödssiffran stiger i orkanen Irmas framfart


TT




Världen
Hittills har sex människor bekräftats döda på den franska ön Saint-Martin, sedan orkanen Irma dragit in över området.



- Det här är inte den slutgiltiga dödssiffran. Det finns risk för ytterligare upptäckter, säger Eric Maire, talesperson för ögruppen Guadeloupe.
Frankrikes utrikesdepartement meddelade tidigare att två människor omkommit och att två skadats allvarligt på öarna Saint-Barthélemy och Saint-Martin.
Öarna Antigua och Barbuda har drabbats särskilt hårt. Den låglänta korallön Barbuda har blivit "helt förstörd", med 90 procent av alla bostäder raserade, säger premiärministern i området, Gaston Browne. Ön har omkring 1 700 invånare.
Enligt Browne har en person bekräftats död på Barbuda. Ett dödsoffer har även bekräftats på ön Barbados.
Irma, med vindar på över 83 meter per sekund, förväntas nå den amerikanska delstaten Florida på lördag eller söndag. Det blir då den andra stora orkanen som drar in över USA:s fastland på lika många veckor.
TT-AFP
