Fackmedlemmar kan få lägre skatt


TT




Sverige
Avdragsrätt för fackföreningsavgiften återinförs i juli 2018, enligt ett förslag som aviseras i höstbudgeten. Det kostar staten 2,7 miljarder per år i lägre skatteintäkt men ger miljoner fackmedlemmar en skattesänkning på runt en hundralapp i månaden.



En rättvisefråga, tycker ett nöjt LO.
Finansminister Magdalena Andersson (S) hävdar att det är ett jättebra förslag. Det blir billigare för dem som är med i facket att vara med eftersom de i praktiken får en skattesänkning.
- Det blir ytterligare ett argument för facken när de är ute och värvar medlemmar, säger finansministern som framhåller att det bidrar till stabiliteten på arbetsmarknaden om många är med i facket.
- Det är bra att sänka skatten för dem som jobbar, säger hon, trots att förslaget inte rör alla som arbetar.
V har kampanjat
Regeringens budgetpartner Vänsterpartiet säger att det är V som drivit fram förslaget.
- Vi har kampanjat för det här i flera år, säger Sjöstedt på en pressträff på Centralstationen i Stockholm.
Centerpartiets ekonomisk-politiske talesperson Emil Källström tycker att det är en "oklok prioritering" att lägga pengar på att återinföra avdragsrätten.
- Pengarna hade tjänat oss bättre som skattesänkningar för småföretag eller satsningar mot ungas psykiska ohälsa. Det är de prioriteringarna man ska göra framför att subventionera vuxna människors medlemskap i en typ av organisation, säger han.
- Viktigare är att jag tycker att staten ska förhålla sig neutralt till vilka organisationer man väljer att gå med i. Det är det enda rimliga.
Togs bort
Fram till 2007 gick det att dra av kostnaden för fackavgiften, då det slopades av den borgerliga Alliansregeringen. Det anses ha bidragit till att facken därefter tappade hundratusentals medlemmar. En annan förändring som också spelade in var att avgiften till a-kassan höjdes kraftigt. Den har senare sänkts.
Hur många nya medlemmar facken nu kan hoppas på är svårt att veta.
- Men vi har i alla fall bättre förutsättningar, säger LO:s avtalssekreterare Torbjörn Johansson.
En karensdag i a-kassan ska också tas bort, något som Vänsterpartiet drivit på för.
Jonas Sjöstedt säger att arbetsgivare hela tiden har haft avdragsrätt för avgifter till sina organisationer, så enligt honom uppstod orättvisa när fackmedlemmarnas avdragsrätt försvann.
- Tycker man om den svenska modellen måste det också vara möjligt för människor att vara med i facket. Alla ska ha råd, säger V-ledaren.

TT
