M-ledningen vill ha nationellt tiggeriförbud


TT




Sverige
Moderaterna vill se ett nationellt förbud mot tiggeri. Partiet vill också skärpa straffen för ett antal olika brott, bland annat för bostadsinbrott och gängbrottslighet.



Fler brott ska också kunna leda till utvisning än vad som är fallet idag. Förslagen ingår i ett nytt program för kriminalpolitiken som ska behandlas på Moderaternas stämma i Örebro 12–15 oktober.
I det föreslår M även riktade satsningar för att höja polisens löner och ett mål om att antalet poliser i genomsnitt per invånare ska motsvara nivån i EU, vilket innebär betydligt fler poliser än idag. Delmål är 5 000 fler poliser och ytterligare 5 000 anställda inom polisen fram till 2025.
- Det är den mest offensiva agendan på ett decennium. Det är för lätt att vara kriminell idag, säger Moderaternas rättspolitiske talesperson Tomas Tobé på en pressträff om partiets program, som är en mix av redan presenterade och nya förslag.
- Vi ska nu vara väldigt klara över att Moderaterna är partiet för lag och ordning.
"Utbrett tiggeri"
Också tiggeri är ett stort problem idag, hävdar han.
- Vi har ett utbrett tiggeri i landet, säger Tobé och tillägger att det dessutom finns organiserat tiggeri.
- Jag tycker inte att vi ska normalisera tiggeri i Sverige, vi måste få ett stopp på det och då behövs ett förbud, säger Tobé.
Det enda effektiva sättet nu är att föreslå ett nationellt förbud mot tiggeri, då förhindrar man till exempel att tiggeri flyttar mellan kommuner om en kommun skärper reglerna.
Ska straffas med böter
Tobé erkänner att förslaget inte på något sätt kommer att förbättra situationen för dem som tigger, men att det ändå är nödvändigt i kombination med ökat tryck på ursprungsländer som Rumänien och Bulgarien.
På pressträffen får Tobé frågan om vad straffet ska vara för att tigga.
- Böter, säger han men tillägger att frågan också måste utredas, något färdigt lagförslag har M inte på lut.
Han säger att Moderaterna gärna ser en bred politisk överenskommelse om ett tiggeriförbud.
- Jag tror att det skulle bli verkningsfullt ganska snabbt.
Han säger att partiet nu är övertygat om att det behövs öronmärkta pengar till polisen för att höja polislönerna. Det är bra att Socialdemokraterna har insett att det behövs fler poliser, säger han, men förstår inte varför de är emot riktade lönepengar.
- Regeringens argumentation går inte ihop. När det gäller lärarna tycker regeringen att det är helt nödvändigt med en särskild lönesatsning på lärarna för att få fler att söka sig till yrket. Jag menar att läget nu är så allvarligt att man måste göra det även inom polisen, säger Tobé.
Danskt förbud
I Danmark är det enligt lag förbjudet att tigga. 2012–2016 avkunnades 34 villkorliga domar och nio domar där den tilltalade i de flesta fallen fick ett ovillkorligt fängelsestraff. Under samma period fick nio tiggare böter, enligt en sammanställning gjord av den danska tidningen Avisen.
Folketinget har beslutat att skärpa minimistraffet för tiggeri i Danmark. Tiggare ska kunna dömas till två veckors ovillkorligt fängelsestraff om det rör sig om "otrygghetsskapande" tiggeri. Tidigare låg minimistraffet på sju dagars fängelse.
I Norge är det upp till kommunerna att förbjuda tiggeri, men i dagsläget är det bara en enda kommun, Lillesand, som gör det.
TT
