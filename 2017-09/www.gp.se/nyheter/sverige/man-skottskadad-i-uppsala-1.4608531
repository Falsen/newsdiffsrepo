Ingen gripen efter skjutning i Uppsala


TT




Sverige



En 26-årig man blev skjuten i stadsdelen Eriksberg i Uppsala på onsdagskvällen. Han träffades av ett skott och har under natten opererats, enligt polisen.
Han var vid medvetande när han fördes till sjukhus med ambulans.
- Vi har inte gripit någon och vi har ingen misstänkt, säger Mikael Lindgren, RLC-befäl vid polisen i polisregion Mitt.
Polisen har inlett en förundersökning om försök till mord.
Området kring brottsplatsen spärrades av och undersöktes av tekniker samtidigt som poliser knackade dörr i området. Polisen har även gjort fynd på platsen.
- Det ska ha skett utomhus och det finns vittnen som har sett delar av förloppet, säger Matilda Isaksson, presstalesperson vid polisregion Mitt.
Larmet om skottlossningen kom in klockan 21.30.
TT
