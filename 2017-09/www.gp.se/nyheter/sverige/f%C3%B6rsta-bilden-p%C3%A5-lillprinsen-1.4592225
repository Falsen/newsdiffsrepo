Första bilden på lillprinsen


Anders Abrahamsson




Sverige
I går kom han till världen.
Nu visar de stolta föräldrarna prinsessan Sofia och prins Carl Philip upp den första bilden på kungafamiljens minsting.











Prinsfamiljen har lämnat sjukhuset och är nu hemma igen. #kungahuset #prinsparet
Ett inlägg delat av Kungahuset (@kungahuset) Sep 1, 2017 kl. 8:18 PDT




Bilden är publicerad på Hovets instagramkonto där det också meddelas att Sofia och lillprinsen nu har fått lämna Danderyds sjukhus för att åka hem och träffa storebror prins Alexander, ett år.
Nyheten om tillökningen i kungafamiljen meddelas först av riksmarskalk Svante Lindqvist via hovets hemsida vid lunchtid på torsdagen. Lindqvist berättade då att prinsessan Sofia och prins Carl Philip hade fått tillökning av ett välmående barn som föddes klockan 11.24 under torsdagen på Danderyds sjukhus.
Klockan 15.00 på torsdagen höll prins Carl Philip en traditionsenlig presskonferens på sjukhuset där han avslöjade att det nya barnet är en liten prins.
Carl Philip: "Vi har fått en pojke till"
– Jag tror Alexander blir väldigt glad över att han har fått en liten lillebror, vi har fått en pojke till, sa den stolta och leende pappan under pressträffen.
Precis som barnet uppges Sofia må bra efter födseln. Carl Philip berättade under torsdagen att han klippte av navelsträngen och att förlossningen gick relativt snabbt.
Tillskottet i kungafamiljen innebär alltså att prins Alexander, ett år, blir storebror. Enligt Carl Philip liknar den nya prinsen resten av familjen.
– Det är svårt att beskriva exakt nu, men jag tycker han har lite av Alexanders drag, sade  Carl Philip och tillade att bebisen även liknar både honom och Sofia.
Namnet redan bestämt
Den nyfödda bebisen väger 3400 gram och är 49 centimeter lång, det vill säga exakt samma längd som storebror Alexander hade när han föddes förra året. Vad den nye prinsen ska heta är redan bestämt, men vilket namn hans föräldrar har tänkt att ge honom är ännu inte offentligt.
Det senaste tillskottet i kungafamiljen kommer att få plats nummer sex i den svenska tronföljden efter storebror prins Alexander men före faster prinsessan Madeleine.
Den nya prinsen är kung Carl XVI Gustafs och drottning Silvias sjätte barnbarn.
"Te Deum" (tacksägelsegudstjänst) för lillprinsen är planerat att hållas nu på måndag  i Slottsyrkan på Stockholms slott, samma kyrka som Sofia och Carl-Philip gifte sig i 2010.
Under gudstjänsten väntas förutom familjemedlemmar och vänner en rad svenska toppolitiker som statsminister Stefan Löfven att närvara.
