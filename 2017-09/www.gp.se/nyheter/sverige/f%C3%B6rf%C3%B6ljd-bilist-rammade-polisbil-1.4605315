Förföljd bilist rammade polisbil


TT




Sverige



En misstänkt rattfyllerist greps i natt efter att ha backat på en polisbil nära Kungshamn i Bohuslän. Polispatrullen hade fått ögonen på den misstänktes bil utanför Lysekil, och försökte stoppa den för kontroll.
Men bilisten ville inte stanna. I stället körde han iväg på mindre vägar med polisbilen efter sig, som mest i drygt 100 kilometer i timmen. Men efter drygt en halvtimmes färd, vid fyratiden på morgonen, hamnade bilisten på en liten grusväg.
- Han kom ingen vart och försökte undkomma genom att ramma polisbilen, säger Christer Fuxborg, presstalesman på polisregion Väst.
Krocken ledde dock till att bilisten själv blev lindrigt skadad och kunde gripas. Han misstänks nu för flera brott, bland annat grov vårdslöshet i trafik. Polisbilen måste bärgas från platsen.
TT
