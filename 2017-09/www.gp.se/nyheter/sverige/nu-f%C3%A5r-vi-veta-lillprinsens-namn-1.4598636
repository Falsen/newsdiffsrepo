Nu får vi veta lillprinsens namn

TT



Sverige
Kungen har nu meddelat att den nya prinsen ska heta Gabriel Carl Walther, och att han blir hertig av Dalarna.




Den lille pojken såg dagens ljus klockan 11.24 i torsdags och är prinsparets andra son.
LÄS MER: Bebislycka hos kungafamiljen
Vid 11.15 höll kung Carl XVI Gustaf konselj vid Kungliga slottet, där han meddelade barnets titel, namn och tilltalsnamn. Dessförinnan deltog statsminister Stefan Löfven (S) och förste vice talman Tobias Billström (M) i en vittnesbekräftelse, som också den ägde rum på slottet.
Prinsen ska heta Gabriel Carl Walther, tilltalsnamn är Gabriel, och han blir hertig av Dalarna.
– Det är svårt att hitta ett namn. Vi har ju inte hunnit lära känna personen än. Men jag tycker vi hittat ett bra namn, sade prins Carl Philip i helgen.
En tacksägelsegudstjänst, Te Deum, hålls i Slottskyrkan vid 12.15, där bland annat den närmaste familjen, representanter för riksdag och regering och personal från hovet deltar.
– Det är en och tusen känslor på samma gång. Fantastiskt och underbart, sade prins Carl Philip i torsdags, om hur det kändes att bli tvåbarnsfar.

TT
