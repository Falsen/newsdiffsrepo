Tv-bråk hettar till om marknätskostnad


TT




Sverige
Com Hem anser inte att kunder som drabbats av tv-bråk med Discovery ska kunna få abonnemang hävda eller prisavdrag – istället erbjuds extrakanaler eller hyrfilmer. Men det är just dessa krav som kunderna ska ställa, enligt expert.



Även om varje fall bedöms individuellt, menar Telekområdgivarnas vd Mattias Grafström att drabbade kunder kan kräva både prisavdrag och hävning av sina abonnemang.
- De normalt relevanta åtgärderna kan vara prisavdrag till exempel som man då kan kräva för den förlust man anser sig göra. Eller så kan det vara hävning som är ganska långtgående, säger han till Sveriges Radio Ekot.
Anklagas för lögn
Tonläget i tv-bråket mellan Discovery och Com Hem hettade till rejält i helgen. En del av tvisten handlar om vem som ska betala för sändningar i marknätet, erfar TT.
När Com Hem/Boxer lämnade ett motbud i förhandlingarna ilsknade Discovery Networks vd Henriette Zeuchner till rejält. Hon kallade i ett pressmeddelande budet för ett dåligt skämt och anklagade dessutom Com Hem för att ljuga.
I ett uttalande sade hon:
"I deras (Com Hems, red anm) – helt nya – och bisarra – förslag kräver de att vi ska betala DEM en enorm summa pengar för att ens få komma tillbaka till deras plattform. De antydde även att det var straffet för att vi stått upp emot dem."
Vill inte kommentera
Com Hem vill inte kommentera det hätska utspelet.
- Det är under vår värdighet att kommentera det, så vi avstår, sade presschefen Fredrik Hallstan på söndagskvällen.
Men TT erfar att den "enorma summa pengar" som Discovery nämner handlar om ersättning till statliga Teracom för sändningar i marknätet.
Discovery Networks vill inte kommentera uppgiften, men en källa med insyn i förhandlingarna bekräftar upplägget.
- Transmissionskostnader brukar bäras av distributören, inte av kanalerna. Com Hem vill nu ha täckning för den kostnaden.
I Norge avslutar Discovery samarbetet med fotbollsförbundets eget produktionsbolag (UMC) efter säsongen.
TT
