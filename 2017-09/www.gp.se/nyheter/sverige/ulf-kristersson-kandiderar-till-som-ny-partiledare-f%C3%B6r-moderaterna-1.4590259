Ulf Kristersson kandiderar till som ny partiledare för Moderaterna


Adam Samara




Sverige
Ulf Kristersson (M) kandiderar till som ny partiledare för Moderaterna. Kristersson meddelar han ställer upp i valet till partiledare, i ett inlägg på sin Facebook. Beskedet har redans mötts med stöd av bland andra Elisabeth Svantesson, som själv pekats ut som möjlig efterträdare till Anna Kinberg Batra.






Hittills har det varit tyst från de flesta utpekade kandidaterna till partiledarposten, men nu meddelar Kristersson på sin Facebook-sida att han är intresserad.
"Jag har nu talat både med valberedningens ordförande Lars-Ingvar Ljungman och med mina egna Sörmlandsmoderater. Och jag har meddelat dem att jag står till förfogande för uppgiften som Moderaternas partiordförande, om valberedningen kommer fram till att det finns ett brett stöd för detta", skriver Kristersson.
Kristersson om SD: "Deras röster lika mycket värda"
LÄS OCKSÅ: Kinberg Batras attack mot de egna förbunden
Kristersson skriver i det långa Facebook-inlägget att partiet nu måste samla sig. Och han skriver också om sin syn på Sverigedemokraterna och regeringsbildandet efter nästa val – en fråga som den nu avgångna partiledaren Anna Kinberg Batra anklagats för att vara otydlig i.
"SD får gärna rösta på vår budget om de vill. Deras röster är lika mycket värda som alla andras", skriver Kristersson.
Han vill försöka bilda en Alliansregering även om Alliansen blir mindre än de rödgröna.
"DÖ var dåligt. SD har fel. Och Alliansen ska maximera sitt politiska inflytande. Alliansen ska försöka bilda regering och lägga fram en budget efter nästa val, oavsett om de rödgröna blir större eller mindre än Alliansen."
"Drivs mer av hopp än fruktan"
I ett mer framåtblickande passage i Kristerssons över 9000 tecken långa Facebook-inlägg, skriver den tidigare socialförsäkringsministern;
"Jag drivs mer av hopp än av fruktan. Jag vill att glädje, nyfikenhet och framtidsoptimism ska prägla svensk politik, och mitt eget parti."
Motkandidat ger Kristersson sitt stöd
Elisabeth Svantesson (M), som också pekats ut som en favorit till att leda partiet, tog även hon till orda i sociala medier efter Kristerssons utspel.
"I dag har Ulf Kristersson meddelat att han är beredd att axla ansvaret och leda moderaterna. Det får mig att känna både glädje och optimism. Ulf är den person som jag tror är bäst lämpad att bli moderaternas nästa partiordförande, samla partiet och stärka förtroendet för vår politik. Jag kommer också att stödja honom i det arbetet om han blir vald på extrastämman den 1 oktober", skriver hon på Facebook.
Samtidigt passar hon på att tacka för det stöd och förtroende hon själv känt under den senaste veckan.
"Det förtroendet tänker jag förvalta genom att jobba hårt, varje dag, för att Sverige ska få en Alliansregering i september nästa år", skriver Svantesson.
Fyra län med sig
Fyra moderata länsförbund har hittills sagt att de nominerar Ulf Kristersson till partiledareposten – länsförbunden i Dalarna, Norrbotten, Södermanland och Västerbotten. Det är också de enda länen som än så länge gett besked i frågan.
Ulf Kristersson fortsätter i sitt inlägg med att beskriva det ansvar han känner för partiet.
"Jag är också övertygad om att vi nu måste samla oss och fokusera på vår huvuduppgift – att föra ut vår politik och se till att den blir verklighet. Det kräver att vi fattar genomtänkta beslut och att vi står enade som parti. Det är en förutsättning för att kunna göra ett bra arbete som partiledare", skriver Kristersson.
Laget före Ulf
Han skriver också att han vill att principen "Laget före jaget" ska råda.
"Jag är alltså beredd att leda laget som kan bygga Moderaterna och Sverige starkare. Och jag skulle vilja att partiets båda viceordförande, Elisabeth Svantesson och Peter Danielsson, tillsammans med mig bildar kärnan i det laget. Vi gillar varandra, har gemensamma erfarenheter av framgång och motgång. Och vi skulle komplettera varandra väl", skriver han.
Moderaterna ska välja ny partiledare vid en extrastämma den 1 oktober.
