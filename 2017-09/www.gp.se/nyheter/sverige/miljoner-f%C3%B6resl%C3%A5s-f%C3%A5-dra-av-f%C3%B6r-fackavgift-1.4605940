Miljoner föreslås få dra av för fackavgift


TT




Sverige
Avdragsrätten för fackföreningsavgiften återinförs från juli 2018. Det beräknas kosta cirka 2,7 miljarder på helårsbasis och innebär i praktiken en skattesänkning för miljoner fackmedlemmar. Förslaget finns i med i höstbudgeten.



- Vi hoppas att det ska leda till att fler går med i facket också, säger Vänsterledaren Jonas Sjöstedt på en pressträff på Centralstationen i Stockholm.
En karensdag i a-kassan ska också tas bort, enligt förslag i höstbudgeten som Vänsterpartiet drivit på för.
- Vi har kampanjat för det här i flera år, säger Sjöstedt om förslaget att återinföra avdragsrätten för avgiften till facket.
Fram till 2007 gick det att dra av kostnaden för fackavgiften, men den möjligheten togs bort av den borgerliga Alliansregeringen efter dess tillträde.
Det anses ha bidragit till att facken därefter tappade många medlemmar. En annan förändring som också spelade in var att avgiften till a-kassan höjdes kraftigt. Den har senare sänkts.
- Alla ska ha råd att vara med i facket, säger Jonas Sjöstedt, som hävdar att det är också bra för den svenska arbetsmarknaden om fler är med.
- I praktiken innebär det en skattesänkning för miljoner löntagare, säger han.
Som exempel nämner han en medlem i HRF, facket för anställda inom hotell och restaurang. Hon eller han får en skattesänkning på cirka 1 100 kronor per år när förslaget är genomfört. För en genomsnittlig medlem i Kommunal kan det innebära 1 300 per år i lägre skatt och för en inom handeln 1 500 kronor.
Förslaget, som presenteras mer i detalj senare, ska införas före valet, den 1 juli nästa år. Första året beräknas kostnaden för det till drygt 1,3 miljarder kronor, året därpå nära 2,7 miljarder eftersom det då handlar om ett helt år.
TT
