Ann Linde: Säpo informerade inte


TT




Sverige
Säpo informerade förra statssekreteraren Ann Linde (S) om den hotande säkerhetsläckan i Transportstyrelsen – men hon agerade inte. Linde säger till TT att hon fick information om allvaret i ärendet i ett senare skede.



Ann Linde, numera EU- och handelsminister, har själv uppgett att hon i september 2015 fick information från Säpo. Två månader senare kom en ännu skarpare varningssignal. Då ville Säpo stoppa outsourcingen till IBM, skriver Svenska Dagbladet.
Som inrikesministerns statssekreterare var det Anne Lindes uppgift att leda krishanteringen i regeringskansliet, med mandat att sammankalla flera organ vid allvarliga händelser. Men hon kallade aldrig till några sådana möten.
Informerades inte
Anledningen är, enligt Linde själv, att hon först vid ett senare tillfälle fick veta att Säpo försökt stoppa outsourcingen och att hon inte fick veta i November 2015.
TT: Säpo tog inte upp detta vi de möten ni har löpande, vid den här tidpunkten?
- Nej, inte vid den här tidpunkten.
- Säpo kom inte med några rekommendationer till regeringen. Man hanterade det direkt med myndigheterna.
Ann Linde anser också att beskrivningen om att Säpo larmade om Transportstyrelsen vid det första mötet i september inte stämmer.
- Under ett ordinarie möte tog Säpo upp frågan om outsourcingen på Transportstyrelsen och att man hyste viss oro för att det fanns säkerhetsrisker. Men man visste inte om det faktiskt fanns sådana och absolut inte att det var fara för rikets säkerhet, säger hon.
"Kan alltid lära"
Därför ska det enligt EU-ministern inte heller ha funnits någon anledning att sammankalla regeringskansliets krisorganisation. Hon framhåller också att det är svårt att ge all information när så mycket av den är sekretessbelagd – men att riksdagens konstitutionsutskott kommer att få ta del av allt.
TT: Finns det sekretessbelagda uppgifter i det här som kan vara besvärande för regeringen?
- Det tror jag inte. Men det får vi ju se. Det är alltid så att man alltid kan lära sig saker av alla händelser. Det är mycket möjligt att man till exempel kan ha bättre informationsgångar, bättre dubbelsäkerhet och kontrollera att alla som ska ha information har fått information.
TT
