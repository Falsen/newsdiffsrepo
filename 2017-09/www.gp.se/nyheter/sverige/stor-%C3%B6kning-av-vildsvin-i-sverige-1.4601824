Stor ökning av vildsvin i Sverige


TT




Sverige
Markägaren Per Pettersson lejde jägare för att slippa få åkermark förstörd på nytt. Vildsvinsstammen ökar explosionsartat i Sverige men alla är inte överens om hur det ska hanteras.
– En jägare går inte ut och skjuter vildsvin för att gräva ner det, säger Torbjörn Larsson, förbundsordförande i svenska jägareförbundet.



– Vildsvinsstammen är på tok för stor, den har gått överstyr, säger Per Pettersson, som äger åkermark på Hölö, i Södertälje kommun.







Per Pettersson, markägare på Hölö, Södertälje valde att leja jägare för att slippa få åkermark förstörd av vildsvin.


Förra året totalförstördes 3 av 40 hektar åkermark efter att vildsvin trampat ner skörd på Per Petterssons ägor. Han beräknar att han gick miste om en intäkt på minst 30 000 kronor.
– Det fanns ingenting kvar att ta för allt låg platt på backen. Där de bökat kan det ligga stenar och det vill man inte ha ner i tröskan för det kostar hundratusentals kronor om det går åt pipan, fortsätter Per Pettersson.
Anfall bästa försvar
För att undvika att samma scenario upprepas i år slogs grödorna mot gårdens skogsområde ner redan i juli, och blev till helsäd, eller grönfoder som det ibland kallas.
Den tidiga skörden gav jägare möjligheten att skjuta av vildsvinen.
– Efter att vi tagit bort den så hade de tio meter på sig att skjuta och de sköt tio grisar. Att det blev lite tryck på jakten gjorde att de överlevande försvann, säger Per Pettersson.
Lantbrukare förlorar pengar
Enligt Hans Andersson, professor i lantbruksekonomi vid Statens lantbruksuniversitet, SLU, har närmare 40 procent av Sveriges lantbrukare drabbats av vildsvinens framfart.
– Totalt motsvarar de sammanlagda kostnaderna för det här cirka 7 procent av produktionsvärdet för alla grödor som växer på svensk åker, säger Andersson.
Läs också: Vildsvinen förstör Lena Olssons åkrar
SLU pekar bland annat på utfodringen av vildsvinsstammen, som bidragande faktor till deras explosionsartade ökning. En utfodring som många gånger utförs av jägare.
Jägare jagar gärna men inte gratis







Torbjörn Larsson, förbundsordförande Svenska jägareförbundet.


– En jägare går inte ut och skjuter vildsvin för att gräva ner det, säger Torbjörn Larsson, förbundsordförande i svenska jägareförbundet.
Jägareförbundet har länge förespråkat att svenska regeringen ska göra det enklare för jägare att sälja vildsvinskött. I dag ställs mycket högre krav på hanteringen av vildsvinskött, än till exempel älg, rådjur eller hjort.
För att få vildsvinskött sålt, behöver jägaren i regel sälja till en anläggning för vilthantering. Ur jägarnas vy innebär det krångel och i mångt och mycket en jakt som inte är det minsta lönsam.
Samsyn krävs
– Ibland tar vissa anläggningar inte ens emot, de har fullt, säger Torbjörn Larsson.
Enligt Henrik Thurfjell, vildsvinsexpert vid SLU, kommer det krävas en samsyn och vilja från alla inblandade parter för att lösa vildsvinsfrågan.
– Det kräver en intensiv jakt, att man slutar mata djuren och att markägare ibland låter jägare jaga gratis på sin mark.
Det är dock oklart om gratisjakt skulle vara incitament nog för att jägarna.
Från utdöd till överflöd







Grafik från TT, baserad på information från Jägareförbundet.


Problemet med vildsvinen är enligt Naturvårdsverket inte att antalet vildsvin ökar, i sig. Det som ställer till det är att vildsvinsstammen i dag är för koncentrerad till olika delar av landet, som riskerar att drabbas hårt av det.
Målet enligt myndigheten är alltså att få en spridd stam av vildsvinet som frodats sedan man återförde arten i Sverige på 70-talet. Innan dess var den i princip utrotad.
Avskjutning av vildsvinen har gått om älgen
– Förra året fälldes närmare 100 000 vildsvin och under samma jaktår fälldes drygt 80 000 älgar, säger Christer Pettersson, sakkunnig vid vildsvinsförvaltningen på Naturvårdsverket
Naturvårdsverket menar att den svenska vildsvinsstammen breder ut sig. Mellan 200 000 och 300 000 vildsvin uppskattas böka omkring i landet. Flest finns i Uppland, Sörmland och Skåne. Stammen är i dock generellt sett svår att ha exakt koll på. Christer Pettersson förklarar hur man bär sig åt med den smått knepiga mätningen av vildsvinsstammen.
– Vildsvin lever flockvilt och är främst aktiva på natten. Det gör det svårt att inventera storleken på stammen. Men avskjutningen och antalet trafikolyckor med vildsvin ger en bild av utbredningen, säger Christer Pettersson, på Naturvårdsverket.
