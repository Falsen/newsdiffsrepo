Sista chansen att se norrsken i syd


TT




Sverige
Solen är på väg ut ur en aktiv fas, vilket minskar chanserna att se norrsken i södra Sverige. Det dröjer elva år innan solen blir mer aktiv igen.



Det har varit många rapporter från folk som har sett norrsken även i södra Sverige, ända ned till Skåne, de senaste två åren enligt Maria Sundin, astrofysiker vid Göteborgs universitet. Chanserna att se norrsken i syd ökar med elva års mellanrum för då blir solen lite mer aktiv.
- Vi är precis på väg ut ur en sådan aktiv fas så chanserna är mindre nu än de har varit de senaste två–tre åren, men det händer fortfarande att solen får lite större utbrott och då kan absolut norrsken bli synligt i hela Sverige och även längre ned i Europa, säger Maria Sundin.
En grundförutsättning för att få se norrsken är att det är klart väder och det måste vara så mörkt som möjligt, vilket gör att det under sommaren kan vara ganska svårt att se norrsken i stora delar av Sverige.
- Så det indikerar att eftersom det börjar bli mörkare är det lite större chans att se det nu.
Maria Sundin förklarar att norrsken uppstår när det är en typ av utbrott på solen som kastar ut laddade partiklar i rymden. En del av partiklarna når jorden, men vi är skyddade av ett magnetfält så de här partiklarna följer magnetfältet och ramlar in i Nordpolen och Sydpolen. Det är när de kommer i kontakt med jordens luft som skenet uppstår.

TT
