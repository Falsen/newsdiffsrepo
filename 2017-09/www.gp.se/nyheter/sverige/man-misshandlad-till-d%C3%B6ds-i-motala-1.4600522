Man misshandlad till döds i Motala


Tobias Kjellberg




Sverige
En man har dött i Motala efter att ha blivit misshandlad av en kamrat, uppger polisen. Två misstänkta gärningsmän, en man och en kvinna, har gripits misstänkta för mord.



Det var vid halv fyratiden polisen fick in ett samtal från en man i 40-årsåldern som säger att han misshandlat sin kamrat i en lägenhet i centrala Motala.
– När vi kommer dit hittar vi en svårt skadad person som tas hand om ambulanspersonal, säger Björn Öberg, presstalesperson vid polisen region Öst,
I lägenheten fanns också mannen som ringde in och han kunde gripas direkt. Men där fanns också en kvinna i 60-årsåldern som inledningsvis figurerade som vittne till misshandeln. Hon greps senare misstänkt för att ha deltagit i misshandeln.
– Vi har fått en uppfattning om vad det är som har hänt, men nu kommer vi behöver stärka det med förhör. Vi håller teknisk undersökning och knackar dörr, säger Björn Öberg.
Död av sina skador
Den misshandlade mannen blev omhändertagen av sjukhuspersonal, men vid fyratiden under måndagseftermiddagen uppgav sjukvården att mannen dött av sina skador.
– Hans liv gick tyvärr inte att rädda, säger Björn Öberg.
Mycket kring händelsen är fortfarande oklart.I detta tidiga skede är också polisen förtegna med vad man vet, av sekretesskäl. Vad gärningspersonerna ska ha haft för motiv är också oklart.
– Uppfattningen är att den här mannen har begått det här brottet, sedan detaljer kring det hela är ingenting vi kan gå ut med i nuläget, utan vi behöver kontrollera en mängd saker innan.
Misshandlades mannen med någon form av vapen?
– Det är en sådan detalj som vi inte kan gå in på i nuläget.
Brottet rubriceras som mord.
