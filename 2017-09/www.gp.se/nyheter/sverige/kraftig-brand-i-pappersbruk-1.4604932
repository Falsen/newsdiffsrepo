Omfattande brand i pappersbruk


TT




Sverige



Under natten har det brunnit kraftigt i ett pappersbruk i Karlsborg i Kalix kommun. Branden har kunnat släckas. Hur stora skador som har uppstått är för tidigt att säga, skriver NSD.
Drygt 25 brandmän har bekämpat branden, med förstärkning från Töre, Haparanda, Råneå och Luleå, enligt lokala medier.
Larmet om brand i en hög byggnad vid pappersbruket kom vid 22-tiden. Det rörde sig om en brand i ett gammalt blekeri.
- När vi kom fram brann det både i tak och väggar, sade Bengt Lindgren, inre befäl vid räddningstjänsten i Norrbotten, till SR P4 under natten.
Stora delar av taket och väggarna har brunnit. Polisen spärrade av området vid fabrikens grindar på grund av explosionsrisken. Ingen människa har skadats.
TT
