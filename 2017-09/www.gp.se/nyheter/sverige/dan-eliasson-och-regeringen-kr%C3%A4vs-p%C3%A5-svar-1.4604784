Dan Eliasson och regeringen krävs på svar


Ronja Mårtensson




Sverige
Rikspolischefen Dan Eliasson krävs på svar och kommer att kallas till riksdagens justitieutskott efter uppgifter om att säkerhetsregler har frångåtts på Polismyndigheten. Moderaterna och Vänsterpartiet vill även ha svar från regeringen.



- Nu vill jag att vi ska gå till botten med det här, säger Moderaternas rättspolitiska talesperson Tomas Tobé till TT.
Sveriges Radio Ekot och P4 Stockholm avslöjar att rikspolischefen Dan Eliasson har gett privata företag åtkomst till känslig och hemlig information – bland annat namn på alla anställda, hemadresser och uppgifter om anhöriga och barn – från Polismyndighetens personal- och lönesystem.
- Det är utomordentligt allvarligt. Vi har andra gången på kort tid ett flagrant brott mot säkerhetsbestämmelserna på en svensk myndighet. Om det som skrivs stämmer är det fullständigt oacceptabelt, säger Centerpartiets rättspolitiska talesperson Johan Hedin till TT.
Polisen inget undantag
Hedin räknar med att justitieutskottet snarast kommer att informeras.
- Begår man brott så bör man skiljas från sin tjänst. Det gäller alla myndighetschefer och polisen är inget undantag. Men det viktiga nu är att vi får klarhet i hur läget ser ut, säger han.
Även vänsterledaren Jonas Sjöstedt ser mycket allvarligt på uppgifterna.
"Regeringen måste förklara sig", skriver han på Twitter.
Liberalernas rättspolitiske talesperson Roger Haddad anser att uppgifterna är mycket allvarliga.
- Det här vore ett mycket allvarligt avsteg från rutinerna. Jag har själv suttit i Rikspolisstyrelsens styrelse och det här löne- och personalsystemet är en central del i myndigheten och det ska inte vara möjligt för obehöriga att ta sig in, säger han till TT.
"Ska gå till botten"
Liberalerna har sedan tidigare begärt Eliassons avgång och att han ska komma till justitieutskottet och svara på frågor.
- Han kommer att bjudas in igen, säger Haddad.
Moderaterna vill också veta om det här har skett i samråd med departementet och om det här är ytterligare ett exempel på hur man hanterar känsliga uppgifter från regeringen.
- Moderaterna tycker att Sverige behöver en ny rikspolischef, men det är inte ett krav vi riktat utifrån de uppgifter vi fått i kväll. Nu vill jag att vi ska gå till botten med det här och jag vill veta om man har äventyrat enskilda poliser och familjers säkerhet. Frågan om förtroendet tycker jag just nu är sekundär, säger Tomas Tobé (M).
Sverigedemokraterna återupprepar på Twitter partiets krav om att Dan Eliasson ska avgå.
Kan skada förtroendet
Statsvetaren Marja Lemne vid Södertörns högskola säger att händelsen riskerar att minska förtroendet för myndigheter.
- På sikt kommer det här att påverka och radera ett starkt förtroende för myndigheter och regeringen.
Hon menar att det är en demokratifråga.
- Det kan leda till att man då röstar antingen på ett protestparti av något slag eller att man struntar i att gå och rösta. Om man tycker att det känns hopplöst går man inte och röstar, säger Marja Lemne.
TT
