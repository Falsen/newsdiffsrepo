Terrormisstänkt släppt på fri fot


Gabriella Elbied Pettersson




Sverige
Åklagare har beslutat att släppa den man som varit anhållen misstänkt för förberedelse till terroristbrott. Mannen är fortsatt misstänkt.



Den man som varit fängslad och är misstänkt för förberedelse till terrorbrott har släppts på fri fot.
I ett pressmeddelande skriver Åklagarmyndigheten att Säkerhetspolisen har genomfört de åtgärder som varit nödvändiga.
"Under tiden personen varit anhållen har Säkerhetspolisen genomfört de utredningsåtgärder som ansetts nödvändiga. Utifrån vad som framkommit av dessa har jag i dag beslutat att släppa den anhållne", säger kammaråklagare Ewamari Häggkvist i ett pressmeddelande.
Fortsatt misstänkt
Mannen är fortsatt misstänkt.
– Det finns en misstanke fortfarande, säger Robin Simonsson, presskommunikatör vid Åklagarmyndigheten.
Enligt honom finns det inte skäl att hålla personen frihetsberövad.
– Det är en sammantagen bedömning vi har gjort att det inte finns några skäl att ha honom frihetsberövad längre, säger Robin Simonsson.
Utredningen kommer nu fortsätta.
LÄS ÄVEN: Man anhållen för planerat terrorbrott i Sverige
Nekar till brott
Det var under tisdagen som mannen anhölls skäligen misstänkt för förberedelse till terroristbrott. Brottet ska ha begåtts den 21 augusti och framåt, enligt åklagarens begäran om offentlig försvarare till Kalmar tingsrätt.
Enligt Kammaråklagare EwaMari Häggkvist nekar mannen till brott.
– Han nekar till brott, säger  EwaMari Häggkvist.
Vad förberedelserna mer konkret består av ville EwaMari Häggkvist inte kommentera. Enligt Åklagarmyndigheten är skälet till att mannen anhållits att det finns en risk för att den misstänkte kan förstöra utredningen.
Den misstänkte personen ska enligt henne vara en man i 35 till 40-årsåldern som är bosatt i Kalmar tingsrätts upptagningområde. Mannens advokat Claes Möllersten har inte velat kommentera ärendet.
