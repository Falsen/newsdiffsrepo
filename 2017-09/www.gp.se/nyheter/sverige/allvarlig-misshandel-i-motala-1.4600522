Man misshandlad till döds i Motala


Tobias Kjellberg




Sverige
En man har dött i Motala efter att ha blivit misshandlad av en kamrat, uppger polisen. Två misstänkta gärningsmän, en man och en kvinna, har gripits misstänkta för mord.



Det var vid 15:30-tiden på måndagseftermiddagen som polisen fick in ett samtal från en man i 40-årsåldern. Mannen ska ha sagt att han misshandlat sin kamrat i en lägenhet i centrala Motala.
– När vi kommer dit hittar vi en svårt skadad person som tas omhand av ambulanspersonal, sa Björn Öberg, presstalesperson vid polisen region Öst,
I lägenheten fanns också mannen som ringde in. Mannen kunde gripas direkt, men där fanns också en kvinna i 60-årsåldern som inledningsvis figurerade som vittne till misshandeln. Hon greps dock senare misstänkt för att ha deltagit i misshandeln.
– Vi har fått en uppfattning om vad det är som har hänt, men nu kommer vi behöva stärka det med förhör. Vi genomför en teknisk undersökning och knackar dörr, fortsatte Öberg.
Dog av sina skador
Den misshandlade mannen blev omhändertagen av sjukhuspersonal, men vid fyratiden under måndagseftermiddagen uppgav sjukvården att mannen dött av sina skador.
– Hans liv gick tyvärr inte att rädda, uppgav pressinformatör Öberg.
Mycket kring händelsen är fortfarande oklart. Av sekretesskäl är polisen förtegen med vad man vet. Vad gärningsmännen ska ha haft för motiv är också oklart.
– Uppfattningen är att den här mannen har begått det här brottet. Detaljer kring det hela är ingenting vi kan gå ut med i nuläget, utan vi behöver kontrollera en mängd saker innan.
Misshandlades mannen med någon form av vapen?
– Det är en sådan detalj som vi inte kan gå in på i nuläget, avslutade polisens pressinformatör i Östergötland, Björn Öberg.
Brottet rubriceras som mord. Den avlidne mannens anhöriga har underrättats om hans bortgång.
