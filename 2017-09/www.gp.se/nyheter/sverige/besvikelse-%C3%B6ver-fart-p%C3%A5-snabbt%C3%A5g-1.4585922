Besvikelse över fart på snabbtåg


TT




Sverige
Sveriges framtida snabbtåg riskerar att inte bli så snabba som många hoppas. Dessutom kan det dröja till efter 2040 innan höghastighetsbanorna är helt klara.



För många snabbtågsentusiaster blev Trafikverkets förslag till ny transportplan för 2018-2029 lite av en besvikelse.
- Jag ska ärligt säga att jag är orolig för hastigheten, säger HG Wessberg.
Han leder statens förhandlingar med kommuner och regioner om gemensamma infrastruktursatsningar i den så kallade Sverigeförhandlingen.
Långsammare snabbtåg
Trafikverket tycker att det räcker att satsa på snabbtåg med en maxfart på 250 kilometer i timmen. Man påpekar att även sådana tåg anses vara höghastighetståg internationellt.
HG Wessberg uppger att många kommuner som gått med på att satsa på bostadsbyggande har gjort det i utbyte mot snabba tågförbindelser. De riktigt höga hastigheterna är viktiga för människors möjlighet att hitta jobb.
- Bor man till exempel i Jönköping kan man jobba var som helst i Götaland och Svealand, säger Wessberg.
Mycket dyrare
Men alternativet 320 km/h skulle, enligt Trafikverket, bli betydligt dyrare och inte tillräckligt mycket snabbare för att motivera priset. Resan Stockholm–Linköping, vilket är den första etappen som ska byggas, skulle gå högst sex minuter snabbare. Samtidigt skulle prislappen bli tio miljarder högre.
Trafikverket går inte in på hur mycket man sparar på det långsammare snabbtåget för hela det framtida höghastighetsnätet mellan Stockholm och Malmö respektive Göteborg. En möjlig kostnad för hela nätet på 230 miljarder kronor har tidigare nämnts.
Alternativ till flyg
Även inom Miljöpartiet finns besvikelse. Miljöpartisterna hoppas att fler människor ska ta tåget i stället för flyget. Då är det långsammare snabbtågsalternativet inte tillräckligt mellan Stockholm och Malmö, befarar klimatminister Isabella Lövin.
- Vi tycker att man ska ha den moderna hastigheten för att göra tåget till ett seriöst alternativ till flyget, säger Lövin.
Det har redan byggts järnväg som klarar 250 km/h; Västkustbanan och Botniabanan. En tågresa mellan Stockholm och Malmö med sex stopp skulle med den maxhastigheten ta 3 timmar och 19 minuter jämfört med 2 timmar och 57 minuter för det snabbare alternativet.
"Medelmåttigt förslag"
Bostadsminister Peter Eriksson (MP) kallar Trafikverkets förslag för "märkligt och medelmåttigt". Han befarar att Sverigeförhandlingen med kommunerna, som handlar om 50 000 bostäder, blir meningslös.
Det finns också oro för tidplanen för att få höghastighetsbanorna mellan storstäderna helt klara. Regeringen vill ta utbyggnaden i den takt ekonomin tillåter och 2035–2040 har nämnts som möjliga slutår.
- Det kan ta ännu längre tid, säger Trafikverkets generaldirektör Lena Erixon.
Hon tillägger dock att tidtabellen beror på hur mycket resurser man sätter av och hur snabbt Trafikverket kan planera utbyggnaden.
Ska lyssna
Enligt Trafikverkets plan så inleds bygget med första etappen Järna–Linköping i år. Den blir sannolikt klar först efter 2029. Byggstart för andra etappen, Lund–Hässleholm, väntas ske någon gång efter 2024.
När de övriga etapperna kan påbörjas är oklart, men det blir efter 2030.
Regeringen ska nu skicka förslaget till transportplan på remiss och sedan fatta beslut i mars 2018. Infrastrukturminister Tomas Eneroth (S) vill inte spekulera i om det kan bli aktuellt att satsa mer pengar för att skynda på höghastighetsnätets utbyggnad.
- Men jag tror att det är viktigt att hålla sig till de ekonomiska ramar som finns och se vad som är samhällsekonomiskt mest effektivt, säger han.

TT
