Genombrott i utredning om dubbelmord


TT




Sverige
Dubbelmördaren i Mantorp går fortfarande fri. Men polisen har gjort ett genombrott: En träff på var den ovanliga silvertejpen som användes för att binda paret såldes.



Tre månader efter det uppmärksammade dubbelmordet på ett äldre par utanför Mantorp har polisen fortfarande inte gripit någon. De två personer som tidigare suttit anhållna skäligen misstänkta för brottet avfördes från utredningen i juli, bekräftar åklagaren för TT.
- Vi har inte lyckats identifiera någon gärningsman eller några gärningsmän, säger polisen Patrik Sjögren som tillfälligt leder förundersökningen.
Träff på silvertejpen
Polisen har genomfört runt 300 av de 1 500 topsningar som man räknar med kommer att behöva göras i utredningsarbetet. I samband med topsningarna hålls också förhör, vilket gör att arbetet drar ut på tiden, enligt Patrik Sjögren.
Däremot har polisen fått en träff på den ovanliga silvertejp som användes för att binda det äldre paret. Silvertejpen är 50 millimeter bred och utredarna har besökt över 30 butiker och pratat med tejpimportörer för att hitta var den säljs.
- Vi tror oss veta vilken återförsäljare det är, men vi har inte fått det forensiskt fastslaget av NFC. Men mest sannolikt har vi grepp om vilket inköpsställe det är, säger Patrik Sjögren.
Polisen trodde först att återförsäljaren kunde finnas utomlands men nu visar det sig att den ligger inrikes, till och med i närområdet.
Stora resurser
- Min känsla är, med de fakta som föreligger, att klarar man hålla någon slags uthållighet och har kvar drivkraften så har jag ganska stora förhoppningar om att det här ska lösas.
Polisen i Östergötland har behövt sätta in stora resurser i utredningsarbetet och än så länge finns det inga tecken på att cheferna tänker minska på personalen. Allmänintresset är stort för att få veta vad som egentligen hände, enligt förundersökningsledaren.
- Än så länge har vi fått de resurser vi begärt, även om jag säkert skulle kunna ha sysselsatt den dubbla numerären med relevanta arbetsuppgifter, säger Patrik Sjögren.
TT
