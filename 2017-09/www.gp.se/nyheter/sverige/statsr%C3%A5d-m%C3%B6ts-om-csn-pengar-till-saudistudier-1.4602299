Statsråd möts om CSN-pengar till Saudistudier


Matilda Träff




Sverige
Ska svenska studiemedel finansiera konservativa islamstudier i Saudiarabien? Det ska två ministrar diskutera med företrädare för CSN och Universitets- och högskolerådet (UHR) på onsdagen.



Under 2000-talet har CSN gett studiebidrag till 71 svenska studenter vid Islamiska universitetet i Medina i Saudiarabien. Det avslöjade Dagens Nyheter i somras och i reportaget tecknas en bild av Medinauniversitetet som lär ut en ärkekonservativ variant av islam.
Enligt Mohammad Fazlhashemi, professor i islamisk teologi och -filosofi vid Uppsala universitet, är Medinauniversitets karaktär problematisk.
- Det inrättades av den saudiska staten och är helt konfessionellt, alltså de följer inte vetenskapliga principer. Det är inte vilken tolkning av islam som helst som de lär ut, det är wahhabismen som är ytterst intolerant, säger Mohammad Fazlhashemi till TT.
Men enligt CSN finns det inte något stöd i lagen för att stoppa utbetalningar till utbildningar med hänsyn till religiösa och demokratiska värderingar.
Godtagbar standard
Efter avslöjandet har gymnasie- och kunskapslyftsminister Anna Ekström (S) kallat till möte med generaldirektörerna och chefsjuristerna på CSN och UHR. Helene Hellmark Knutsson (S), minister för högre utbildning och forskning, deltar också vid onsdagens möte. Syftet är att gå igenom nuvarande lagstiftning och höra vilken bedömning myndigheterna gör och om de ser behov av några förändringar i lag- eller förordningstext.
"Det kommer ibland till en punkt där vi måste ställa oss frågan om vad som är ändamålsenligt för vårt studiestöd. Det är därför vi nu ska ha mötet med CSN och UHR för att få deras syn på frågan. Vi behöver ett underlag för bedömningen om vi ska göra eventuella ändringar i förordningar", skriver Anna Ekström till TT.
I nuläget beviljar CSN stöd till alla universitet som UHR bedömer har en "godtagbar" standard, vilket de har bedömt att Medinauniversitetet har. UHR baserar oftast sina bedömningar på staters egen bedömning av sina universitet och högskolor och FN-organet Unescos internationella databas WHED, World higher education database, där högre utbildningar listas.
"Spär på konflikter"
Klas Elfving, pressekreterare CSN, säger att det krävs en tydligare reglering från politiken om utbildningarnas innehåll även ska bedömas utifrån demokratisk och religiös bakgrund.
- Det blir en diskussion på mötet förstås. Vi bedömer att man måste prata om regelverket om man vill förändra det och vi är öppna för att föra en sådan diskussion, det tycker vi är bra, säger Klas Elfving.
Mohammad Fazlhashemi tycker att det är viktigt att diskutera om svenska skattemedel verkligen ska finansiera utbildning på Medinauniversitetet. Han lyfter att det finns exempel på studenter som har kommit tillbaka till Sverige och nu föreläser om att andra grupper av muslimer är "smutsigare än smuts".
- Det här kan i princip leda till att man spär på konflikter mellan olika inriktningar av islam, säger Mohammad Fazlhashemi.
TT
