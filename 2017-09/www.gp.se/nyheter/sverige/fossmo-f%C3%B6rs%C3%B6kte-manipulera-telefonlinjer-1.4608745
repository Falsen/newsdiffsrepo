Fossmo försökte manipulera telefonlinjer


TT




Sverige



Den livstidsdömde Helge Fossmo, som numera heter Iversen, har fått sina samtalstillstånd indragna enligt en dom i förvaltningsrätten.
Han har flera gånger försökt manipulera Kriminalvårdens telefonlinjer för att kunna prata med personer han inte får kontakta, skriver UNT.
Kriminalvården varnade honom först om att hans två godkända telefontillstånd, till en syster samt en vän, kunde komma att dras in. När försöken att mixtra med linjerna fortsatte beslöt Kriminalvården i maj i år att återkalla tillstånden.
Den tidigare Knutbypastorn själv nekar till anklagelserna och överklagade till förvaltningsrätten, skriver Aftonbladet.
I juli 2004 dömdes Helge Fossmo för anstiftan till mord och två mordförsök i byn Knutby utanför Uppsala. Vilken anstalt den tidigare frikyrkopastorn sitter på är hemligt. I år har han dragit på sig flera varningar för misskötsamhet av olika slag.
TT
