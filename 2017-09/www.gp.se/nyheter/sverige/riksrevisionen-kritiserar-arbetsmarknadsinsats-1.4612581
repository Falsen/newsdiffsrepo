Riksrevisionen kritiserar arbetsmarknadsinsats


TT




Sverige



I en kommande granskning kritiserar Riksrevisionen en av Arbetsförmedlingens mest kostsamma insatser, förberedande utbildning (FUB). Det rapporterar SVT Nyheter.
År 2016 deltog drygt 73 500 personer i en FUB till en kostnad av drygt 2 miljarder kronor, enligt SVT. Riksrevisionens granskning visar att arbetssökande som deltar i FUB får lägre framtida arbetsinkomster än om de varit öppet arbetslösa.
SVT skriver att två år efter påbörjad FUB är arbetsinkomsten 5 000–15 000 kronor lägre än för den som varit öppet arbetslös och 15 000–25 000 kronor lägre än för den som deltagit i så kallad arbetspraktik. Skillnaderna jämnar ut sig över tid.
FUB har positiva effekter för personer med högst en förgymnasial utbildning och för utomeuropeiskt födda. Men inte tillräckligt stora för att kostnaden för insatsen ska täckas av skatteintäkter längre fram, bedömer Riksrevisionen.
TT
