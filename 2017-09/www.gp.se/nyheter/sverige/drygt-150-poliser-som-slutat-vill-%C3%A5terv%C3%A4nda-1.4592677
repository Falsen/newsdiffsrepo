Drygt 150 poliser som slutat vill återvända


TT




Sverige



Kampanjen för att få tillbaka personal som slutat har givit resultat. Efter annonsering har 151 tidigare poliser anmält intresse för att söka sig tillbaka till myndigheten, uppger polisen.
I somras satte Polismyndigheten in en annonskampanj som var särskilt riktad till före detta poliser. Tanken var att göra det möjligt för alla som vill att återvända, eftersom det krävs att det finns utlysta tjänster för att få statlig anställning. När ansökningstiden nu gått ut, den 31 augusti, har alltså 151 personer anmält sitt intresse.
I nästa steg ska rekryteringsförfarandet påbörjas genom att alla ansökningar ska gås igenom. Där kontrolleras bland annat behörigheter, önskemål om placering och sedan följer bland annat intervjuer, lämplighetsbedömningar, inhämtning av referenser samt säkerhetsprövningar.
Det är i dag inte möjligt att säga exakt hur många som faktiskt blir återanställda.
TT
