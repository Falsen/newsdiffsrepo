S säljer kreditlotter till redan skuldsatta


TT




Sverige
Socialdemokraterna säljer lotter på kredit till redan skuldsatta, via partiets spelbolag Kombispel, skriver Dagens Nyheter. Sedan 2014 har över 8 000 personer hamnat hos Kronofogden för att de inte betalat sina lotter.



Socialdemokraterna har fått in över 500 miljoner i vinst från sina lotter som säljs av den ekonomiska föreningen A-lotterierna. Enligt DN har partiet med offensiv marknadsföring sålt lotter till personer som redan har skulder hos Kronofogden. Att redan skuldsatta kan köpa på kredit beror på att spelbolagen inte tvingas göra kreditkontroller av kunderna.
- Den information du kommer med är ny för oss. Den får vi titta på framöver, om det tyder på att man behöver se över undantaget. Alla uppgifter som kommer in ska tas med i bedömningen och det kan också leda till andra typer av tillsynsaktiviteter, säger Patrik Gustavsson, tillförordnad chef för operativa avdelningen på Lotteriinspektionen, till tidningen.
En av annonserna som just nu ligger ute på Kombispels sida visar en kvinna som har slut på pengar två veckor innan lön och att hon vinner stort på en lott.
Partiets kassör Roger Berzell säger till DN att lotteriet ska följa alla regelverk och att frågan om lottköparna som hamnat hos Kronofogden nu tas vidare till styrelsen.
- Vi ska naturligtvis säkerställa att så få som möjligt hamnar i en sådan situation för att de är kunder hos oss, säger han, till tidningen.
Det är i dag förbjudet att sälja spel och lotterier på kredit i Sverige. Socialdemokraterna och SSU har ett undantag från lagen.
Enligt Berzell har partiet satt upp interna regler för att lottköparnas skulder inte ska bli för stora.
- Vi har satt ett eget tak på de där fakturorna. Du kan inte beställa lotteripaket för mer än 700 kronor, för att du inte ska kunna skuldsätta dig, säger han till DN.
TT
