Lärare erkänner barnpornografibrott - rektorn chockad

Julia Sandstén Vikberg



Sverige
En lärare på en grundskola i Västerås är skäligen misstänkt för barnpornografibrott. Läraren erkänner brottet och är nu avstängd från sin tjänst.
– Jag är både ledsen, chockad och besviken, säger skolans rektor.



Grundskoleläraren misstänks för att ha laddat ner bilder med barnpornografiskt innehåll. Han hämtades under torsdagen in till förhör av polisen, skäligen misstänkt för barnpornografibrott, och erkände då brottet. I nuläget tror polisen inte att läraren ska ha utfört några brottsliga handlingar mot barn i skolan.
– Det är viktigt att poängtera att det inte finns några indikationer på att det här ska ha skett i skolmiljö eller att elever ska vara drabbade, säger Anders Hedström, presstalesperson för polisen i Västmanland.
Enligt beslut av åklagaren är läraren frisläppt trots att misstankarna kvarstår.
– Det fanns inte anhållningsskäl enligt åklagaren, säger Anders Hedström.
Rektorn är chockad
Rektorn på skolan. där mannen har jobbat. är chockad av händelsen.
– Jag är både ledsen, chockad och besviken. Det fanns inga indikationer på att han skulle vara inblandad i något sådant, säger rektorn.
Enligt rektorn är mannen avstängd från sin tjänst på skolan, tillsvidare eller permanent beroende på vad polisens utredning kommer fram till.
– Det är självklart att han inte kommer att jobba med ungdomar när han misstänks för det här, säger rektorn.
Skolans lärare och elever samt elevernas vårdnadshavare är informerade om händelse via skolans plattform.
– Elever kommer naturligtvis att spekulera och prata om det här. Kuratorer och elevcoacher kommer att finnas för de elever som känner ett behov av att prata, säger rektorn.
I samband med att polisen tog in mannen till förhör gjordes en husrannsakan i mannens bostad och då beslagtogs lagringsmedia, bland annat i datorer. Polisen ska nu utreda ärendet genom att bland annat undersöka materialet i datorerna.
