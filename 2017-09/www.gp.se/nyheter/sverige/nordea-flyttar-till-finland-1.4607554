Nordea flyttar till Finland

Gabriella Elbied Pettersson



Sverige
Nordea har beslutat att flytta sitt huvudkontor till Finland. Enligt banken kommer endast ett fåtal medarbetare påverkas av flytten.
–   Den avgörande faktorn till att det blev Finland är att de är med i bankunionen, säger Casper von Koskull, vd och koncernchef för Nordea.



Vid ett möte under onsdagen beslutade Nordeas styrelse att flytta bolagets huvudkontor från Sverige till Finland.
Enligt bolaget kommer det inte innebära några förändringar för kunder i Sverige, men ett begränsat antal medarbetare kommer påverkas av flytten, skriver de i ett pressmeddelande. Enligt Nordea kommer de fortsätta vara en stor skattebetalare på alla sina fyra hemmamarknader.
Diskussioner om bankens flytt inleddes i samband med att regeringen kom med ett besked om att höja avgifterna för banker, via resolutionsavgiften som används i kristider. Sedan dess har regeringen gått bankerna till mötes och mildrat förslaget.
LÄS ÄVEN: Nordea håller alla på halster
Vill vara del av EU:s bankunion
Nordea har dock betonat att det är fler faktorer än resolutionsavgifterna som väger in i beslutet. Enligt banken är beslutet om flytten ett resultat av sex månader lång utredning och analys av de konkurrensvillkor och utmaningar om banken har att förhålla sig till.
Enligt Nordeas vd och koncernchef Casper von Koskull bygger beslutet om flytten främst på att man vill ha huvudkontoret i ett land som är medlem i EU:s bankunion.
–   Den avgörande faktorn till att det blev Finland är att de är med i bankunionen. Där regleras alla stora europeiska banker med visionen om en enhetlig marknad, det blir naturligt för Nordea att vara en del av det, säger Casper von Koskull till GP.
Han förnekar inte att regeringens besked om höjda avgifter påverkat beslutet, men vill inte lägga skulden på regeringen.
– Det är klart att den möjliga förändringen var en katalysator, men jag kritiserar inte regeringens beslut. Sverige har gjort många beslut som är bra för Sverige, men vi måste göra det som är rätt för Nordea som bank, säger Casper von Koskull.
Vd:n påpekar även att banken kommer fortsätta vara en stor skattebetalare i Sverige.
– Vi betalar ju skatt där vår verksamhet är, och vår verksamhet förändras inte. Vi är norden och Sveriges största skattebetalare och det kommer inte förändras, säger Casper von Koskull.
LÄS ÄVEN: Väntad flytt enligt analytiker
Inga konsekvenser för kunder
Banken har betonat att flytten inte innebär några konsekvenser för kunderna.
– För kunder blir det ingen påverkan på kort sikt, medan det på långt sikt är meningen att det ska bli bättre för kunderna, säger Casper von Koskull.
Även experter som GP tidigare har pratat med inför den eventuella flytten av storbanken har varit inne på samma sak. Enligt Kicki Westerståhl, chef för Konsumenternas Bank- och finansbyrå, blir konsekvenserna små när en bank flyttar inom EU.
– I princip blir det egentligen inga konsekvenser. Vi har ju utländska banker som är verksamma i Sverige i dag, och om man flyttar en bank inom EU så är det hemlandstillsyn som gäller, så det kan bli en annan finansinspektion som har tillsyn, sade Kicki Westerståhl, tidigare till GP.
Även för aktieägarna kommer det bli minimala förändringar. Nordea kommer fortsatt vara listade på Stockholmsbörsen.
LÄS ÄVEN: Så gör du om Nordea flyttar ut
Finansministern: "Upp till varje företag"
Flytten kommer ske under det andra halvåret 2018 via en så kallad omvänd gränsöverskridande fusion. Det innebär att Nordea Bank AB kommer införlivas i ett nybildat dotterbolag i Finland.
Under tisdagskvällen kommenterade finansminister Magdalena Andersson (S) beslutet med att det är upp till varje privat företag att besluta var huvudkontoret ska ligga och att regeringens ansvar är att se till att skapa goda villkor för företagande i Sverige.
–  Och för Nordea gick det ju bra förra året med en vinst på 40 miljarder kronor, säger Magdalena Andersson till TT.
