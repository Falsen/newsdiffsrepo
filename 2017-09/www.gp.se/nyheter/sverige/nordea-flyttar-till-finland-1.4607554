Nordea flyttar till Finland

Gabriella Elbied Pettersson



Sverige
Nordea har beslutat att flytta sitt huvudkontor till Finland, uppger de i ett pressmeddelande. Enligt banken kommer endast ett fåtal medarbetare påverkas av flytten.



Vid ett möte under onsdagen beslutade Nordeas styrelse att flytta bolagets huvudkontor från Sverige till Finland.
Enligt bolaget kommer det inte innebära några förändringar för kunder i Sverige, men ett begärnsat antal medarbetare kommer påverkas av flytten, skriver de i ett pressmeddelande. Enligt Nordea kommer de fortsätta vara en stor skattebetalare på alla sina fyra hemmamarknader.
Diskussioner om bankens flytt inleddes i samband med att regeringen offentliggjorde planer på att höja avgifterna för bankerna.
Diskuterat beslutet i ett halvår
I pressmeddelandet uppger banken att anledningen till flytten är att det svenska regelverket inte passat bankens verksamhetsmodell och strategiska utveckling. De vill istället ha huvudkontorets säte i Finland som är medlem i EU:s bankunion för att Nordea ska omfattas av samma regelverk som andra europeiska banker.
– Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till. Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar, anser vi, våra kunders, aktieägares och medarbetares intressen, säger Björn Wahlroos, styrelseordförande i Nordea Bank AB (publ), i pressmeddelandet.
GP har tidigare pratat med flera experter om hur man som kund och aktiesparare bör föhålla sig till storbankens flytt. Enligt Kicki Westerståhl, chef för Konsumenternas Bank- och finansbyrå, blir konsekvenserna små av bankens flytt.
– I princip blir det egentligen inga konsekvenser. Vi har ju utländska banker som är verksamma i Sverige i dag, och om man flyttar en bank inom EU så är det hemlandstillsyn som gäller, så det kan bli en annan finansinspektion som har tillsyn, sade Kicki Westerståhl, tidigare till GP.
LÄS ÄVEN: Så gör du om Nordea flyttar ut
Flytten kommer ske under det andra halvåret 2018 via en så kallad omvänd gränsöverskridande fusion. Det innebär att Nordea Bank AB kommer införlivas i ett nybildat dotterbolag i Finland.
Texten uppdateras.
