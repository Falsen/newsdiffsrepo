Fackförbund överger Nordea

Gabriella Elbied Pettersson



Sverige
Flera fackförbund lämnar Nordea efter bankens beslut om att flytta till Finland. Handelsanställdas förbund avslutar omedelbart sina affärer med banken, enligt Svenska Dagbladet.
– Bollen är i rullning, säger ordföranden Susanna Gideonsson, till tidningen.



Fackförbundet Handels har tidigare hotat om att avsluta alla affärer med Nordea om de flyttar. Efter tisdagens besked om att storbanken lämnar Sverige gör nu fackförbundet verklighet av sina planer, vilket Svenska Dagbladet var först med att berätta.
– Jag tycker det är bedrövligt. Vanligt folk måste betala in en försäkringspremie, men banken vill slippa. Jag tycker att de smiter ifrån sitt ansvar. Vi kommer nu fullfölja beslutet från i somras, säger Susanna Gideonsson till Svenska Dagbladet.
Dagligen går transaktioner från fackförbundet till deras huvudbank Nordea. Banken förvaltar även förbundets konfliktkapital.
Även Transportarbetareförbundet slutar som kund hos Nordea efter flyttbeskedet under onsdagen, skriver Dagens Nyheter.
– Vi ser Nordeas beslut som utstuderad skatteplanering, säger förbundets ordförande Tommy Wreeth till DN.
Kommunal vidtar åtgärder
Även fackförbundet Kommunal kommer agera mot banken efter flyttbeskedet.
– Vi har sagt att om Nordea flyttar, så tar styrelsen upp en diskussion om de placeringar som förbundet har, säger Fredrik Kornebäck, pressekreterare hos Kommunal, till Svenska Dagbladet.
Även LO, som har omfattande affärer med Nordea, kommer att behandla bankens flyttbeslut vid ett kommande möte i förbundets styrelse, uppger ordförande Karl-Petter Thorwaldsson för TT.
– Jag tycker inte att man ska fatta beslut när tonläget är upprört. Men jag tror att de flesta av våra medlemmar tycker att vi ska ha våra huvudaffärer med en svensk bank. Men vi ska ta en ordentlig diskussion i styrelsen och analysera detta i lugn och ro innan vi fattar ett avgörande beslut, säger han till TT.
