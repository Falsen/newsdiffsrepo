Björck tror på snabb M-affär


Olle Lindström




Sverige
Gamle moderate försvarsministern Anders Björck tror att manegen kan vara krattad för Ulf Kristersson som ny M-ledare. Socialdemokraternas nye gruppledare Anders Ygeman är bekymrad över att Moderaterna verkar fortsätta i samma hjulspår.



Att han själv nu går ut och säger sig vara villig att axla rollen som partiledare, samtidigt som fyra länsförbund föreslagit honom, underlättar för valberedningen, enligt Anders Björck. Dessutom har en av de möjliga hetare motkandidaterna, Elisabeth Svantesson, gett sitt stöd.
- Det pekar på att det blir han som kommer att föreslås, säger han.
Klassisk M-politik
Han tror att Ulf Kristersson kommer att styra skutan mot mer klassisk moderat politik.
- Och det tror jag många i partiet förväntar sig.
Med klassisk moderat politik menar Björck bland annat att försvarsfrågan tas på allvar, att man stramar åt på högerkanten – det ska inte finnas några partier längre ut på högerkanten – och en sammansvetsning av Alliansen.
Relationen till Sverigedemokraterna måste bli tydligare, något Anna Kinberg Batra inte lyckades med i sin kommunikation, enligt Björck.
- Jag tror Ulf Kristersson kan bli tydligare på den punkten, vad man kan och inte kan göra, och förankrar det med Alliansen.
Adelsohn passar
Tidigare moderatledaren Ulf Adelsohn ligger lågt med kommentarer om sina efterträdare, när TT når honom.
- Det är bra att de talar om att de kandiderar, så att man vet det. Det kan jag säga. Så att det blir en mer öppen debatt, säger Ulf Adelsohn.
Anders Ygeman, som nyligen tvingades bort från inrikesministerposten av oppositionen efter IT-skandalen i Transportstyrelsen, konstaterar att Ulf Kristersson verkar vilja fortsätta i Kinberg Batras fotspår:
- Där han är beredd att ta stöd från SD för att bilda regering och därmed göra sig beroende av SD.
Problem styra landet
Att regera med Sverigedemokraterna som stöd är inget seriöst alternativ, enligt Ygeman, och heller inget som Centern eller Liberalerna sagt sig kunna tänka sig.
TT: Hur påverkar det Socialdemokraterna, vad är din syn på det här, det är väl Alliansens problem?
- Det är dels ett problem hur man ser på Sverigedemokraterna och dels påverkar det förstås hur Sverige ska styras framöver. . . Men framför allt påverkar det Moderaterna när man nu fortsätter den linje som Kinberg Batra valt, säger Ygeman.
Han tror inte Kristersson som ny ledare kommer att påverka de ingångna samarbeten över blockgränserna, inom försvaret och migrationen, som finns på plats, men heller inte underlätta för framtida överenskommelser.
TT: Hur ser du på Kristersson som ny ledare, om han blir vald?
- Ulf Kristersson är en sympatisk och resonerande person. Men om han ska driva samma politik som Kinberg Batra får man nog räkna med att resultatet blir detsamma.
TT
