Varnar för förväxling av hjärtmedicin


TT




Sverige
En förpackning med hjärtmedicin innehåller fel läkemedel. I stället för blodtrycksmedicinen Seloken ZOC kan det i förpackningen finnas en burk med kortisonpreparatet Entocord, som används vid olika inflammatoriska tarmsjukdomar, varnar Läkemedelsverket och Astra Zeneca.



Enligt läkemedelstillverkaren är det endast en förpackning som innehåller den felaktiga medicinen.
- Det är lite som att söka efter en nål i en höstack. Det var två, men den första upptäcktes av en patient, som lämnade tillbaka den till apoteket. Det var så det upptäcktes, säger Petra Eurenius, kommunikationschef vid Astra Zeneca Nordic-Baltic.
Företaget säger sig vara säkra på att felet inte gäller fler förpackningar, men drar tillbaka hela den berörda tillverkningssatsen. Varför det blev fel kan inte Astra Zeneca svara på.
- Det är enormt ovanligt. Vi tillverkar miljontals tabletter på vår fabrik här i Södertälje och mig veterligen har det aldrig hänt tidigare.
Läkemedelsverket uppmanar i ett pressmeddelande patienter som tagit felaktigt läkemedel att kontakta behandlande läkare.
- Det är olyckligt att det hänt, men det tursamma är att det andra läkemedlet inte kan skada den som inte ska ta det. Anledningen till att vi tar det här på allvar och går ut med information är att det kan vara olämpligt för den som ska ta Seloken ZOC att inte få sitt läkemedel, säger Petra Eurenius.
Seloken ZOC används bland annat vid högt blodtryck, hjärtsvikt och kärlkramp. Den felaktiga tillverkningssatsen är Seloken ZOC 100 mg med varunummer 543587, batchnummer VBBN med utgångsdatum november 2019.
TT
