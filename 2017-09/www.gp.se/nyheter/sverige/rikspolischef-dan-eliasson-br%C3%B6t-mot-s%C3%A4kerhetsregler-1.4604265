Rikspolischef Dan Eliasson frångick säkerhetsregler

Gabriella Elbied Pettersson



Sverige
Rikspolischefen Dan Eliasson beslutade att ge ett privat företag åtkomst till hemlig och känslig information från Polismyndigheten utan godkänd kryptering. Han bröt därmed mot Säkerhetsskyddsförordningen, enligt Ekot och P4 Stockholm.



Texten börjar under videoklippet




Våren 2015 behövde polisen hjälp med att sköta sin personal- och lönehantering och vände sig då till det privata kanadensiska företaget CGI, som äger polisens personal- och lönesystem Palasso. Då det rör sig om hemliga uppgifter som kan vara känsliga för rikets säkerhet måste informationen mellan polisen och företaget krypteras enligt ett system godkänt av Försvarsmakten. Men Dan Eliasson struntade i Försvarets krypteringslösning och bröt därmed mot Säkerhetsskyddsförordningen, skriver Sveriges Radio.
Palasso innehåller uppgifter som namn och personnummer på poliser och uppgifter till anhöriga och barn. Det finns även detaljerade uppgifter om enskilda polisers resor och arbete. Driften av systemet sköts internt via särskilda lokaler, eftersom det innehåller hemliga uppgifter med relevans för rikets säkerhet.
Kritiseras av MUST
Nu kritiseras rikspolischefen av Pia Gruvö, chef för IT-säkerhet på Militära underättelse- och säkerhetstjänsten, MUST, som menar att rikspolischefen inte har rätt att besluta om något sådant undantag från förordningen.
– Det var ju olyckligt säger jag, helt enkelt, säger hon till Sveriges Radio som fortsätter med att ställa frågan om hur allvarligt det är:
– Man riskerar då att uppgifterna kan komma någon annan till del, säger Pia Gruvö till Sveriges Radio.
Pia Gruvö säger att de enda som kan besluta om att göra avsteg från förordningen är regeringen och något sådant beslut inte har inte fattats enligt Sveriges Radio.
Har inte svarat på kritiken
I ett beslut från april 2015 som Eliasson skrivit under, och som Ekot och P4 tagit del av, framgår det att rikspolischefen är medveten om riskerna:
”Att inte använda sig av ett krypteringssystem godkänt av Försvarsmakten innebär en risk att signalskyddet inte är tillräckligt säkert för den information som ska kommuniceras...”.
Dan Eliasson har inte velat kommentera uppgifterna.
I ett pressmeddelande som Polisen gick ut med under tisdagen, dock med anledning av händelserna vid Transporstyrelsen, uppger myndigheten att de har granskat sin egen informationssäkerhet.
– Vi känner oss trygga med att polisens tekniska lösningar är utformade och införda i enlighet med gällande regelverk. Som en del av den fördjupade genomlysningen och den kontinuerliga kvalitetssäkringen av vår informationssäkerhet har vi även begärt råd och vägledning från Säkerhetspolisen, säger it-chef Tomas Landeström i pressmeddelandet.
I pressmeddelandet skriver polisen även att de har informerat Justitiekanslern, JK, "med hänsyn till rikets säkerhet".
Polismyndigheten förnekar lagbrott
Sent under tisdagskvällen tillbakavisade Polismyndigheten uppgiften om att lagbrott ska ha begåtts i ett nytt pressmeddelande.
”Med anledning av dagens medieuppgifter att polisen ska ha hanterat uppgifter i strid mot säkerhetsskyddsförordningen vill Polismyndigheten vara tydlig med att Polismyndigheten har agerat i enlighet med säkerhetsskyddsförordningen.
Försvarsmaktskrypto måste användas om hemliga uppgifter sänds i datanät utanför polisens kontroll. Om hemliga uppgifter sänds i datanät som polisen har kontroll över behöver försvarsmaktskrypto inte användas utan andra kryptosystem får användas, i enlighet med Säkerhetsskyddsförordningens §13.”
Enligt SR vill polisen inte svara på vilken information som skickats mellan polisen och företaget, och inte heller hur man har krypterat informationen.
Möte med regeringen
Enligt TT har Polismyndigheten inte informerat regeringen om beslutet att göra avsteg från Säkerhetsskyddsförordningen.
– Ett möte är inplanerat i morgon bitti med statsekreterare Charlotte Svensson där Polismyndigheten ska redogöra vad som har hänt, säger Miriam Abu Eid, pressamordnare på justitiedepartementet till TT.
Inrikes- och justitieminister Morgan Johansson (S) vill inte kommentera frågan under tisdagskvällen.
