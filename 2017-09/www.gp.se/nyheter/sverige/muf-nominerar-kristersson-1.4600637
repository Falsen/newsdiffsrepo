MUF nominerar Kristersson


Cecilia Vaccari




Sverige
Moderata Ungdomsförbundet har nu tagit beslut om vem man vill se på posten som partiordförande. MUF säger sig vara övertygade om att Ulf Kristersson är rätt person att leda partiet framåt.



Under måndagseftermiddagen höll Moderata Ungdomsförbundet ett nomineringsmöte där förbundsstyrelsen tillsammans med 25 distriktsordföranden tog beslut i partiledarfrågan. Under mötet beslutades det att MUF nominerar Ulf Kristersson till ny partiordförande för Moderaterna.
– Vi är övertygade om att Kristersson kommer att leda partiet på rätt väg. Det kommer även fortsättningsvis krävas slit och ansträngning av oss andra för att ha en chans om ett år, men redan nu känns självförtroendet stärkt, säger Benjamin Dousa i ett pressmeddelande.
MUF Göteborgs distriktsordförande var inte på plats vid det aktuella mötet. Hennes röst representerades emellertid på plats och den ligger i linje med det slutgiltiga beslutet.
– Min röst föll på Kristersson. Jag står bakom beslutet som MUF fattade, bekräftar MUF:s distriktsordförande i Göteborg, Hanna Friberg, för GP.
"Vi är tunga"
Ungdomsförbundet står för nästan en tredjedel av Moderaternas totala medlemsantal. Friberg menar därför att deras nominering är av stor vikt.
– Vi är tunga. Vi utgör en stor del av Moderaternas medlemsbas och vi är en viktig kampanjmotor. Därför väger vår röst tungt. Sen ska naturligtvis många andra delar av Moderaterna komma till tals, men jag bedömer oss som relativt tunga, menar Hanna Friberg.
LÄS OCKSÅ: Många vill se Carl Bildt som ny Moderatledare
Förre Moderatledaren Carl Bildt har meddelat att han inte vill ha jobbet tillbaka. Trots det så står han fortfarande högt upp på önskelistan hos många partimedlemmar inför extrastämman. Friberg tror dock inte att han kommer svänga i frågan.
– Jag tror inte att han ställer upp till förfogande, avslutar Hanna Friberg, MUF:s distriktsordförande i Göteborg.
