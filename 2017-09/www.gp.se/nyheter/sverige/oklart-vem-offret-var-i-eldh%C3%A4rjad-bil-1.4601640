Oklart vem offret var i eldhärjad bil


TT




Sverige



Polisen har vissa misstankar om vem det kan vara, men har ännu inte identifierat en person som hittades död i en eldhärjad bil mellan Åtvidaberg och Linköping. Misstankarna om att ett brott skulle ligga bakom dödsfallet har däremot inte stärkts efter den kriminaltekniska undersökningen som genomförts på platsen.
- De har försvagats, skulle jag tippa på, säger Thomas Agnevik, presstalesperson i polisregion Öst, till TT.
- Den rättsmedicinska obduktionen kommer att vara väldigt viktig naturligtvis. När det är så här kraftiga bränder så blir kvarlevorna väldigt skadade, och då kan det vara svårt att avgöra om det fanns skador innan branden inträffade. Det kommer att ta en tid innan det fastställs.
Polis och räddningstjänst larmades om den kraftiga bilbranden i den lilla tätorten Grebo strax före åtta på måndagskvällen.
- Det som är det viktiga nu är fastställa identiteten så att anhöriga kan få besked, säger Thomas Agnevik.
TT
