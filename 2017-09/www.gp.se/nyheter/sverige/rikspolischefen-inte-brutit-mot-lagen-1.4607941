Rikspolischefen: "inte brutit mot lagen"


TT




Sverige
Rikspolischef Dan Eliasson säger till TT att han inte har tagit något beslut som brutit mot säkerhetsskyddsförordningen
– Vad jag har fattat beslut om är att inte använda försvarskrypto utan att använda andra säkra lösningar. Vi har inte lagt ut någon information till tredje part och har inte outsourcat, säger Dan Eliasson.



Enligt rikspolischefen har personalen som har haft hand om IT-verksamheten suttit i Sverige och jobbat mot polisens serverhallar i Sverige.
– Vad jag har fattat beslut om är att inte använda försvarskrypto utan att använda andra säkra lösningar. Vi har inte lagt ut någon information till tredje part och har inte outsourcat, säger Dan Eliasson till TT och fortsätter:
– Det hade ingenting med effektivitet, tidspress eller någonting liknande så att vi kunde betala ut våra löner.
Däremot är Dan Eliasson självkritisk till hur beslutet som han undertecknade för att inte använda en kryptering från Försvarsmakten är skrivet.
– När jag läser beslutet i dag mot bakgrund det som har skett i Transportstyrelsen så ser jag att det inte är tillräckligt bra formulerat. Det är olyckligt, säger Dan Eliasson till TT.
Tomas Landeström, polisens IT-chef, menar att polisen får använda valfritt krypto så länge de har ett datanät inom sin kontroll.
– I de fall vi har ett datanät inom vår kontroll då får vi använda valfritt krypto, Försvarsmaktskrypto eller annat. Vi har i våra ordinarie nät som vi använder i det här fallet väldigt omfattande kryptolösningar. Det finns inget skäl att föra in Försvarsmaktskrypto i den delen så därför valde vi inte det helt enkelt, säger han och fortsätter:
– Vi tittade över de olika alternativen och fann att det var snabbare bättre och enklare för alla parter och minst lika säkert att använda det vi redan hade.
Informationen inte äventyrad
Polisen menar att informationen "inte varit äventyrad på något sätt". Tomas Landeström säger att det inte skickas någon information mellan systemet Palasso och det kanadensiska företaget överhuvudtaget.
– Det är en uppkoppling där den här leverantören sitter uppkopplad i våra datanät. De är godkända med säkerhetsskyddsavtal och registerkontrollerade, som det ska vara. De arbetar i vårt datanät och våra servrar i Kronoberg, precis som all annan personal vi har, både anställda och konsulter, säger han.
Rikspolischefen trygg med agerandet
Dan Eliasson säger att han är helt trygg med att man har agerat i enlighet med säkerhetsskyddsförordningen.
TT: Vad har bidragit till det här missförståndet då?
– Det är väldigt svår materia. Det är också så att Transportstyrelsen skickar sina ekon i sammanhanget, det finns en osäkerhet. Det är också svårt för oss att kommentera frågor om krypterad kommunikation för de frågorna är faktiskt kvalificerat hemliga och har betydelse för rikets säkerhet.
