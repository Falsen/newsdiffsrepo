Myndighet vill veta allt om ditt sexliv


Johan Nilsson




Sverige
För första gången på decennier ska nu svenskarnas sexliv granskas vetenskapligt. I dagarna skickas Folkhälsomyndighetens stora sexenkät ut till 50 000 personer.



Hur ofta har du sex? Är du nöjd och känner du dig till freds med ditt sexliv, men framför allt: Är du fri att bestämma själv?
I dagarna kommer 50 000 slumpvis utvalda svenskar att få svara på ett 60-tal mer eller mindre ingående frågor om sina sexliv.
– Vi frågar om hela alltet, från sexualitet och reproduktion till personernas rättigheter. Hur sexuallivet påverkar dem, deras hälsa och deras välbefinnande och om de har makt och bestämmer själva över sina sexliv, säger Louise Mannheimer, enhetschef på Folkhälsomyndigheten.
Enligt henne är kunskapsluckorna stora, därav enkäten. Detta trots att sex egentligen är som vilket nyckeltal som helst med stor påverkan på hur vi mår.
Testpanel
Förra gången det genomfördes något liknande var 1996 då knappt 3 000 personer tillfrågades.
– Då handlade det mer om sexuellt beteende. Nu frågar vi betydligt fler och frågorna är mycket bredare. Vi är ju egentligen inte intresserade av enskilda individer, utan vi vill se om det finns mönster, om det ena påverkar det andra. Det är ganska allvarliga och seriösa frågor, en mycket intressant studie, säger Louise Mannheimer.
För att träffa "rätt" har enkäten redan testats på ett antal försökspersoner i flera omgångar och sedan arbetats om något.
– Alla som har deltagit har tyckt att det varit jätteintressant. Det är svårt att prata om sex på ett seriöst sätt och att få frågor på det här sättet kan vara ett sätt att reflektera över dessa frågor på ett sätt som annars kan vara svårt, säger Louise Mannheimer.
Statligt uppdrag
Den aktuella enkäten skickas ut till 50 000 personer boende i Sverige i åldrarna 16–84 år. Den består av 60–70 frågor och tar cirka en kvart att besvara. Deltagarna, som har fram till november på sig att svara, kan antingen fylla i svaren i pappersformat, på nätet eller i telefonen.
Undersökningen genomförs på uppdrag av regeringen och en första presentation av resultatet kommer att göras i maj nästa år. Under 2019 kommer det slutgiltiga resultatet att presenteras.
TT
