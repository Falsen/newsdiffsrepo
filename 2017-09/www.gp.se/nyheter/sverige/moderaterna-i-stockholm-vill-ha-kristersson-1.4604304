Moderaterna i Stockholm vill ha Kristersson


Cecilia Vaccari




Sverige
Både Stockholms stad och Stockholms län nominerar Ulf Kristersson till att bli Moderaternas nya partiledare.



Förbundsstyrelserna för de båda förbunden fattade besluten på sina respektive sammanträden på tisdagskvällen. Förbunden uppges ha varit enhälliga i sina beslut, enligt ett pressmeddelande.
– Vi tror att han har alla förutsättningar att bli en bra moderat partiledare som kan leda oss till valseger i nästa års val, säger Kjell Jansson (M), förbundsordförande i Stockholms län, i pressmeddelandet.
Moderaterna i Stockholms län är det största länsförbundet med 7 000 medlemmar och Moderaterna i Stockholms stad är fjärde störst med 4 000 medlemmar.
MUF och Stockholm tunga röster
Beskedet kommer dagen efter att MUF tillkännagivit att man nominerar densamme. Ungdomsförbundet står för nästan en tredjedel av Moderaternas totala medlemsantal. Sedan tidigare har även de fyra moderata länsförbunden i Dalarna, Norrbotten, Södermanland och Västerbotten sagt att de nominerar Ulf Kristersson till partiledareposten.
LÄS OCKSÅ: MUF nominerar Kristersson
Moderaterna i Västra Götaland vill däremot se forne utrikesministern Carl Bildt som ny partiledare för Moderaterna. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två.
LÄS OCKSÅ: Många vill se Carl Bildt som ny Moderatledare
Carl Bildt har meddelat att han inte kandiderar, men fansen ger sig inte. Den 1 oktober håller Moderaterna extrastämma för att välja vem som blir ny partiledare efter Anna Kinberg Batra.
