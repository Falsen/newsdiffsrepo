Stort stöd för ersättning till anhörigvårdare


TT




Sverige



Många vill se en ekonomisk ersättning för vuxna barn som går in och vårdar sina gamla, sjuka föräldrar. Allra störst är stödet hos kvinnor i åldrarna 30–64 år, enligt en Sifo-undersökning som gjorts på uppdrag av Svenska Dagbladet.
1,3 miljoner svenskar vårdar eller hjälper en närstående – majoriteten av dem är samtidigt yrkesverksamma. Totalt har anhörigas hjälp värderats till 181 miljarder kronor om året, skriver tidningen.
66 procent av de tillfrågade svarar ja på undersökningens fråga om det bör införas en skattefinansierad försäkring för vård av sjuk förälder liknande den ersättning man får för förlorad arbetsinkomst i samband med vård av sjukt barn.
Vid en partipolitisk uppdelning bland riksdagspartier är stödet för ersättning starkast hos Miljöpartiet med 73 procent. Lägst är stödet bland Moderaterna – 53 procent.
TT
