M får kritik för förslag om tiggeriförbud


TT




Sverige
Moderaterna gör som SD och föreslår ett nationellt förbud mot tiggeri. Ovärdigt, anser Miljöpartiet. Centern är också emot.



"Det är en ovärdig politik som inte löser några som helst problem. Det är fruktansvärt att människor är tvungna att tigga, men att kriminalisera att människor ber om hjälp ökar bara deras utsatthet och fattigdom", säger Maria Ferm, Miljöpartiets gruppledare i riksdagen och talesperson för migration och lika rätt, i en skriftlig kommentar till TT.
Hjälper inte utsatta
Tomas Tobé medger, på en pressträff om partiledningens förslag till kriminalpolitiskt program för M, att situationen för dem som tigger inte förbättras på något sätt av ett förbud. Men det är ändå nödvändigt, hävdar han, i kombination med ökat tryck på ursprungsländer som Bulgarien och Rumänien.
- Vi har ett utbrett tiggeri i landet, säger Tobé och tillägger att det dessutom finns organiserat tiggeri.
- Jag tycker inte att vi ska normalisera tiggeri i Sverige, vi måste få ett stopp på det och då behövs ett förbud, säger Tobé.
Med ett nationellt förbud mot tiggeri förhindrar man till exempel att det flyttar mellan kommuner om en kommun skärper reglerna.
På pressträffen får Tobé frågan om vad straffet ska vara för att tigga.
- Böter, säger han men tillägger att frågan också måste utredas, något färdigt lagförslag har M inte på lut.
Han säger att Moderaterna gärna ser en bred politisk överenskommelse om ett tiggeriförbud.
- Jag tror att det skulle bli verkningsfullt ganska snabbt.
Ge effekt
Maria Ferm vill i stället för ett förbud att man ska arbeta med att förmå personernas hemländer att se till att grundläggande rättigheter som skola och sjukvård tillgodoses.
"När vi ser konsekvensen av den fattigdom och diskriminering som finns i Europa kan vi inte bara vända bort blicken. Det är inte värdig politik att använda straffrätt mot människor som ber andra om hjälp", skriver Ferm i sin kommentar.
Centerpartiet är också emot ett förbud
- Man kan både ha moraliska och praktiska betänkligheter, liksom lagtekniska. Men det viktigaste är att det mesta talar för att ett tiggeriförbud med bötesstraff skulle bli verkningslöst, säger Johan Hedin (C), rättspolitisk talesperson.
- Risken är att man lägger på polisen uppgifter som tar tid, för brott som inte kan ses som särskilt allvarliga. Tid som de skulle kunna använda till annat.
Moderata ungdomsförbundet, Muf, är också emot förslaget från partiledningen.
TT
