Polis åtalad för misshandel i arrest


TT




Sverige



En polis i Dalarna har åtalats misstänkt för att ha misshandlat en omhändertagen berusad man i arresten i Borlänge i november förra året.
Enligt åtalet ska polismannen bland annat ha dragit ned den berusade mannen på golvet så att han slagit i huvudet och förlorat medvetandet, skriver lokala medier. Händelsen ska ha skett i samband med avvisitering av mannen som ska ha fällt "kränkande kommentarer" mot de poliser som var närvarande.
Polismannen åtalas för misshandel, i andra hand tjänstefel. Som bevismaterial finns bland annat en övervakningsfilm från arrestlokalen, skriver Dalarnas Tidningar.
TT
