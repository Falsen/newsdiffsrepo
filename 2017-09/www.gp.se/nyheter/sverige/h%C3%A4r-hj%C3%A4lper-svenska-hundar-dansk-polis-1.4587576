Här hjälper svenska hundar dansk polis


TT




Sverige
Två svenska likhundar har fått jobb på danskt vatten – i sökandet efter journalisten Kim Walls kvarlevor.
– Kriminalsökhundar är det absolut bästa redskapet att använda, säger Per Lindqvist, insatschef vid polisen i region Syd.



Likhundarna kördes runt i båtar redan i tisdags, dagen därpå blev det ett nytt arbetspass i Kögebukten. Och deras insats fortsätter.
– Vi ligger inte ute hela tiden, utan är också inne så att hundarna får rasta av sig och dricka. Men också så att vi får rasta och dricka och äta. Men kriminalsökhundarna orkar flera dagar i sträck om de får lite vila emellan, säger insatschefen Per Lindqvist vid polisen i region Syd.
Hundarna hör normalt hemma i polisregionerna Mitt och Stockholm.
– De är utbildade till att bara markera doften av avliden människa, mänskligt blod och mänsklig sperma.
LÄS MER: Bekräftat: Hittade kroppen tillhör Kim Wall
Många inblandade
Den del av kropp som hittades vid Amagers sydvästkust den 21 augusti och blod från ubåten har matchats med dna från Kim Walls tandborste och hårborste. Men sökandet efter fler kvarlevor har fortsatt med en stor insats – dykare, fartyg, flygplan, hemvärnet och försvaret har varit inblandade utan att några fler kvarlevor hittats.
Med specialtränade likhundar från Sverige får nu alltså den danska polisen extra hjälp i sökandet till sjöss.
– Det har inkommit en begäran från dansk polis att ta hjälp från just vattensökande kriminalsökhundar, eftersom de själva inte har några. Nu har vi sökt under tisdagen, onsdagen och under dagen, så kommer vi eventuellt fortsätta sökandet under fredagen om vädre tillåter, säger Per Lindqvist.
Specifika platser
Snart har den danska polisens utredning av ubåtsfallet pågått i tre veckor och förra veckan hölls förhör där Peter Madsen delgavs misstanke för mord eller dråp samt brott mot griftefrid. Kim Wall var ombord för att göra ett reportage om mannen som nu sitter häktad för att ha orsakat hennes död. Men den misstänkte nekar och hävdar att Kim Wall dog i en olycka ombord.
Sökpådraget i Öresund fortsätter – likhundar syns i spetsen av båtarna och ombord finns även hundförare.
– Vi söker på specifika platser i ett mycket stort område, vissa områden bedöms som mer intressanta än andra, säger Per Lindqvist och fortsätter:
– Kriminalsökhundar är det absolut bästa redskapet att använda.
Har det gjorts några fler fynd?
– Det är ingenting jag kan kommentera.
Per Lindqvist berättar att kriminalsökhundarna är viktiga resurser i polisarbetet.
– Det är väldigt vanligt att man gör fynd tack vare de här hundarna. Vi har inget annat instrument när det kommer till att söka efter personer under vattenytan. De är viktiga i polisens arbete både för att söka efter personer under vattenytan men också när det kommer till våldsbrottslighet på grund av deras förmånga att känna lukt efter en avliden människa, mänskligt blod och mänsklig sperma.
GP har tidigare skrivit om hur polisens sökhundar har hjälpt till att spåra efter försvunna personer eller efter döda personer.
I mars försvann en kvinna från Långshyttan och trots flera undersökningar i kvinnans bostad dröje det innan en kropp hittades. Men efter att en likhund kunde lånas in i sökandet hittades kvinnans kropp.
