Polisen Ted knivhöggs - nära att bli förlamad


Tove Andersson




Sverige
Polismannen Ted Eriksson, 33, blev huggen i nacken vid knivattacken på Medborgarplatsen i Stockholm. Nu har han fått besked om sina skador.
– Jag var millimeter från förlamning eller dödlig skada, säger Ted Eriksson till GP.



Det var torsdagen den 31 augusti som polismannen Ted Eriksson bevakade den tysta demonstrationen vid Medborgarplatsen i Stockholm.
Plötsligt kände han en extrem smärta i nacken. En för honom helt okänd gärningsman hade huggit honom med en kniv. Samtidigt som kollegan sprang efter gärningsmannen så visste Ted Eriksson inte riktigt vad han skulle göra. Han förstod inte helt vad som hade hänt.
LÄS ÄVEN: "Är det så här jag ska dö?"
Händelsen har fått enorm spridning runtom i landet. Skadeläget var länge oklart, men nu vet Ted vad som egentligen hände.
– Kniven har tagit i en ryggkota, liksom tagit en bit och sedan punkterat ryggmärgen. Då har det läckt ut ryggmärgsvätska och det är därför jag har haft så extremt ont i huvudet, berättar Ted Eriksson.
Millimeter från förlamning
Ryggmärgen borde läka ihop inom två till tre dagar, enligt Teds läkare. Men då måste han se till att hålla sig liggande.
– Det gör väldigt ont i huvudet när jag står eller sitter, men det känns faktiskt okej när jag ligger ner, säger Ted Eriksson.
Trots smärtan så mår Ted Eriksson under omständigheterna bra.
– Sedan hade jag extrem tur i oturen kan man säga, hade kniven gått in bara några millimeter åt något annat håll så hade jag kunnat bli förlamad eller dragit på mig dödliga skador, säger Ted Eriksson.
LÄS ÄVEN: "Man bryr sig helt enkelt inte om man skadar en polis"
Vill fortsätta som polis
Nu tänker Ted Eriksson ta återhämtningen dag för dag.
– Jag får bara ta det som det kommer. Det är otroligt omtumlande och jag har väldigt mycket tankar som virvlar runt. Man vet ju aldrig hur det kommer kännas att dra på sig uniformen igen, men jag tar det verkligen dag för dag.
Polisens gamla motto från 1970-talet, "skydda, hjälpa, ställa till rätta" är någonting som Ted känner starkt för.
– I slutändan så vill jag absolut fortsätta som polis. Jag känner så pass mycket för yrket och tycker om att träffa och hjälpa människor. Och i slutändan så kunde det ju ha gått så mycket värre. Jag är ändå glad att det gick så pass bra som det gick.
