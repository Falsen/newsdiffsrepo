Förloraren i inbördeskrig tippad att ta över


Daniel Alsén




Sverige
En skicklig kommunikatör som har sagt sig vara "avskräckt" av partiledarskap. Nu är han favorittippad som näste ledare för Moderaterna.



Det är 25 år sedan slaget i Lycksele avgjordes på Hotell Lappland. Ett av svensk politiks mest infekterade inbördeskrig mellan liberalism och konservatism utspelades i Moderata ungdomsförbundet och skapade svårläkta sprickor i hela partiet.
Förloraren Ulf Kristersson lämnade omgående Muf-stämman efter att med mycket liten marginal ha blivit ersatt av Fredrik Reinfeldt som ordförande.
Men partiet ville inte släppa Kristersson som ett framtidshopp. I en intervju i Aftonbladet för tjugo år sedan konstaterade den då 33-årige riksdagsledamoten att det är omöjligt att svara på frågan om viljan att bli partiledare.
- Säger man ja anses man på goda grunder som dum i huvudet och därmed diskvalificerad från jobbet. Svarar man nej tror alla ändå bara att det är falsk blygsamhet. Kom tillbaka om tio år så ska du få ett svar, sade han till tidningen och fortsatte:
- Det jag har sett av partiledarskap på nära håll hittills har dock enbart varit avskräckande, för på något sätt tvingas man att bli allas egendom.
Lämnade politiken
I Moderaterna talas det om Ulf Kristersson som en skicklig kommunikatör, erfaren i det politiska hantverket – men också om "mycket snack och lite verkstad". Den ständigt blivande stjärnan är bra på yta, men inte på att leverera och har svårt att ta beslut, sägs det.
Samtidigt hyllas hans framträdande vid Moderaternas ekonomiskpolitiska seminarium i Almedalen i somras som en riktning för framtiden.
Ulf Kristersson föddes 1963, växte upp i Torshälla utanför Eskilstuna och studerade nationalekonomi vid Uppsala universitet. I dag bor han i Strängnäs och är gift med PR-konsulten Birgitta Ed.
När Bo Lundgren valdes till Moderatledare 1999 var Ulf Kristersson nära att komma in i partiledningen, framburen av Muf som en "föryngrande kraft". Men det blev ingen plats i den nya ledningen och året efter valde han att lämna politiken och sin riksdagsplats – dock utan någon bitterhet, framhöll han i en intervju med TT.
Händelsevis fick Anna Kinberg Batra sin första, om än korta, period som ersättare i riksdagen när Kristersson lämnade.
I blåsväder
Bara några år senare startade han om sin politiska karriär som finanskommunalråd i hemkommunen Strängnäs. 2006 blev han socialborgarråd i Stockholm och på den posten blåste det kring honom flera gånger. Det blev bland annat känt att han fått ett lägenhetskontrakt som var tänkt till sjuka och behövande. En förundersökning om misstänkt mutbrott inleddes, men lades ner några månader senare.
Efter valet 2010 tillträdde Ulf Kristersson som socialförsäkringsminister i sin gamle ärkerival Fredrik Reinfeldts regering.
TT
