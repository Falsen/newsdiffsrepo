Mutmisstankar tidigt kända hos polischefer


TT




Sverige



Höga chefer inom polisen kände tidigt till misstankarna om oegentligheter i samband med myndighetens passupphandling, en affär värd över 730 miljoner kronor, rapporterar Dagens Nyheter.
Men de två poliser som ansvarade för affären – och som hade mycket nära kontakter med det bolag som vann upphandlingen – tilläts ändå slutföra uppgörelsen i april i år. Polismyndigheten har upprättat en anmälan om misstänkt mutbrott mot sig själv, men någon förundersökning har ännu inte inletts.
I juni förra året slog den tillförordnade inköpschefen larm om att hon fått "känslig information om passupphandlingen", bland annat om "osunda kontakter" mellan passbolaget och de två poliserna. Johan Östensson, tillförordnad chef för rättsavdelningen, underrättades om misstankarna, men poliserna blev kvar i sina nyckelroller i upphandlingen.
Ekonomidirektör Jan Andersson fick också i oktober förra året ett brev, där ett konkurrerande bolag oroade sig för att företaget som vann upphandlingen "fick avsiktliga fördelar i processen".
TT
