"Är det så här jag ska dö?"


Madeleine Gartéus




Sverige
I torsdags gick en 17-åring till oprovocerad attack på polismannen Ted Eriksson, 33, på Medborgarplatsen i Stockholm.
Under lördagen häktades tonåringen, på sannolika skäl misstänkt för mordförsök.
– Just där och då tänkte jag ”är det såhär jag ska dö?”, säger Ted Eriksson.



Det har gått tre dagar sedan polisen Ted Eriksson, 33, patrullerade vid Medborgarplatsen i Stockholm för att bevaka en tyst demonstration. Han har arbetat som polis i tre år, varav det senaste året i Stockholm, vid Norrmalmspolisen.
– Det var väldigt lugnt vid sittdemonstrationen, så vi kontrollerade lite trafik vid ett övergångsställe och gick söderut längs Götgatan när vi blev attackerade, berättar Ted Eriksson när GP pratar med honom på söndagen.
Oprovocerad attack
Han beskriver attacken som helt oprovocerad, och att varken han eller någon kollega till honom tagit kontakt med den misstänkte personen överhuvudtaget och att de inte vet varifrån han kom.
Plötsligt kände Ted Eriksson en extrem smärta, likt en smäll, i nacken och mot högra axeln. Först förstod han inte vad som verkligen hade hänt.
– Jag ser honom inte förrän jag blivit knivhuggen och känner den extrema smärtan. I samma andetag jag ser en knivman förstår jag att jag blivit knivhuggen i nacken och skriker till min kollega "jag måste blivit huggen".
LÄS MER: Verbalt och fysiskt våld mot polisen ökar
Kollegan sprang efter den misstänkte knivmannen och fick tag i honom och kunde gripa honom väldigt snabbt. Ted Eriksson själv var kvar på platsen och blev under en kort stund paralyserad.
– Jag tänkte att "det kan inte vara något bra ställe att bli huggen på". Samtidigt visste jag inte riktigt vad jag skulle göra, dels ville jag hjälpa mina kollegor och även vara nära dem för att jag inte skulle vara ensam. Samtidigt funderade jag på om jag skulle vårda mig själv, säger han.
"Är det såhär jag ska dö?"
Ted Eriksson gick bort till sina kollegor som hjälpte honom att sätta sig ned och lokalisera var knivhugget tagit. När han stoppade in handen under skjortan och skyddsvästen insåg han hur allvarlig skadan var.
– När jag stoppade handen under skjortan förstår jag att jag blivit huggen i nacken, och att handen är fylld med blod, säger han.
Inom loppet av ett par minuter har han fått hjälp av kollegor att få av sig kläderna och förbipasserande kom med servetter och handdukar för att kunna stoppa den kraftiga blödningen.
– Just där och då var det mycket tankar, jag tänkte "är det såhär jag ska dö? Det var inte riktigt vad jag hade planerat i morse", säger Ted Eriksson.
Dödsångesten byttes sedan mot besvikelse, då han började fundera på om han överhuvudtaget skulle kunna fortsätta arbeta som polis.
– Sedan kom jag på andra tankar, att det här måste ju gå bra. Jag lyssnade på mina kollegor och förstod att allt var under kontroll, och ambulansen dök upp och jag fick väldigt bra vård, säger han.
Mår efter omständigheterna bra
Under söndagen befinner sig Ted Eriksson i Oslo för att umgås med sin familj. Han är vid gott mod, och mår efter omständigheterna bra, men säger att det går väldigt mycket upp och ner.
– Jag har nog inte riktigt landat i vad som hänt egentligen, det är väldigt svårt att ta in. Efter omständigheterna, att jag kan stå, gå och umgås med min familj - det är jag väldigt tacksam för. Sedan får jag ta det dag för dag rent psykiskt.
Fysiskt har Ted Eriksson fortfarande väldigt ont. Han har inga problem att gå, men att titta över axeln och förflytta sig gör väldigt ont i både rygg och nacke.
– Men känslan av att vara här, att vara kvar, den tar över. Det kunde gått hur som helst, och vi är alla glada att det gick som det gick, säger han.
Våldet mot poliser accepterat
Huruvida våld och hot mot poliser ökat vet inte Ted Eriksson med säkerhet, men han och hans kollegor upplever att våldet blivit normaliserat.
– Våld mot poliser tas inte på så stort allvar, utan man har känslan av att det är normaliserat, ribban höjs för vad som är tolererat. Vi ska acceptera att bli spottade på, slagna, rivna eller hotade. Det bör vara nolltolerans på attacker och angrepp på blåljuspersonal och alla som jobbar med den här typen av arbete, säger han.
