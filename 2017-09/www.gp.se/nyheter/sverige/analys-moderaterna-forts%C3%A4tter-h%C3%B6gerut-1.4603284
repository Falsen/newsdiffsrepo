ANALYS: Moderaterna fortsätter högerut


Arne Larsson




Sverige
Förslaget om tiggeriförbud ger en signal om var Moderaterna vill positionera sig. Vandringen högerut fortsätter och avståndet till övriga Alliansen blir inte direkt mindre.



Moderaterna befinner sig onekligen i ett speciellt läge. Partiet saknar partiledare – Ulf Kristersson är faktiskt inte vald än, även om alla som såg honom i Agenda på söndagskvällen kunde få ett annat intryck – samtidigt som de arbetsgrupper som haft i uppdrag att ta fram politiken för nästa års val börjar bli klara. Nu ingick visserligen Ulf Kristersson i den gamla partiledningen också – så om det nu blir han som ska ta över den gamla ledningens nya politik är det kanske ett mindre problem. Samtidigt blir det väldigt tydligt att han får ta över en politisk kurs som Anna Kinberg Batra hade svårt att locka väljare till. Inom området brott och straff känner man väl igen sig från det som sipprat ut från arbetsgruppen och dess talesperson Tomas Tobé tidigare. Den röda tråden är strängare straff och hårdare tag och det ligger helt i linje med hur Anna Kinberg Batra tagit partiet i en mer konservativ riktning. Delar av förslagen – som hårdare straff för attacker mot blåljuspersonal – är kända sedan tidigare.
SD gillar förslaget
Nytt är att arbetsgruppen föreslår ett nationellt tiggeriförbud.  Mot bakgrund av att Moderaterna under året har haft svårt att definiera sitt förhållande till Sverigedemokraterna blir det extra intressant. Att SD är för ett tiggeriförbud är ingen hemlighet. Övriga Allianspartier däremot tycker inte att det är någon bra idé alls. Liberalerna, Centern och Kristdemokraterna var alla snabba med att ta avstånd för förslaget – med argument som att det inte går att förbjuda fattigdom och att det skulle stjäla tid från andra och viktigare polisuppgifter. Nu är tiggerifrågan inte helt enkel och det är fler än Moderaterna som har fundera på hur vi ska komma ifrån dagens situation, där utsatta människor syns utanför butiker i hela landet. Inte minst som det i takt med att tiden gått blivit allt tydligare att tiggeri inte är en lösning – och att allt fler fall om hur utsatta människor utnyttjas blivit kända. Under tisdagen inleddes till exempel en rättegång i Örebro, där två män och en kvinna åtalats för att ha utnyttjat och lurat minst ett tiotal tiggare på pengar. Och den tidigare tiggerisamordnaren Martin Valfridsson har sedan han lämnade sin utredning 2016 svängt i frågan, från att ha varit helt emot till att han förordat en utredning "för att skydda de allra mest utsatt i vårt samhälle".
Väljarna vill ha ett förbud
Olika opinionsmätningar har de senaste åren visat att en majoritet av väljarna är för ett tiggeriförbud och även hos Socialdemokraterna har frågan varit uppe. Inför partiets kongress i våras sa statsminister Stefan Löfven i en GP-intervju att "fattigdomen och tiggeriet" ska bort.  Flera kongressombud reagerade på vad de upplevde som en hård ton i frågan och det var först efter att vissa partistyrelsens första utkast tonats ned som kongressen kunde enas. Något förbud blev det aldrig, och Socialdemokraterna letar fortfarande efter vägar att få stopp för tiggeriet. Om förslagen som presenterades på tisdagen också blir Moderaternas nya kriminalpolitik avgörs av partiets stämma i Örebro i mitten av oktober. Så om det blir verklighet återstår att se. Helt klart är i alla fall att utspelet gjorde Sverigedemokraterna glada – medan det inte gjorde mycket för att underlätta samarbetet i Alliansen.
