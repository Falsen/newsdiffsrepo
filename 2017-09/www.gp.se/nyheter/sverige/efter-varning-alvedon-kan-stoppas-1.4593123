Efter varning – Alvedon kan stoppas


TT




Sverige
Ett av de vanligaste receptbelagda paracetamolpreparaten, Alvedon 665, bör dras tillbaka från marknaden, anser Europeiska läkemedelsmyndighetens säkerhetskommitté (PRAC).



Alvedon 665 skiljer sig från vanlig Alvedon genom att det frisätts långsammare i kroppen och på så sätt ger smärtlindring under längre tid.
LÄS ÄVEN: Ulla skickades hem med Alvedon – dog av blödande magsår
PRAC granskade läkemedlet sedan Läkemedelsverket pekat på problem med att behandla överdoseringar. Läkare vid Sahlgrenska universitetssjukhuset har tidigare varnat för läkemedlet, vilket SVT har rapporterat om. Detta efter att två patienter tvingats till levertransplantationer efter att ha tagit för många tabletter av misstag.
Räcker inte till
Om inte rätt behandling sätts in kan en överdos leda till svåra leverskador eller döden. De behandlingar som just nu finns mot paracetamolförgiftning, har visat sig otillräckliga när det kommer till Alvedon som frigörs långsamt.
Kommittén har därför dragit slutsatsen att riskerna med läkemedlet är större än fördelarna och rekommenderar att det dras tillbaka.
LÄS ÄVEN: Här är bästa receptfria värktabletten
Ett slutgiltigt besked i frågan kommer tidigast i höst. Alvedon 665 står för ungefär 40 procent av de receptförskrivna paracetamolpreparaten i Sverige och tillverkas av Glaxosmithkline (GSK). GSK skriver till TT att man "står fortsatt bakom denna typ av paracetamolformulering och dess säkerhetsprofil".
