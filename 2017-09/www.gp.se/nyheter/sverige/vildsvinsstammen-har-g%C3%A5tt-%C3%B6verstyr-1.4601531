"Vildsvinsstammen har gått överstyr"


Tina Remius Strömberg




Sverige
Tre hektar söndertrampad mark. Efter vildsvinens framfart i fjol lät markägaren Per Pettersson jägare skjuta av vildsvinen.



Per Pettersson har sett både pengar och grödor ryka efter att vildsvin dragit fram på hans ägor. I fjol totalförstördes 3 av 40 hektar åkermark efter att djuren trampat ner skörden. Per förlorade en intäkt på 30 000 kronor.
- Det fanns ingenting kvar att ta för allt låg platt på backen. Där de bökat kan det ligga stenar och det vill man inte ha ner i tröskan för det kostar hundratusentals kronor om det går åt pipan, säger han.
För att undvika att samma scenario upprepade sig i år slogs grödorna mot gårdens skogsområde ner redan i juli, och blev till helsädesensilage. Det gav jägare möjligheten att skjuta av vildsvinen.
- Efter att vi tagit bort den så hade de tio meter på sig att skjuta och de sköt tio grisar. Att det blev lite tryck på jakten gjorde att de överlevande försvann, säger Per Pettersson.
Enligt honom har vildsvin funnits lokalt i Hölö utanför Södertälje i närmare 40 år men den snabba tillväxten av stammen känns nu av i hela länet. Värst drabbade är enligt honom de som arrenderar mark eftersom de är helt beroende av att markägaren agerar.
- Vildsvinsstammen är på tok för stor, den har gått överstyr.
För att komma till bukt med problem krävs nu att jägare och markägare begränsar utfodringen och tillsammans tar krafttag för att dämpa stammens tillväxt, anser Persson.
- En sugga kan få två kullar, komma upp i 20 grisar och de blir brunstiga på ett år, så det går ohyggligt fort.
TT
