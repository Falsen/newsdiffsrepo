Man anhållen för planerat terrorbrott i Sverige

Julia Sandstén Vikberg



Sverige
En man har anhållits skäligen misstänkt för förberedelse till terroristbrott. Personen anhölls på tisdagen.
– Han nekar till brott, säger kammaråklagare EwaMari Häggkvist.



Brottet ska ha begåtts den 21 augusti och framåt, enligt åklagarens begäran om offentlig försvarare till Kalmar tingsrätt. Mannen är skäligen misstänkt, vilket är den lägre graden av misstanke, för förberedelse till terroristbrott. Det var Aftonbladet som först rapporterade om detta.
Ärendet sköts av Riksenheten för säkerhetsmål, inom Åklagarmyndigheten.
– Han är anhållen skäligen misstänkt för förberedelser till terroristbrott. Mer än så tänker jag inte berätta, säger EwaMari Häggkvist.
Vad förberedelserna mer konkret består av vill hon inte kommentera. Enligt Åklagarmyndigheten är skälet till att mannen anhållits att det finns en risk för att den misstänkte kan förstöra utredningen.
Hur ställer sig mannen till anklagelserna?
– Han nekar till brott, säger  EwaMari Häggkvist.
Förhör hölls med honom under tisdagen, vad sas vid förhören?
– Jag kommer inte berätta om utredningen eller vad som sades vid förhören, säger EwaMari Häggkvist.
Den misstänkte personen ska enligt henne vara en man i 35 till 40-årsåldern som är bosatt i Kalmar tingsrätts upptagningområde. Senast på fredag klockan 12:00 ska åklagaren besluta om den misstänkte ska begäras häktas.
GP söker mannens advokat.
Texten uppdateras.
