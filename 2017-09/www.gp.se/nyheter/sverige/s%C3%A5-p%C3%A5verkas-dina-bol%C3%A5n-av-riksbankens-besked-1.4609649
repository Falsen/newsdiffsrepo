Så påverkas dina bolån av Riksbankens besked


Erling Borén




Sverige
Dagens besked från Riksbanken om en oförändrad styrränta lär inte påverka dina rörliga boräntor. Däremot räknar bankerna redan med att reporäntan kommer höjas under 2018, vilket tidigare har fått boräntorna att börja stiga.



LÄS MER: Riksbanken låter räntan ligga
Vad beslutade Riksbanken?
Sveriges ekonomi är stark och Riksbanken räknar nu med att inflationsmålet på 2 procent nås i år. Trots detta fortsätter Riksbanken med den expansiva penningpolitiken. Styrräntan hålls oförändrad på -0,5 procent. Dessutom forsätter Riksbanken att köpa statsobligationer under andra halvåret i år för att elda på ytterligare.
Varför håller Riksbanken styrräntan oförändrad?
Riksbanken skriver att den globala inflationen är fortsatt dämpad. För att inte riskerar den inflationsuppgång som skett under 2017 vill Riksbanken vänta med att höja styrräntan till i mitten av 2018. Det är mycket tack vare Riksbankens stimulanser som inflationen är i närheten av målet och man vill undvika att inflationen faller tillbaka. En långsiktig orsak till det dämpade inflationstrycket i många länder är lägre importpriser från exempelvis Kina. Billiga mobiler och Tv-apparater har sänkt prisnivån i många länder under flera år.
Hur påverkar detta mina rörliga boräntor?
Reporäntan styr marknadsräntorna som i sin tur påverkar boräntorna. Men det är Riksbankens långsiktiga prognos över reporäntan, snarare än dagens besked, som påverkar boräntorna. Riksbanken har sedan tidigare meddelat att man planerar att höja reporäntan i mitten av 2018 och det är dessa signaler som redan fått boräntorna att börja stiga. Dagens besked lär därför inte påverka boräntorna nämnvärt. Om Riksbanken istället hade oväntat höjt reporäntan i dag skulle boräntorna mycket väl kunnat börja stiga snabbare än vad bankerna har kommunicerat till kunderna.
