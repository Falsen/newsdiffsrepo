M vill förbjuda tiggeri och skärpa straffen


Filip Kruse




Nyheter
Moderaterna vill införa ett nationellt tiggeriförbud. Förbudet ska gälla de som tigger för sin försörjning. Men kommunalrådet i Göteborg Jonas Ransgård (M) är tveksam.



Jonas Ransgård, moderat kommunalråd i Göteborg, har tidigare varit för restriktioner för tiggeri på vissa specifika platser. Han menar att förslaget som nu presenterats är mer omfattande än vad som är nödvändigt. Det hade räckt att låta kommunerna själva fatta beslut i tiggerifrågan.
– Det är viktigt att kommuner har möjlighet att bestämma själva över ett förbud och på vilka platser och vilka tider det ska gälla. Jag är inte övertygad om att det behövs ett förbud överallt och alltid, säger han.
När Moderaternas rättspolitiske talesperson Tomas Tobé på tisdagen presenterade ett nytt program för partiets kriminalpolitik så fanns flera förslag för åtgärder kring tiggeri. Det nationella förbudet kommer att ha några undantag. Det gäller till inte "där någon till exempel glömt plånboken och behöver be någon annan om pengar. Förbudet ska i stället ta sikte på situationer då tiggeri har blivit en slags försörjning", skriver Moderaterna i sitt programförslag. Ideella organisationer som Frälsningsarmén ska ha möjlighet att ansöka om tillstånd för penninginsamling.
Moderaterna vill också att markägare snabbare ska få kan få tillgång till sin mark vid otillåtna bosättningar och att EU överväger sanktioner mot länder som Bulgarien och Rumänien, där visa etniska grupper kränks.
Förslagen som nu lagts ska hanteras och röstas om på partiets stämma i Örebro 12-15 oktober. Huruvida tiggeriförbudet kommer överleva stämman är svårt att sia om, enligt Jonas Ransgård.
– Det är oerhört svårt att säga. Men generellt är det här en bra rapport med många mycket bra förslag, säger han.
En del av programmet som Jonas Ransgård inte ställer sig bakom handlar om villkorlig frigivning. I programmet finns ett förslag om skärpning för hur stor del av ett fängelsestraff som innebär villkorlig frigivning. I nuläget friges dömda efter två tredjedelar av strafftiden i normala fall. Moderaterna vill skärpa det till tre fjärdedelar. Jonas Ransgård vill gå ännu längre.
– Jag tycker inte att man har landat helt rätt när det gäller villkorlig frigivning. Det rimliga vore att ta bort det helt, åtminstone när det gäller någon som återfaller i brott upprepade gånger, säger han.
Moderaterna öppnar också för frågan om anonyma vittnesmål. I programmet skriver partiet att man vill "utreda en möjlighet till anonymitet i domstol vid allvarlig brottslighet".
Hampus Magnusson, biträdande kommunalråd i Göteborg, har suttit med i den arbetsgrupp som tagit fram förslaget. Enligt egen utsago är han en av de som hårdast drivit frågan om att få till stånd ett nationellt förbud mot tiggeri.
– Verkligheten har hunnit ikapp. Det är många som drivit det här internt innan men det har funnit en bild i politiskt korrekta Sverige, i åsiktskorridoren, att här finns det bara en åsikt.
Huruvida tiggeriet är organiserat eller inte är en annan fråga som ofta dyker upp när ett eventuellt förbud diskuteras. Hampus Magnusson menar att merparten av tiggeriet är organiserat.
– Det räcker att gå ut och titta på stan hur det ser ut. Det är inte enskilda individer som går runt utan man ser ju att det är organiserat.
På frågan om Hampus Magnusson tror att det organiseras tiggare emellan eller om det handlar om någon som styr från ovan så hänvisar han till den rättegång som nu pågår i Örebro där tre personer står åtalade för människohandel efter att de ska ha lockat hit bulgarer med löften om byggjobb.
– Det är klart att det ser ut så på många håll. Jag tror att de flesta som har insikt i frågan är rörande överens om att det är organiserat, säger Hampus Magnusson.
Flera kommuner, med skånska Vellinge i spetsen, har nyligen arbetat för att driva lokala tiggeriförbud i kommunerna. De försöken har även Kungsbacka och kommunstyrelsens ordförande där, moderaten Hans Forsberg, sneglat på. Han välkomnar därför förslaget att införa ett förbud på nationellt plan.
– Jag är positiv till det. Jag tycker inte att det är ett sätt att leva, att tigga. Jag tycker att grunden ändå måste vara att man har ett jobb, försörjer sig och bidrar till samhället, säger han.
Den moderata riksdagsledamoten Cecilia Magnusson från Göteborg föreslog redan 2014 ett förbud mot tiggeri. Hon menar att ett nationellt förbud är bättre än att låta kommunerna bestämma själva.
– Äntligen! Med lokala tiggeriförbud så är jag orolig att det blir en dominoeffekt och sprider sig från en kommun till nästa. Det blir en dominoeffekt. Därför är det bättre med ett helhetsgrepp samtidigt som man hjälper de här människorna i Bulgarien och Rumänien till en dräglig tillvaro.
