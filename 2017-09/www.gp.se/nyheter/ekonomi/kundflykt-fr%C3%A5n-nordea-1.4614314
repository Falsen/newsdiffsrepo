Nordea: "Hel del frågor men ingen kundflykt"


TT




Ekonomi
Nordea har fått in en hel del frågor från bankkunder sedan det blev känt att huvudkontoret flyttas till Finland, och ett 30-tal fler än normalt vill avsluta sina bolån. Men någon kundflykt är det inte frågan om, enligt banken.



Fler kunder än vanligt vill flytta sina bolån från Nordea, skriver Dagens Industri och hänvisar till räntesajten Lånbytes statistik. Även Länsförsäkringar bank och Skandiabanken hävdar att de fått en markant ökning av förfrågningar om bankbyte.
- Det är otvetydigt att det kommer från ett håll, säger Arne Ohlson, chef för privatkunder på Länsförsäkringar Bank, till Svenska Dagbladet.
Mellan klockan elva på torsdagen och elva på fredagen hade kunder med bolån för 1,1 miljarder kronor begärt att flytta sina lån från Nordea till andra banker, enligt Lånbyte.
Men Nordea, som gått igenom statistiken för samma tidsperiod, avvisar bilden av en kundflykt från banken.
- Det stämmer inte överens med den bild vi har. Först och främst ligger antalet ansökningar om bolån och inkommande lånelöften på helt normala nivåer som de brukar göra på torsdagar och fredagar. Sedan har vi tittat på kunder som initierat processen för att avsluta ett bolån, och det är väl ett 30-tal fler sådana ärenden än normalt. Så generellt sätt har vi långt fler kunder som kontaktat oss under de här dagarna för att ansöka om nya bolån, än det här 30-talet fler avslut som vi sett, säger Sverigechef Anna Storåkers.
Banken har fått in en hel del frågor från kunder, främst under den första kvällen, som oroar sig för om insättningsgarantin kommer att gälla i fortsättningen.
- Men där tror jag budskapet gått fram att det inte kommer att påverkas av det här beslutet.

TT
