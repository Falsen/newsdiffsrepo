Andra klassens äpplen säljs efter dålig skörd


Ella Sundström




Ekonomi
Den kalla våren har lett till en ovanligt dålig äppelskörd i år. Därför har äppelodlarna och Jordbruksverket kommit överrens om att sälja andra klassens frukt i butiker för att öka tillgången på äpplen, skriver tidningen ATL.



- Klass två-äpplen brukar vi inte vilja sälja i butiker, men i år känner vi att vi måste backa för att se till att konsumenter kan få svenska äpplen under hyggligt lång tid, säger Henrik Stridh, vd för Äppelriket, till TT.
Det var så pass kallt i april och maj att blommorna på träden delvis frös sönder. De skadorna som uppstår då följer med när frukten växer till sig och på skalet märks en strimla eller ett fält som orsakats av frosten. Är den så kallade "frostslipsen" mer än fyra centimeter blir äpplet klassat som industrifrukt.
- Vi brukar alltid se lite skador, men det är mycket ovanligt att det blir så här mycket, säger Henrik Stridh.
Åtminstone en tredjedel av skörden har frostskador och skörden i sig är mellan 20 till 25 procent mindre än den brukar. Både jordbruksverket och äppelodlarna var överens om att det vore slöseri att slänga äpplen med en liten deformering och en liten strimma på skalet. Det för att även undvika att det blir brist på äpplen i butik och höjda priser.
TT
