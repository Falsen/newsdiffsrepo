Göteborg kan bli centrum för miljardsatsning på elfordon

Ida Johansson



Ekonomi
Regeringen vill satsa runt en miljard på elektrifiering av fordonsparken - om näringslivet lägger in minst lika mycket. Huvuddelen av den stora satsningen på ett labb för elfordon, hamnar mest sannolikt i Göteborg.



Staten ska, fram till 2023, satsa en miljard på att få den svenska fordonssektorn att gå mot fordon drivna på el och biogas. Den största delen av pengarna ska bland annat investeras i ett stort forskningslabb för elfordon. Redan nästa år ska 180 miljoner kronor satsas på området.
Glada fordonsjättar
– För att minska koldioxidutsläppen nationellt kommer transportsektorn behöva genomgå ett skifte. Vi planerar nu för den största innovationstestbädden som vi någonsin haft i Sverige, säger Mikael Damberg.
Satsningen presenterades på en pressträff på Lindholmen, där även representanter från såväl AB Volvo som Volvo Cars, Scania och Cevt var närvarande. Pengarna villkoras nämligen av att fordonsbolagen själva lägger minst lika mycket.
LÄS MER: Satsning på elfordon ska ge fler jobb
Tongångarna bland industribolagen var dock mycket positiva på tisdagen.
– Jag välkomnar hastigheten med vilket det här sker. Kopplingen mellan universitetsforskning och industri är också en mycket bra satsning – utvecklingen går snabbt och vi måste ha med de skarpaste hjärnorna för att kunna konkurrera, säger Mats Fägerhag, vd för Cevt.
Storsatsning kan hamna i Göteborg
Den största delen av pengarna väntas hamna i just testbädden. Var den ska ligga är fortfarande inte formellt bestämt – forskningsinstitutet Rise håller just nu på att utreda saken.
Mest sannolikt hamnar den största delen av satsningen dock i Göteborg.
- Huvudsiten ska ligga i Göteborg, sedan diskuteras det att ha en nod också i östra Sverige, säger Chalmers rektor Stefan Bengtsson.
Den västsvenska fordonsindustrin vill naturligtvis också att det ska bli så.
– Eftersom vi sitter här ser vi gärna att labbet också ligger här. Fordonsklustret sträcker sig dock också utanför regionen, bland annat med Scania i Södertälje - därför tittar vi på att hitta en optimerad modell för hur verksamheten kan spridas ut, säger Mats Fägerhag.
Flera universitet inblandade
Chalmers föreslås, tillsammans med Rise, vara formell ägare till testbädden, och bland annat se till att göra labbet tillgängligt för alla intresserade företag. Chalmers ska också, tillsammans med bland annat KTH, Lunds tekniska högskola och Uppsala Universitet, stå för forskningsdelen i labbet. Både forskare och studenter från universiteten och högskolorna ska kunna ha tillgång till centret
Hur oppositionen ställer sig till satsningarna är just nu oklart.
