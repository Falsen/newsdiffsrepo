Göteborg centrum för stor satsning på elfordon

Ida Johansson



Ekonomi
Regeringen satsar runt en miljard på elektrifiering av fordonsparken - om näringslivet lägger in minst lika mycket. Huvuddelen av den stora satsningen på ett labb för elfordon, hamnar mest sannolikt i Göteborg.



Staten ska, fram till 2023, satsa en miljard på att få den svenska fordonssektorn att gå mot fordon drivna på el och biogas. Den största delen av pengarna ska bland annat investeras i ett stort forskningslabb för elfordon. Redan nästa år ska 180 miljoner kronor satsas på området.
– För att minska koldioxidutsläppen nationellt kommer transportsektorn behöva genomgå ett skifte. Vi planerar för den största innovationstestbädden som vi någonsin haft i Sverige, säger Mikael Damberg.
Satsningen presenterades på en pressträff på Lindholmen, där även representanter från såväl AB Volvo som Volvo Cars, Scania och Cevt var närvarande. Pengarna villkoras nämligen av att fordonsbolagen själva lägger minst lika mycket.
LÄS MER: Satsning på elfordon ska ge fler jobb
Tongångarna bland industribolagen var dock mycket positiva på tisdagen.
– Jag välkomnar hastigheten med vilket det här sker. Kopplingen mellan universitetsforskning och industri är också en mycket bra satsning – utvecklingen går snabbt och vi måste ha med de skarpaste hjärnorna för att kunna konkurrera, säger Mats Fägerhag, vd för Cevt.
Den största delen av pengarna väntas hamna i just testbädden. Var den ska ligga är fortfarande inte bestämt – forskningsinstitutet Rise håller just nu på att utreda saken.
Den största delen av industrin vill dock helst att satsningen hamnar i Göteborg.
– Eftersom vi sitter här ser vi gärna att labbet också ligger här. Fordonsklustret sträcker sig dock också utanför regionen, bland annat med Scania i Södertälje, tittar vi på att hitta en optimerad modell för hur verksamheten ska spridas ut, säger Mats Fägerhag.
Hur oppositionen ställer sig till satsningarna är just nu oklart.
