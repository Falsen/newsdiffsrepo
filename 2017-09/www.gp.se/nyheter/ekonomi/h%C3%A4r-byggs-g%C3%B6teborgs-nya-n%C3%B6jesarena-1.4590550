Här byggs Göteborgs nya nöjesarena


Ulrika Karlsson




Ekonomi
Wallmans Group storsatsar i Göteborg när The Concept öppnar i Kungsportshuset. Det är företagets största investering någonsin. Satsningen kommer att ge 80 nya jobb, som barchef, kockar och serveringspersonal.



Gamle Port har gått i graven och ett nytt koncept håller på att ta form i Kungsportshuset. Under en längre tid har fastigheten varit en byggarbetsplats. Det kommer den att vara till i mitten av mars, för då öppnar The Concept och Kungsportshuset Matbar.
Det är Wallmans Group som storsatsar i Göteborg. Företaget har tecknat ett 18 år långt kontrakt med fastighetsbolaget Castellum. Wallmans Group driver i dag bland annat Wallmans och Hamburger Börs i Stockholm. – Vi tittade på ett par städer för vi ville expandera i Sverige. Vi fastnade för Göteborg för det händer så mycket där. Det finns en otrolig framåtanda där, det kommer nya företag och det byggs mycket, säger Eva Persson, vd för Wallmans Group.
"Konceptet finns inte i Sverige"
Eva Persson var i Göteborg för ett par år sedan och letade lokal, när hon kom att tänka på huset där hon var och dansade för många år sedan, Gamle Port. – Vi gillade läget och huset och tog kontakt med Castellum som tände på vår idé och vårt koncept. Konceptet finns inte i Sverige, Norge och Danmark, så vi tror det kommer att locka besökare från flera länder, säger Eva Persson.
Hur många arbetstillfällen kommer att skapas? – Vi tror att vi kommer att anställa 80 personer, som platschef, säljare, kockar, ekonom, barchef, serveringspersonal och marknadschef, säger Eva Persson. Göteborgs nya nöjesarena är på 2 500 kvadratmeter och tre våningar. Hela huset byggs även på med en våning, de två översta kommer att rymma kontor. I botten ska à la carterestaurangen Kungsportshuset Matbar ligga och The Concept på våning två och tre. Det ska även finnas barer, en restaurang och en nattklubb där musiker och cirkusartister kommer att showa tills man stänger. Cirkusartisterna möter gästerna redan i entrén.
Ny köksmästare
I oktober börjar den flerfaldigt prisbelönta kocken Jesper Bogren som köksmästare. Han kommer närmast från Heaven 23. – Hela grejen lät väldigt spännande och jag har alltid velat vara med om en nystart. Jag hörde talas om stället på en middag och blev nyfiken. Och sen ledde det ena till det andra. Det ska bli jättekul, säger han.
Vilken inriktning kommer ni att ha på maten? – Jag skulle vilja se mer fokus på grönsaker på menyn. Men ändå inte alls utelämna proteinet, utan jobba ner med texturer och smakvarianter. Jesper Bogren säger att gästerna kommer mer att få köpa en upplevelse, där man inte vet vad man kommer att få äta eller uppleva.
Vad är det som driver dig? – Att hela tiden söka något nytt och få jobba med bra råvaror. Jag är lite tävlingsinriktad och vill alltid bli bättre.
Apropå tävlingar så kommer han att söka till Årets kock igen. – Jag ger mig inte, målet är att vinna, jag har varit så nära så det är bara att kämpa på.
Har du några tips hur vi får köttfärssåsen och falukorven i lunchlådan lite roligare? – Det måste alltid hända något när man äter, som ha i mer chili i köttfärssåsen eller lägg i ett par centimeter gurka i skaldjurssoppan och mixa med lite chili, så blir det smarrigt. Våga testa och var inte rädd för att misslyckas när du lagar mat för det finns pizza, pizzerian finns runt hörnet. Testa nya saker i en liten del av maten, blir det inte gott så släng det, men då slipper du slänga allt. Och jo han äter tacos med familjen som alla vi andra, fast inte på fredagar utan på söndagar.
