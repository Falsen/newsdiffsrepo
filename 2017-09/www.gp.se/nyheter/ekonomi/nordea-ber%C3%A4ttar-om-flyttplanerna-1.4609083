Många frågetecken efter Nordeabesked


Jenny Petersson




Ekonomi
Känslorna svallar efter beskedet om Nordeas flytt från Sverige. Men vad flytten betyder för svensk ekonomi är än så länge oklart. Kvarvarande banker kan inte förvänta sig lägre krav.



- Jag förstår om folk är frustrerade och förbannade. Här har vi en bank som två gånger har fått rejäl hjälp, hela förutsättningen för att banken finns är svenska skattebetalare och tacken för det är: Nu flyttar vi huvudkontoret, säger statsminister Stefan Löfven (S).
Men vid sidan av prestigeförlusten i en Nordeaflytt finns det än så länge ingen klar bild av vad flytten kommer att betyda för svensk ekonomi.
Beror på villkoren
Flera analytiker har luftat uppfattningen att det här borde leda till lättade krav på övriga storbanker, då en del av riskerna i systemet försvinner med Nordea. Men Johan Hansing, Svenska Bankföreningens chefsekonom, är inte beredd att skriva under på sådana krav.
- I dag kan vi inte göra det, för vi vet inte vad kraven från bankunionens tillsynsmyndighet på Nordea kommer att innebära, säger han, och fortsätter:
- Om man hamnar i en situation att de kraven blir helt annorlunda än på de andra stora bankerna, men bankerna samtidigt konkurrerar om samma kunder på samma marknad förändrar det läget. Men det är en hypotetisk fråga.
Finansinspektionens generaldirektör Erik Thedéen vill inte ge något bestämt svar på vad en Nordeaflytt betyder för Sverige. "Det beror på", är hans sammanfattning.
- Det Sverige måste vara vaksamt på är om Nordeas kapitalbas krymper. Men vi vet inte vilka krav ECB kommer att ställa, säger Thedéen.
Bankerna sammanflätade
Oavsett är det inte givet att kraven på andra banker kan sänkas bara för att Nordeas balansräkning flyttar, fortsätter han.
- En annan del är att bankerna är sammanflätade. Skakar det i en bank riskerar det att sprida sig som en dominobricka till andra banker, säger han.
Han pekar på att bankerna varje dag lånar pengar av varandra på dagslånemarknaden och att de själva och deras olika liv- och pensionsbolag äger varandras säkerställda obligationer.
Till det kommer att spelplanen kan vara förändrad när flytten genomförs, eftersom nya internationella regelverk är på gång, tillägger han.
Insynen försvinner
Riksgälden, den myndighet som har ansvaret för att hantera krisande banker, anser att det hade varit bättre för Sverige om Nordea stannade, med hänsyn till insyn och mandatet att arbeta förebyggande och hantera en finansiell kris. Får Nordea problem kommer det ändå indirekt att påverka det svenska samhället.
En linje som även riksbankschef Stefan Ingves är inne på.
- På ett eller annat sätt är det fortfarande så att Nordea är en stor bank i Sverige.
Han kan inte se några skäl till att kraven på bankerna skulle mildras när Nordea nu får sin hemvist i Finland.
- Vårt jobb är att se till att riskerna är hanterliga i den finansiella sektorn och oberoende av var bankerna råkar ha sin hemvist, säger Ingves.



TT
