1,5 miljard kronor fortfarande borta


TT




Ekonomi



Trots stora kampanjer från Riksbanken att lösa in gamla mynt är det nu en ansenlig summa, närmare bestämt 1,5 miljarder som fortfarande är på vift och därmed ogiltiga. Den uppskattningen gör Riksbanken efter att tidsfristen för att lämna in de silverfärgade 1-, 2- och 5-kronorna gick ut den 31 augusti.
- Men vi kommer förmodligen att få in fler då det fortfarande finns mynt hos banker där mynten nyligen lämnats in. I oktober vet vi mer exakt, säger Susanne Meyer Söderlind, pressekreterare vid Riksbanken till TT.
För den som nu hittar mynt hemma i byrålådorna och vill göra sig av med dem på korrekt sätt, innebär det ett besök hos återvinningscentralen.
- Det finns dock vissa mynt som det är silver i och med dessa kan det löna sig att gå till en mynthandlare, säger Susanne Meyer Söderlind.
Vilka årtal det rör sig om har Riksbanken sammanställt på sin hemsida.
TT
