Nordea tynger på börsen


TT




Ekonomi
Nordea tynger på Stockholmsbörsen inför beskedet om var storbankens huvudkontor ska ligga. Vid klockan 15 är OMXS-index oförändrat på 556,1.



Utvecklingen på ledande Europabörser är samtidigt spretig, med ett lyft på Frankfurtbörsen och svaga nedgångar i London och Paris.
Nordeas aktie, som tappat drygt 10 procent sedan i somras, tillhör de tyngsta förlorarna på Stockholmsbörsen med en nedgång på 0,7 procent. De andra storbankerna sjunker också, medan tunga verkstadsaktier drar uppåt.
Analytiker som TT har pratat med räknar med att det blir en Nordea-flytt från Stockholm, till Köpenhamn eller Helsingfors.
Flygbolaget SAS aktie lyfter samtidigt med nästan 6 procent efter en oväntat stark delårsrapport, i vilken vinsten var högre än väntat och bolaget höjer sin vinstprognos för hela räkenskapsåret.
En annan kursraket är elektroniktillverkaren Mycronic, vars aktie lyfter 19 procent sedan bolaget berättat om en stororder från USA värd 90–100 miljoner dollar (cirka 700–800 miljoner kronor).
TT
