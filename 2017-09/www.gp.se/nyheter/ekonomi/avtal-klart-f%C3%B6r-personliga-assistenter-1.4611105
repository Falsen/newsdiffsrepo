Avtal klart för personliga assistenter


TT




Ekonomi



Ett nytt löneavtal har tecknats för cirka 40 000 privat anställda personliga assistenter. Överenskommelsen, som är treårig, innebär att assistenterna får löneökningar som är jämförbara med de flesta andra på arbetsmarknaden.
Avtalet ger 535 kronor mer i månaden från och med den 1 oktober. Därefter höjs lönerna med 548 respektive 559 kronor de kommande två avtalsåren.
Arbetsgivarna är inte nöjda med överenskommelsen, som slöts på torsdagskvällen. "Vårdföretagarna har därför tvingats acceptera ett nytt kollektivavtal trots branschens problem med finansiering av det nya avtalet", skriver Vårdföretagarna i ett pressmeddelande.
Facket kallar avtalet en framgång.
"Det känns bra att vi lyckades få igenom ett avtal med Vårdföretagarna inom ramen för industrimärket utan att ta till konflikt", säger Kommunals förbundsordförande Tobias Baudin i ett pressmeddelande.
Om parterna inte hade kommit överens hotade en konflikt i form av en nyanställningsblockad. Den skulle ha brutit ur på fredagsförmiddagen men är alltså nu avvärjd.
TT
