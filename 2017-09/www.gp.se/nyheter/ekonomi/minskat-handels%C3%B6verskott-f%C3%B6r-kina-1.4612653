Minskat handelsöverskott för Kina


TT




Ekonomi



Kinas handelsöverskott minskade i augusti, med ett oväntat stort lyft för importen och en stark kinesisk valuta.
Importen till Kina lyfte 13,3 procent i augusti jämfört med samma månad i fjol, enligt officiell kinesisk statistik. Ökningen var betydligt högre än det väntade lyftet på 10 procent och kommer efter ett importlyft på 11 procent i juli.
På exportsidan blev det en ökning på 5,5 procent, i linje med förväntningarna och ned från 7,2 procent i juli.
Utvecklingen avspeglar ett lyft för den kinesiska valutan, yuanen, med 2,1 procent mot dollarn i augusti.
Kinas överskott i handeln med omvärlden blev 42 miljarder dollar i augusti, vilket är den lägsta nivån sedan maj. Analytiker hade räknat med ett överskott på 48,6 miljarder dollar efter julinivån på 46,7 miljarder.
TT-Reuters
