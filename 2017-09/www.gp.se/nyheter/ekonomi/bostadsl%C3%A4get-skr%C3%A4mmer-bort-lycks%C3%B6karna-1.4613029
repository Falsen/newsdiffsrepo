Bostadsläget skrämmer bort lycksökarna


Jenny Petersson




Ekonomi
Bostadsklipparnas tid är förbi. De senaste åren har det gått att tjäna miljoner på att teckna sig för nyproducerade lägenheter och sedan sälja dem före inflyttning. Men nu är fenomenet så gott som dött, enligt mäklare.



- Det har minskat kraftigt, i princip försvunnit. De som håller på med den typen av köp har nog insett att det inte är lika givet att det är en bra affär, säger Henrik Rundgren, vice vd på Notar.
Bostadsklippare med spekulation som drivkraft har varit med och pressat upp priserna på attraktiva lägenheter de senaste åren. Det handlar alltså om personer som köper en lägenhet på ritningsstadiet med enda syfte att sälja den dyrare när den står klar för inflyttning.
Tillvägagångssättet har funnits under hela 2000-talet, men varit mest intensivt de senaste åren.
- Den riktiga spekulationen tog fart ordentligt för tre–fyra år sedan när det började byggas mycket i attraktiva lägen i närförorter till Stockholm, säger Per Olofson, mäklare på Fastighetsbyrån i Nacka.
Andra städer
Men det här är inte exklusivt för Stockholm. På Fastighetsbyrån har man sett samma beteende i andra större städer där det också råder bostadsbrist och där bostadspriserna procentuellt har stigit kraftigt de senaste åren.
Men ungefär sedan årsskiftet har något förändrats, bedömer mäklarna. Byggtakten – den högsta på 40 år – har förändrat villkoren. Köpare har ett stort utbud av nyproduktion att välja på, och de som köpte på spekulation för något år sedan och nu vill sälja möter en helt annan verklighet.
- En vinst blir det väl, men de har förväntningarna på att den ska bli högre. Till slut får vi tillsammans inse att de inte infrias. En del säljare har insett läget redan innan de kommer hit och säger "hjälp mig nu, jag måste få sålt", säger Per Olofson.
Boagen kräver mer
Det finns också andra förklaringar. Flera mäklare pekar på att det blivit svårare att låna. Bolagen har också lärt sig att ta mer betalt.
- Nyproduktionsbolagen har mer marknadsmässiga priser än tidigare, säger Olofson.
Lägenheterna säljs oftare i flera steg för att bättre kunna anpassa priserna till utvecklingen på marknaden. Det betyder att pengarna hamnar hos byggbolagen eller bostadsrättsföreningarna i stället för hos någon som köper på spekulation.
Fredrik Kullman, vd för Bjurfors Stockholm, delar bilden att spekulationsköpen har minskat kraftigt. Men inte försvunnit helt. I dag måste man dock hitta objekt som sticker ut, menar han.
Spår nedgång
Kullman tror att vi kommer att få se en nedgång av nyproduktionsförsäljningen.
- Målgruppen för den typ av bostäder man bygger just nu – lägenheter som är prefabricerade, ser ungefär likadana ut och ligger i Stockholms förorter – är mättad. Byggarna måste tänka nytt.
Men Henrik Rundgren på Notar tycker att intresset är fortsatt stort för nyproduktion.
- Det som har hänt är att det för stunden finns ett väldigt stort utbud och då får byggarna ha lite mer tålamod.
TT
