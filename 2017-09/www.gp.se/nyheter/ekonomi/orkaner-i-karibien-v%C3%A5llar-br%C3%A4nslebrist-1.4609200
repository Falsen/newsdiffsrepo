Orkaner i Karibien vållar bränslebrist


TT




Ekonomi
Oljeterminaler i hela Karibien har stängts till följd av orkanen Irma. Det är störningar i leveranserna sedan tidigare, efter orkanen Harvey som slagit ut delar av branschen längs Texas kust, med stängda hamnar, raffinaderier och plattformar till havs.



Inför Harvey flyttade flera oljebolag delar av sina lager till depåer i Karibien – till Puerto Rico och Amerikanska Jungfruöarna – för att kunna hålla uppe sina leveranser söderut. Nationerna i Karibien är beroende av olja från USA, men nu är inte bara leveranser till Karibien utan också till Sydamerika ansträngda.
Förutom Irma äventyrar ytterligare två orkaner bränsleförsörjningen i Latinamerika. Ute på Atlanten väntar stormen José och vid Mexikos kust snurrar Katia, som båda uppgraderades till orkaner under onsdagen.
Amerikanska Buckeye Partners, som är största terminalägare i Karibien, har stängt Yabucoaterminalen i Puerto Rico och överväger att stänga sitt största lager, på Bahamas.
I Dominikanska republiken uppgav bolaget Refidomsa redan före Irma att man börjat ransonera leveranserna från Haina-raffinaderiet, vilket då väntades innebära att man skulle kunna hålla uppe leveranserna i 20 dagar.
TT-Reuters
