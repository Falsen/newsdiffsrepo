Väntad flytt enligt analytiker


TT




Ekonomi
Flytten är väntad, enligt bankanalytikern Andreas Håkansson på Exane BNP Paribas. Han menar att säkerheten avgjorde. Oppositionen pekar ut regeringen som ansvarig för att storbanken flyttar sitt huvudkontor till Finland.



- Det Nordea vill uppnå med bankunionen i Finland, i och med att Finland är det enda landet i Norden med bankunion, är att slippa hoppandet i regelverk och förslag från myndigheter om nya pålagor. Är man i bankunionen så vet man spelreglerna och det är det som Nordea vill uppnå, säger Håkansson till TT.
Även om politiker i Danmark pratar om en bankunion i framtiden så kan den saken förändras efter nyval eller liknande, enligt Andreas Håkansson.
- Det var den här säkerheten man vill ha, och den fick man i Finland.
Tråkigt besked
Moderaternas ekonomisk-politiske talesperson Ulf Kristersson säger att flytten är ett mycket tråkigt besked. Regeringen får en bredsida av honom.
- Jag tycker de har misskött det här, de har mixtrat med bankskatt och annat.
Även om det säkert finns andra skäl till bankens flyttbeslut än rent politiska har regeringen skapat en osäkerhet som startat hela processen, säger Kristersson.
Centerledaren Annie Lööf kommenterar skriftligt:
”Sverige behöver fler företag och fler huvudkontor, inte färre. Återigen leder socialdemokratisk politik att företag flyr Sverige. Vi ska vara ett land dit människor o företag flyttar, inte tvärtom. Nordeas flytt är hårt slag mot den viktiga o växande fintechsektorn."
Nordeas flytt innebär ett hårt slag mot planerna att stärka Stockholm som finansiellt centrum i Norden, anser Maria Rankka, vd för Stockholms Handelskammare:
"När börsens största bolag flyttar sitt huvudkontor så sänder det dessutom negativa signaler om Stockholms attraktivitet för huvudkontor generellt", säger hon i ett pressmeddelande.
Skyller på S
Moderaterna i Stockholms stad lastar Socialdemokraterna för att Nordea anser sig nödgade att flytta:
"Det är svårt för näringslivet att verka i ett land där den politiska ledningen rent ut säger att vissa företag inte är välkomna. Den fräna och näringslivsfientliga retoriken från ledande socialdemokrater avskräcker aktörer från att investera i Sverige", säger Anna König Jerlmyr, gruppledare och oppositionsborgarråd (M), i ett pressmeddelande.
Vänsterpartiets ledare Jonas Sjöstedt är kritisk till flyttbeslutet och anser att banken har "fångats av sin egen girighet”.
- För mig handlar det om att bankerna ska göra rätt för sig. Bankerna får ett indirekt stöd av samhället och har garantier från samhället och då måste man också betala tillbaka, säger han till Dagens industri.
Transport lämnar
LO:s fackförbund Kommunal och Handels har tidigare hotat att ta ut sina pengar om Nordea flyttar huvudkontoret från Sverige. Ett annat fackförbund som gör slag i saken är Transport, som avslutar sina affärer med banken.
- Flyttar Nordea från Sverige så flyttar vi från Nordea. Nu kommer vi att verkställa det beslut som förbundets styrelse fattade i maj, säger Transports ordförande Tommy Wreeth till Transportarbetaren.
TT
