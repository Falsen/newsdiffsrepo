Flera ratar skuldkvotstak


TT




Ekonomi



Bankernas lobbyorganisation Bankföreningen ratar Finansinspektionens förslag om ett skuldkvotstak, en skärpning av amorteringskraven kopplat till låntagarens inkomstnivå. Förslaget bör inte genomföras, skriver föreningen i ett remissvar.
"Statliga åtgärder bör istället fokusera på de grundläggande orsakerna till stigande bostadspriser och hög skuldsättning. Exempelvis vore en försiktig avtrappning av ränteavdraget en bättre åtgärd", skriver Bankföreningens vd Hans Lindberg i ett pressmeddelande.
Flera andra instanser är också kritiska till planerna, till exempel Sveriges Byggindustrier, LO och Stockholms handelskammare, skriver Dagens industri.
Däremot är Europeiska centralbanken och Konkurrensverket positiva.
Finansinspektionens förslag går ut på att lägga extra hårda amorteringskrav på hushåll vars skulder uppgår till mer än 4,5 gånger årsinkomsten.
Enligt Lindberg skulle skuldkvotstaket höja tröskeln in på bostadsmarknaden och minska rörligheten genom att det skulle försvåra bytet av både bostad och bank.
TT
