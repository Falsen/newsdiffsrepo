Wall Street avslutade veckan på plus


TT




Ekonomi



De amerikanska börserna steg på fredagen, efter oväntat svaga jobbrapporter som inte ändrade förväntningarna på den räntehöjning av USA:s centralbank som många räknar med i december.
Det skapades oväntat få nya jobb i USA i augusti, enligt federal statistik och löneökningarna var begränsade.
Energi- och finanssektorn ledde uppgången. Aktierna i de tre största biltillverkarna steg, främst på hoppet om ökad försäljning när bilar som förstörts av stormen Harveys härjningar i Texas och Louisiana ska ersättas.
Dow Jones industriindex och S&P 500 steg 0,2 procent medan det bredare Nasdaqs kompositindex ökade 0,1 procent.
På måndag håller New York-börsen stängt på grund av helgdagen Labor Day.
TT-Reuters
