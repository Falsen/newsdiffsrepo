Ericsson ska hjälpa Volvo göra självkörande bilar

Ida Johansson



Ekonomi
Ericsson och Zenuity ska samarbeta för att göra mjukvara och molnlösningar för uppkopplade, självkörande bilar. Tilltänkta kunder är bland annat Volvo Cars.



Zenuity är Volvo Cars och Autolivs samriskbolag för utveckling av självkörande bilar. Nu startat bolaget ett samarbete med Ericsson. Målet är att utveckla främst molntjänster för uppkopplade och autonoma fordon - teknik som sedan ska kunna säljas vidare till de stora biltillverkarna.
Ska ge tillgång till "oändliga möjligheter"
- Tillsammans ska vi leverera unika, robusta och skalbara molnbaserade lösningar till OEM-bolagen (sluttillverkarna), som gör det möjligt för dem att fånga de oändliga möjligheter som finns i framtidens ekosystem för uppkopplade fordon, säger Zenuitys vd Dennis Nobelius i ett pressmeddelande.
I somras blev det också klart att Zenuity inleder ett samarbete med AI-bolaget Nvidia. Det amerikanska elektronikbolaget ska bland annat utveckla avancerade system och mjukvara för självkörande bilar.
LÄS MER: Volvo-satsning kan ge 200 jobb till Göteborg
Zenuity drog formellt igång sin verksamhet i våras. Huvuduppdraget är att  utveckla mjukvara för förarassisterande teknik, ADAS, och system för självkörande bilar, AD – teknik som Volvo Cars sedan ska få direkt tillgång till men som även, genom Autoliv, ska säljas till andra aktörer.
Zenuitys huvudkontor ligger på Lindholmen i Göteborg.
