Ökat solstöd kan räcka till färre


Olle Lindström




Ekonomi
Billigare elcyklar, fler laddstolpar och mer bidrag till solceller på hustaket. Regeringen lägger ytterligare 2,8 miljarder kronor på miljö och klimat i budgetförslaget för 2018. Men solcellsbranschen är inte så förtjust som man skulle kunna tro – ett ökat stöd räcker till färre.



- I dag presenterar vi de största investeringar någonsin i ett grönt samhällsbygge, säger klimat- och biståndsminister Isabella Lövin (MP) vid en presskonferens.
Ett av de nya förslagen är en elfordonspremie som kostar staten 350 miljoner kronor årligen och som ska gynna köp av elcyklar och elmopeder.
- Vi är naturligtvis jätteglada, vi tror det här ger bra effekt, säger Klas Elm, vd för Svensk Cykling, en paraplyorganisation för cykelintressenter.
I fjol såldes ungefär 45 000 elcyklar, ungefär sju procent av totala antalet sålda nya cyklar, 570 000. En rimlig nivå att nå skulle kunna vara 15 procent, alltså drygt dubbelt så många som i dag, en nivå som tyskarna har, enligt Klas Elm.
Rätt tänkt
Att bara ge en premie till elcyklar och inte vanliga cyklar är rätt tänkt, tycker han.
- Man når på det här viset nya typer av resenärer, framför allt de som pendlar till jobbet, säger Elm.
Exakt hur premien ska utformas återkommer regeringen till. Utgångspunkt är en premie på 25 procent för de vanligaste elfordonen, men max 10 000 kronor per fordon. Så för den som står i begrepp att köpa en elcykel, kan det löna sig att vänta tills premien är införd.
Vill minska stödet
Samtidigt är solcellsbranschen inte lika glad åt tillskottet från staten, på drygt 500 miljoner kronor nästa år och en höjd stödnivå.
- Det är väldigt positivt att regeringen vill få bort kön av bidragsansökningar och förenklingar i sökprocessen, anser Lindahl. Detta står vi helt bakom. Dock är vi kritiska till att stödnivån höjs från 20 procent till 30 procent, säger Johan Lindahl, talesperson för Svensk Solenergi
På sikt vill branschorganisationen att stödet minskas och så småningom fasas ut helt.
- Vi har som målsättning i branschen att klara oss själva, inte att en statsbudget sätter ramar och begränsar, säger Lindahl.
En ny regering kan komma att dra i bromsen, med en ryckig efterfrågan som följd. Dessutom skickar det fel signaler att höja stöden i ett läge när priserna går ner och installationstakten går upp. Med en höjd stödnivå så räcker dessutom pengarna till färre sökande.
Billigt och roligt
Totalt finns nya pengar till klimat- och miljöarbetet på sammanlagt fem miljarder kronor i budgeten för 2018, men av dem har omkring 2,2 miljarder presenterats tidigare. Till exempel åtgärder för ett renare hav och fler laddstolpar. De ytterligare omkring 2,8 miljarder kronorna ska till stor del användas för att utöka redan pågående satsningar, som till exempel "klimatklivet" med stöd för lokala klimatinvesteringar.
Det får inte får vara ångestfylld att leva klimatsmart, enligt Isabella Lövin.
- Det ska vara enkelt, billigt och roligt.
TT
