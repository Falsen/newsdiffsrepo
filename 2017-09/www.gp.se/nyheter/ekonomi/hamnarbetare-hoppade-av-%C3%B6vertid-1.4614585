Hamnarbetare hoppade av övertid

Marie Kennedy



Ekonomi
Flera hamnarbetare hoppade av ett frivilligt nattarbete för att lasta ett stort direktanlöp i veckan. Laster och tomcontainrar stod kvar när fartyget lämnade Göteborg.



APM Terminals planerade att sätta in ett frivilligt nattarbete i tisdags för att hinna lasta och lossa det enda kvarvarande direktanlöpet till Göteborg från Asien. Flera hamnarbetare satte upp sig på frivilliglistan. Samtliga hoppade av på måndagen. – Det var inte ett helt nattskift, det har vi inte volym till. Detta var ett sätt att lösa ett högre engångsbehov från kunden. Det var ett antal nyckelpersoner som fick förhinder och i och med det kunde vi inte genomföra servicen som planerat, skriver Annika Hilmersson, kommunikationschef på APM Terminals i ett meddelande. Konsekvensen blev att veckans direktanlöp till Asien fick gå iväg utan delar av lasten.
"Lågintensivt gerillakrig"
En väl insatt källa i rederinäringen i Göteborg berättar för GP att det handlade om 120 exportcontainrar och ett stort antal tomcontainrar som skulle vidare till andra hamnar, som inte kom iväg. Enligt källan skulle hamnarbetarna ha hoppat av övertiden på uppmaning av Hamnfyran. – Det här är ett lågintensivt gerillakrig som pågått från Hamnfyran i åratal, och det går inte att komma åt det, säger den rederianställde till GP.
Hamnfyran uppmanar ingen att stryka sig från övertid
Hamnfyrans ordförande Peter Annerback dementerar kategoriskt att fackföreningen på något sätt skulle ha varit inblandad i avhoppen. – Det är klart att vi inte har uppmanat medlemmar att stryka sig från övertid, det kan fackföreningen inte göra. Det vore en otillåten stridsåtgärd, säger Peter Annerback. Han har ingen uppfattning om hur det kan komma sig att så många hoppar av en frivillig övertidslista i sista stund. – Men om människor inte jobbar övertid samtidigt som företaget säger upp massor av folk, det har jag full förståelse för, säger han. Bilden av att Hamnfyran genom åren skulle ha bedrivit en gerillakrigföring har inget med dagens situation i containerhamnen att göra, anser Annerback. – Vid konflikterna 2009 var det ingen som jobbade över på åtta månader. Vi har sagt att vi inte gör sådana grejer längre och det har vi förklarat för AMPT – vi kör med rena kort, säger Peter Annerback. Hamnkonflikten blåstes av den 30 juni i år och de senaste månaderna har varit lugna. – Det som nu inträffat är mycket allvarligt, vilket åter minskar våra kunders förtroende, skriver Annika Hilmersson.
