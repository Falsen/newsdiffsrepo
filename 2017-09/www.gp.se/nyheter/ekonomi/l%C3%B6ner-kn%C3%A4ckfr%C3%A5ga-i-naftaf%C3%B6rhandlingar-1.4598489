Löner knäckfråga i Naftaförhandlingar


TT




Ekonomi
Mexikanska löner, betydligt lägre än i Kanada och USA, har blivit en knäckfråga i de pågående omförhandlingarna om det nordamerikanska handelsavtalet Nafta.



Kraven på att lyfta lönerna i Mexiko kommer i första hand från fackliga företrädare från grannländerna i norr.
- Om arbetsvillkor inte är en del av handelsavtalet bordet det inte träffas något avtal, sade Jerry Dias, som leder Unifor, det största fackförbundet i Kanadas privata sektor.
Kanada, Mexiko och USA inledde i förra veckan en andra förhandlingsrunda om Nafta-avtalet från 1994, som av USA:s president Donald Trump har kallats "det värsta handelsavtalet genom tiderna".
Motståndet mot lönehöjningskraven från mexikansk sida kommer inte oväntat från arbetsgivarhåll.
- Mexiko kan inte blanda sig i arbetsmarknadsfrågor i USA och Kanada. Vi begär samma sak, att de inte lägger sig i dessa frågor, säger Bosco de la Vega, chef för Mexikos lantbrukarlobby.
Minimilönen i Mexiko ligger på 80 peso per dag, vilket motsvarar cirka 36 kronor. Och inom bilindustrin ligger timlönen i snitt på cirka 48 kronor, vilket är lite drygt en femtedel av snittlönen för bilarbetare i USA.
- Detta är en viktig fråga, sade Kanadas chefsförhandlare Steve Verheul när frågan togs upp i helgen.
TT-Reuters
