Bankunion kan bli aktuellt i Sverige


TT




Ekonomi
Efter Nordeaflytten anar riksbankschef Stefan Ingves att debatten om en bankunion rycker närmare i Sverige. Wallenbergarna varnar för negativa effekter för Sverige.



Finansminister Magdalena Andersson säger att den bankskatt som regeringen har talat om, kommer att tas ut oberoende av var en bank har sitt huvudkontor.
- Den är ju också annonserad av min företrädare och den kommer ju, när den är klar, att vara helt oberoende av var huvudkontoret ligger, säger Andersson.
Skyndar på union
Oavsett var Nordea lägger sitt huvudkontor kommer inte Sverige undan om Nordea skulle få allvarliga ekonomiska problem, resonerar riksbankschef Stefan Ingves på en pressträff i samband med bankens räntebeslut. Han tror därför att bankernas allt större affärer över gränserna kommer att påskynda en bankunion i större delen av Europa. Och det kommer därför förr eller senare att landa hos svenska politiker att ta ställning till om Sverige också bör ingå i EU:s bankunion, enligt Ingves.
Stefan Ingves har dock inga synpunkter på Nordeas beslut att flytta huvudkontoret till Helsingfors.
- Jag har inga synpunkter på de företagsmässiga överväganden som Nordea har gjort, säger han.
För låg soliditet
Däremot har de stora bankerna betydelse för nationalstaternas ekonomier. För även om Nordea flyttar huvudkontoret till Finland kommer Nordea ha tre fjärdedelar av sin verksamhet utanför bankunionen. Ingves tycker att de svenska bankerna generellt har för låg bruttosoliditet, kassareserver, med hänsyn till deras storlek.
Om Nordea skulle sänka sin soliditet och får problem är det farligt för alla andra nordiska banker, enligt Ingves.
Och Ingves konstaterar att bankunionen fortfarande inte är fullbordad vilket innebär en fara om Nordea får allvarliga problem.
- Då ska finska staten stå för insättarpengar i Sverige, säger Ingves.
Kusinerna Wallenberg, Jacob och Marcus, oroas över att flytten kan skada Sverige.
"Att en av Europas största banker nu aktivt flyttar tycker vi är allvarligt och vår bedömning är att de långsiktiga effekterna kommer att bli kännbara. Det här kan öka risken för negativa signaleffekter i omvärlden angående Sverige som företagarnation, skriver de", skriver de båda industriella tungviktarna i en kommentar till Svenska Dagbladet.
TT
