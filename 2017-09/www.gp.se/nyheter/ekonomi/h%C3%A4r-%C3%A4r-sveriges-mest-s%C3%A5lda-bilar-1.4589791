Här är Sveriges mest sålda bilar

Ida Johansson



Ekonomi
Den svenska bilmarknaden är fortsatt glödhet. I augusti ökade försäljningen av nya bilar med 9,5 procent - och nådde nivåer som aldrig tidigare setts under en augustimånad.  – Vi ser redan nu att registreringarna i både januari och februari nästa år blir starka, säger Bil Swedens vd Bertil Moldén.



Brinnande högkonjunktur och låga räntor fortsätter elda på den svenska bilförsäljningen. Totalt registrerades 29 915 nya bilar i augusti, att jämföra med 27 316 stycken samma månad i fjol. – Vi har högkonjunktur, låga räntor, låga varsel-siffror och ett mycket stort intresse för leasingbilar. Sverige får också fler tvåbilshushåll samtidigt som nya svenskar köper begagnade bilar och på det viset också skjuter på nybilsförsäljningen, säger Bertil Moldén.
Två hot mot utvecklingen
Branschorganisationen Bil Sweden har satt prognos för 2017 års nybilsregistreringar till 375 000 stycken. De starka augustisiffrorna pekar mot att de rekordhöga förväntningarna också kommer att nås, enligt Bertil Moldén.
LÄS OCKSÅ: Fler begagnade bilar säljs
– Order på nya bilar fortsätter strömma in och vi ser redan nu att leveranserna av nya bilar kommer vara höga också i januari och februari. Den som beställer sin bil idag kan nämligen räkna med att få den levererad först då. Det finns två våta filtar som kan slå mot nybilsförsäljningen - höga varseltal och ett stort begagnatlager. Vi ser inga tecken på något av det. Just nu visar alla lampor grönt, säger han.
Volvo toppar
Volvo Cars toppar även fortsättningsvis listan över landets mest sålda nya bilar. Enligt Bil Swedens siffror sålde biltillverkaren, i augusti, totalt 4 952 nya bilar på den svenska marknaden - nästan 76 procent fler än under samma månad i fjol. På andra och tredje plats över de mest sålda bilmärkena finns Volkswagen och Toyota.
