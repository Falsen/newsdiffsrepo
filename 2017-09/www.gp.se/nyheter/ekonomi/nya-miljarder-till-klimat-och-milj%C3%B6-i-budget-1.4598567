Nya miljarder till miljön i budgeten


TT




Ekonomi
Regeringen vill lägga ytterligare 2,8 miljarder kronor på miljö och klimat i budgeten för 2018. Bland annat föreslås en premie för billigare elcyklar och elmopeder.



- I dag presenterar vi de största investeringar någonsin i ett grönt samhällsbygge, säger klimat- och biståndsminister Isabella Lövin (MP) vid en presskonferens.
Totalt finns nya pengar till klimat- och miljöarbetet på sammanlagt fem miljarder kronor i budgeten för 2018, men av dem har omkring 2,2 miljarder presenterats tidigare. Till exempel åtgärder för ett renare hav, för solceller, för fler laddstolpar och för stöd till att minska industrins utsläpp, det så kallade industriklivet.
Höjda anslag
De ytterligare omkring 2,8 miljarder kronorna ska till stor del användas för att utöka redan pågående satsningar, som till exempel "klimatklivet" med stöd för lokala klimatinvesteringar. Anslaget för skydd av värdefulla skogar höjs också, liksom stödet för energi- och klimatrådgivning för hushåll och företag.
Lövin betonar att miljarderna används till både stora strukturella reformer för att ställa om samhället och till åtgärder som ska göra det lättare för hushållen att leva klimatsmart.
Billigare elcyklar
Det får inte får vara ångestfylld att leva klimatsmart, enligt Isabella Lövin.
- Det ska vara enkelt, billigt och roligt, säger hon.
Ett nytt förslag är en elfordonspremie som kostar staten 350 miljoner kronor årligen och som ska gynna köp av elcyklar och elmopeder.
Exakt hur premien ska utformas återkommer regeringen till. Utgångspunkt är en premie på 25 procent för de vanligaste elfordonen, men max 10 000 kronor per fordon.
Känt sedan tidigare är ett stöd till hushåll som vill installera utrustning för att kunna ladda elbilen hemma.

TT
