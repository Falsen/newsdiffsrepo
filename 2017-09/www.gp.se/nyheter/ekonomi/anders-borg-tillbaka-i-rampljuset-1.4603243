Anders Borg tillbaka i rampljuset

Marie Kennedy



Ekonomi
Fastighetsmässan som startar i dag har många heta ämnen: Västlänken, bostadskrisen och om ökad hotbild och terrordåd. Och en av huvudtalarna är förre finansministern Anders Borg.



Fastighetsmässan som pågår från 6 till 7 september på Svenska Mässan, är en mässa för branschfolk inom fastighet och kommer ha ett starkt fokus på Västsveriges infrastruktur, byggindustrier och framtidens Göteborg. Under 49 seminarier kommer man att behandla heta ämnen som: så påverkas du av Västlänken under byggtiden inne i staden och så skapar man trygghets i segregerade bostadsområden.  – Det kommer att vara fokus på fastighet, utveckling och säkerhet. Det är ett spännande upplägg och vi räknar med cirka 4 000 besökare, säger Petra Wohner, projektledare för Fastighetsmässan.
En av mässans huvudtalare är förre finansministern Anders Borg som ska föreläsa om de utmaningar som nordens regeringar och företag ställs inför med den fortsatta globaliseringen och digitaliseringen.
Detta är ett av de första offentliga framträdanden som Anders Borg gör efter den stort uppmärksammade privata skandalfesten i somras. Han blev berusad, fick en black out, blev arg och betedde sig illa, vilket han senare bad om ursäkt för på Facebook.
Därefter lämnande han sina styrelseuppdrag som vice ordförande i Kinneviks styrelse, ledamot i Bima, och rådgivare i Citigroup. Däremot sitter han kvar Stena Internationals styrelse.
Talarforum står bakom honom
Från Fastighetsmässan i Göteborg har man inte ändrat inställning, sedan de bokade Anders Borg i maj. – Vi har bokat honom för hans stora kompetens inom ekonomi och för att han är en jättebra talare, det här ska bli väldigt spännande att ta del av, säger Petra Wohner.
På Talarforum konstaterar man att Anders Borg förlorat några föreläsningsuppdrag sedan skandalen, men att de fortfarande står bakom honom. – Händelsen var beklaglig, men vi ser det som en engångshändelse, och alla människor har rätt att göra misstag, säger Fredrik Sjöholm, chef för talarna på Talarforum.
Det är inte första gången en offentlig person och talare har hamnat i blåsväder efter en skandal, konstaterar han, men med tiden kan det utveckla sig på många olika sätt. En del talare blir jättepopulära, andra inte.
Så hur ska då Anders Borg agera när han på nytt ställer sig inför en stor publik offentligt? – Han ska nog gå in och visa det som han en gång vunnit förtroende och respekt för. Jag utgår ifrån att han kommer att befästa bilden av vad som är hans varumärke och det är det som han arbetar med och är kunnig inom, säger Eva Ossiansson, lektor och varumärkesexpert på Handelshögskolan i Göteborg.
