Svagt trendbrott för privatleasing


Björn Ewenfeldt




Ekonomi
På fem år har privatleasing gått från nästan ingenting till att bli en mycket stor inkomstkälla för bilbranschen. Det senaste halvåret har dock ökningen avstannat. Konsumentverket varnar fortfarande för att det kan bli en dyr affär för den som inte läser avtalet noga innan pennan kommer fram.



Enligt Motorbranschens riksförbund (MRF) kommer 45 000 svenskar i år att privatleasa en bil. I stort sett alla större biltillverkare erbjuder i dag hyresformen och lockar i stora annonser konsumenterna med en krångelfri tillgång till en ny bil, vanligtvis under tre år, utan kontantinsats och till en fast månadskostnad.
Nöjd med minskning
Kurvan för andelen privatleasade bilar har stigit spikrakt under de senaste åren. Från några enstaka procent under 2013 till toppnoteringen 32 procent under sista halvåret 2016. Men det handlar om en tredjedel av alla privatregistrerade personbilar som i sin tur utgör ungefär hälften av alla nya personbilar. Den andra halvan går som tjänstebilar till företagen.
Det senaste halvåret har dock procentandelen privatleasade bilar minskat och det verkar faktiskt bilbranschen vara ganska nöjd med.
- Privatleasingen fortsätter på en hög nivå, och jag tror att den kommer att stabilisera sig runt 30 procent. Om andelen privatleasade bilar skulle fortsätta öka så finns det en del som anser att det skulle komma in för många begagnade bilar efter privatleasing. I dag går det att hantera alla leasade bilar som kommer in, men skulle andelen öka ytterligare blir marknaden kanske mättad, säger Johan Holmqvist, bilhandelsansvarig på MRF.
Kritik mot avtalen
Konsumentverket riktade i höstas hård kritik mot tillverkarna och finansbolagen som sköter privatleasingen för att avtalen var otydliga och svåra att förstå för konsumenterna. Verket pekade på flera situationer där kostnaderna snabbt kunde skjuta i höjden. Det handlar till exempel om räntan går upp, om kunden vill avbryta leasingen i förtid eller öka antalet mil under avtalstiden. Konsumentverkade aviserade också att fler avtal kommer att granskas.
MRF höll med om en del av kritiken och kommer i slutet av september att publicera broschyren "Att tänka på när du leasar bil" med råd till konsumenterna.
- Broschyren ska på ett tydligt och bra sätt förklara hur privatleasing fungerar och vad man bör tänka på, säger Johan Holmqvist.
TT
