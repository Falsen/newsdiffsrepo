Bakslag för tyskt bud på Haldex


Joakim Goksör




Ekonomi
Tyska Knorr-Bremses ansökan om förlängd frist för sitt mångmiljardbud på svenska Haldex avslås av Aktiemarknadsnämnden. Affären ser därmed ut att gå upp i rök, då EU:s konkurrensprövning inte verkar bli klar i tid.



Utan förlängningen som Knorr-Bremses hade bett om löper fristen för budet ut redan om drygt två veckor. Och det finns inget som tyder på att EU:s fördjupade konkurrensprövning är klar till dess.
Aktien sjunker
Knorr-Bremse sitter efter ett års försök att köpa Haldex på 14,9 procent av den svenska konkurrentens aktier. I sin ansökan till Aktiemarknadsnämnden hade Knorr-Bremse begärt att budfristen skulle förlängas till den 9 februari 2018, för att ge tid för EU att slutföra sin prövning.
Haldex-aktien sjunker med 1,1 procent på Stockholmsbörsen efter beskedet från Aktiemarknadsnämnden.
Men för Haldex styrelse, som revolterat mot ett stämmobeslut genomtrumfat av Knorr-Bremse och motsatt sig att budfristen skulle förlängas, är beslutet från Aktiemarknadsnämnden välkommet.
Vill diskutera regelverk
Jörgen Durban, Haldex styrelseordförande, skriver i en kommentar att det tar bort mycket av den osäkerhet som präglat Haldex verksamhet under mycket lång tid.
"Det är naturligtvis glädjande att Aktiemarknadsnämnden till sist fattade det enda möjliga beslutet", skriver Jörgen Durban i en kommentar.
Han efterlyser samtidigt en diskussion kring hur reglerna för företagsförvärv är utformade och tillämpas.
"Det är uppenbart att det befintliga regelverket och tillämpningen har brister som inte gynnar någon", skriver han.
Enligt Aktiemarknadsnämndens beslut kan Knorr-Bremse när konkurrensprövningen av den föreslagna affären är färdig komma med ett nytt bud. Men då krävs Haldex-styrelsens stöd eller klartecken från Aktiemarknadsnämnden.
TT
