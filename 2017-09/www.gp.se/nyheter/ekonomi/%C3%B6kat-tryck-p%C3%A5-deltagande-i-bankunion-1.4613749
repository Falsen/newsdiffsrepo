Ökat tryck på deltagande i bankunion


Olle Lindström




Ekonomi
Nordeas flytt gör det ännu mer angeläget att Sverige går med i EU:s bankunion, tycker Liberalerna och flera ekonomer. Vänta och se är annars ett vanligt svar från andra partier.



Mitt under spekulationerna om Nordea skulle lämna Stockholm för något av våra grannländer beslöt finansmarknadsminister Per Bolund (MP) i somras att regeringen ska utreda frågan om Sverige bör gå med i EU:s bankunion.
- Det var verkligen fem i tolv, tycker Mats Persson, Liberalernas ekonomisk-politiske talesperson, som vill att Sverige ska gå med så fort som möjligt.
- Det här visar priset för att Sverige inte är med, fortsätter han och syftar på Nordeas beslut om att flytta huvudkontoret till Helsingfors – något som motiverades just med att Finland är med.
Nobbade tidigare
Men partiet var tidigare delaktigt i Alliansregeringens beslut att inte delta.
- Det var bland annat för mycket överstatlighet. Och de argumenten finns kvar, men med det sagt är det bra att det nu utreds, säger Emil Källström, Centerns ekonomisk-politiske talesperson.
Moderaterna resonerar på liknande sätt.
Tunga ekonomer pekar på att det nog på sikt vore bra om Sverige går med – kanske helt nödvändigt. Det antydde bland annat riksbankschef Stefan Ingves i torsdags.
SEB:s chefstrateg Johan Javeus anser att Nordeaflytten ställer frågan på sin spets. Om Sverige ska ha tuffare regler på bankerna än EU skapar det orättvis konkurrens till Nordeas fördel.
"Nordeas flytt tar alltså i praktiken Sverige inte bara ett utan flera steg närmare ett medlemskap i bankunionen", skriver han i en kommentar.
Regeringens egen expertmyndighet, Finanspolitiska rådets ordförande Harry Flam håller med om att Sverige bör gå med, men inte nu.
- Om vi skulle gå med nu, riskerar vi få betala för andra bankers problem, säger Harry Flam som pekar på många europeiska bankers dåliga finanser som riskerar hamna i bankunionens och i förlängningen skattebetalarnas knä.
Bra med flytt
Han har inga större problem med Nordeas flykt österut.
- Det är på sätt och vis bra att Nordea flyttar, då faller ansvaret på Finland och Europeiska centralbanken, säger Flam.
Men med tanke på bankernas allt större beroende av varandra vore det bättre med en överstatlig övervakning och med ett gemensamt försäkringssystem som också bör bli billigare, enligt Harry Flam.
Mats Persson håller med och tonar ned riskerna med att Sverige tvingas betala för europeiska bankers problem.
- Banksystemet är så sammansvetsat redan så vi påverkas ändå, säger han.
TT
