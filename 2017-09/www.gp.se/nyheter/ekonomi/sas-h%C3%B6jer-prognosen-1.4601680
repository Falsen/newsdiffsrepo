SAS klår förväntningarna och höjer prognosen


TT




Ekonomi
Flygbolaget SAS redovisar en oväntat stark delårsrapport och höjer helårsprognosen. Vd Rickard Gustafson hänvisar till ökad försäljning, positiva valutaeffekter och besparingar som pådrivande faktorer.



- Vi gläds åt at det varit en väldigt bra sommar, mycket kunder ombord, fått ett bra gensvar från våra kunder och samtidigt har operationen eller verksamheten varit väldigt stabil. Det gör att resultatet lyfter, säger SAS vd Rickard Gustafson till TT.
Vinsten före skatt för tredje kvartalet i bolagets brutna räkenskapsår lyfte till 1 973 miljoner kronor. Det kan jämföras med vinsten på 1 036 miljoner för samma kvartal året före.
Analytiker hade räknat med en vinst på 1 256 miljoner kronor, enligt en Reuters-enkät.
Bättre helårsutsikter
SAS höjer nu resultatprognosen för helåret. Den tidigare prognosen var att bolaget kommer att redovisa ett positivt resultat för helåret. Nu spår SAS att resultatet blir bättre än förra året.
- I och med att vi har ett positivt resultat efter nio månader, då kan vi också tro att vi kan få ett resultat som är något bättre än föregående helår, säger Rickard Gustafson.
SAS har ett pågående sparpaket. I samband med förra delårsrapporten dubblades sparprogrammet till 3 miljarder kronor och utökades med ett år till 2020. Besparingarna är en av faktorerna som drivit på resultatförbättringen, enligt vd.
- Vi behöver fortsätta att jobba med att effektivisera SAS för att möte den globala konkurrensen. Vi har stora låneförfall vi måste hantera. Vi står inför gigantiska framtida flygplansinvesteringar och att då få ett kvitto på att det vi gör är på rätt väg tycker jag är positivt, säger Richard Gustafson.
Omsättningen under kvartalet lyfte till 12 210 miljoner kronor jämfört med 11 133 miljoner kronor året före. Även omsättningen var bättre än vad analytikerna hade räknat med.
Strejkvarsel
I förra veckan tecknade Svenska flygbranschen och SAS ett treårigt kollektivavtal med Svensk pilotförening. I Danmark och Norge har förhandlingarna hittills inte gått lika bra. Tre norska och danska pilotföreningar har varslat om strejk. En eventuell konflikt kan träda i kraft den 11 september i Danmark och 16 september i Norge.
- Självklart är en konflikt negativ, det finns bara förlorare i en konflikt. Framför allt drabbar det våra kunder. Vi gör allt vi kan för att hitta en lösning innan tidsfristen går ut, säger Richard Gustafson.
Vilken ekonomisk effekt en eventuell strejk skulle få är en osäkerhetsfaktor, enligt Gustafson, men han räknar med att man ska komma fram till en lösning.
TT
