Tokyobörsen faller inför helgen


TT




Ekonomi



Tokyobörsen avslutade en skakig handelsvecka nedåt och Nikkei 225-index har nu fallit till den lägsta nivån på fyra månader.
I fredagens handel föll Nikkei 225-index 0,6 procent, medan det bredare Topix-index backade 0,3 procent. En bidragande faktor till nedgången är en utbredd oro för att Nordkorea ska göra nya robotprovskjutningar efter kärnvapentestet förra helgen.
Seoulbörsens Kospi-index tappar också höjd inför helgen, med en nedgång på 0,2 procent.
Från Kina kom oväntat starka importsiffror, vilket lyfte landets valuta, yuanen, till den högsta nivån på nästan 16 månader. Investerare tar importlyftet som en intäkt för att Kinas inhemska efterfrågan är stabil.
Shanghaibörsens kompositindex är inför den avslutande handeln oförändrat, medan Hongkongbörsens Hang Seng-index stiger 0,4 procent.
Taiwanbörsen lyfter 0,7 procent.
TT-Reuters
