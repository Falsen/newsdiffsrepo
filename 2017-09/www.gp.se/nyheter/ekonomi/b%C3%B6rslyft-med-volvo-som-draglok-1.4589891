Börslyft med Volvo som draglok


TT




Ekonomi
Stockholmsbörsen avslutade börsveckan på plus, i linje med ledande Europabörser. Lastbilstillverkaren Volvo agerade draglok sedan bolaget höjt sitt mål för rörelsemarginalen.



OMXS-index stängde 0,8 procent upp.
Volvos B-aktie lyfte med 7,3 procent efter beskedet om att den Göteborgsbaserade lastbilstillverkaren nu räknar med en rörelsemarginal på 10 procent över en konjunkturcykel.
Andra indextunga vinnare är läkemedelsjätten Astra Zeneca och verkstadskoncernen ABB, som stiger med 2,0 respektive 1,4 procent.
Storbankerna tynger samtidigt, med kursfall på 0,6 procent för Handelsbanken, minus 0,3 för SEB och ner 0,1 för Swedbank. Nordea ökade marginellt med 0,1 procent.
H & M-aktien sjunker 0,1 procent sedan vd Karl-Johan Persson i en intervju med nyhetsbyrån Direkt sagt att siktet är inställt på en försäljningsökning med 10–15 procent 2018.
Hufvudstadens C-aktie, som handelsstoppats fem dagar i rad, föll med 9,3 procent. Stockholmsbörsen har satt aktien under bevakning.
Inköpschefsindex från svensk industri, en viktig konjunkturindikator, föll mer än väntat till den lägsta nivån hittills i år. Kronan försvagas marginellt, men marknadsräntorna följer med börsen uppåt.
Frankfurtbörsens DAX-index och CAC-index i Paris ökade med 0,7 procent medan Londonbörsens FTSE-index steg med 0,1 procent.
TT
