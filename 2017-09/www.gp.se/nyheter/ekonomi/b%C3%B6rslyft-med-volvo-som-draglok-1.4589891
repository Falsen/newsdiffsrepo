Börslyft med Volvo som draglok


TT




Ekonomi
Stockholmsbörsen lyfter i linje med ledande Europabörser. Lastbilstillverkaren Volvo är draglok sedan bolaget höjt sitt mål för rörelsemarginalen.



Strax före klockan 16 har OMXS-index lyft med 0,8 procent.
Volvos B-aktie lyfter med 7 procent efter beskedet om att den Göteborgsbaserade lastbilstillverkaren nu räknar med en rörelsemarginal på 10 procent över en konjunkturcykel.
Andra indextunga vinnare är läkemedelsjätten Astra Zeneca och verkstadskoncernen ABB, som stiger med 1,8 respektive 1,6 procent.
Storbankerna tynger samtidigt, med kursfall på 0,6 procent för Nordea och 0,5 procent för SEB.
H & M-aktien sjunker 0,5 procent sedan vd Karl-Johan Persson i en intervju med nyhetsbyrån Direkt sagt att siktet är inställt på en försäljningsökning med 10–15 procent 2018.
Inköpschefsindex från svensk industri, en viktig konjunkturindikator, föll mer än väntat till den lägsta nivån hittills i år. Kronan försvagas marginellt, men marknadsräntorna följer med börsen uppåt.
Börserna i Frankfurt och Paris hade vid 16-tiden gått upp med cirka 0,9 procent var, medan Londonbörsen låg på en uppgång på 0,1 procent.
TT
