Näringsministern: Vi måste tacka Li Shufu

Ida Johansson



Ekonomi
Geelys köp av Volvo Cars borde ses som ett gott internationellt exempel på vad kinesiska investeringar kan åstadkomma. Det menar näringsminister Mikael Damberg (S). – Li Shufu har, så här långt, varit en seriös och långsiktig ägare i Volvo – och det måste vi tacka honom för, säger han.



Den 25:e juni tog statsminister Stefan Löfven med sig Mikael Damberg, EU- och handelsminister Ann Linde och miljöminister Karolina Skog och reste till Kina. Med sig hem hade den stora delegationen bland annat Geelys löfte att bygga ett stort innovationscenter i Göteborg.
"De förtjänar beröm"
Fordonskoncernen, som tidigare var mycket kritisk mot svenskt företagsklimat och gästvänlighet, har nu bytt fot – företrädare för Geely har bland annat sagt att de nu känner sig mycket mer välkomna i Sverige och förklarat att regeringens åtgärder varit "avgörande" för att innovationscentret hamnar i just Sverige och Göteborg. Vad har ni sagt till dem? – Sedan första signalen kom att de kände att de inte riktigt blev lyssnade på, har vi haft en väldigt nära relation med Geely. Vi har alltid haft dörren öppen, återkommit till dem många gånger och försökt lösa de problem som de de facto har haft. Göteborgs stad och Business Region Göteborg har dessutom verkligen fokuserat på det här och på kort tid ordnat med planer för nybyggnationen. Att Statsministern träffat Geelys ägare många gånger och att de har en personlig relation tror jag också spelar roll – Li Shufu ser att Sverige uppskattar de investeringar Geely gjort, och den långsiktighet de visat, här. Sådant spelar större roll än vad man kanske tror. Människor som väljer att satsa miljarder, vill känna att de också får erkännande för sina investeringar. Det är djupt mänskligt och relevant tycker jag – de förtjänar beröm, säger Mikael Damberg.
EU-länder vill kunna stoppa investeringar
Näringsministern framhåller också Geelys övertagande och utveckling av Volvo Cars som ett "internationellt, positivt exempel" på vad kinesiska investeringar kan åstadkomma. – Det är många europeiska länder som i dag talar om att de vill begränsa kinesiska investeringar i sina länder, medan vi i Sverige kan tala om Li Shufu som en investerare som verkligen har inneburit ett lyft för Volvo och som nu också lyfter hela fordonsindustrin i den här regionen. Kinesiska investeringar är, i det här fallet och än så länge, bättre än de amerikanska investeringarna, säger han, med hänvisning till Volvos tid under Ford-flagg.
LÄS MER: Satsning på elfordon ska ge fler jobb
Den entusiastiska inställningen delas som sagt inte av alla näringsministerns kollegor runt om i Europa och USA. Nyligen kom uppgifter om att Tyskland, Frankrike och Italien föreslagit att alla EU-länder ska ha rätt att stoppa "utländska, statsfinansierade" köp av bolag i det egna landet – en åtgärd främst riktad mot just kinesiska investeringar. Med det sagt ska påpekas att just Geely är ett av få privatägda storbolag i Kina.
Ställer krav på Kina
Mikael Damberg förklarar mycket av den inställning med klassisk protektionism, och rädsla för att förlora jobb, men det har också väckts oroliga röster om att det, med kinesiska pengar, även följer ett större politiskt inflytande från Kina – som fortfarande är en diktatur, styrd av Kommunistpartiet.   Hur tänker du kring det? – Sverige är ett av få västliga länder som har ett samarbetsavtal om ett institut för mänskliga rättigheter i Peking, där vi samarbetar för att påverka Kina mot en modernisering. Vi är väldigt tydliga med att om Kina vill ta en större plats i världsekonomin, kommer det också ställas högre krav på deras företag och produkter. De lyssnar - sen får vi se hur mycket de agerar. Men Sverige ska ta alla möjligheter att påverka Kina i en positiv riktning. Kina kommer få en växande betydelse i världsekonomin framöver och då måste Sverige agera långsiktigt smart, säger Mikael Damberg.
LÄS MER: Geely bygger stort utvecklingscenter på Hisingen
Hur mycket kan, och ska, ett litet land med 10 miljoner invånare då ha att säga till om när det kommer till en ekonomisk stormakt med över en miljard invånare. Vad har Sverige att sätta emot om tiotusentals jobb i landet är beroende av kinesiska pengar?
"Unik tillgång"
– Sveriges statsminister har träffat Kinas president två gånger på ett och ett halvt år – att ha den tillgången är ganska unikt för ett litet land. Vi använder alla förutsättningar vi har för att bygga en stark relation framåt, säger Mikael Damberg. Geely satsar, inte minst genom Volvo Cars, stort på att utveckla elbilar. För att snabba på utvecklingen mot mindre miljöfarliga bilar, och övertyga Geely om att Sverige är rätt land att lägga ett innovationscenter i, planerar regeringen också att skapa ett center för elektromobilitet, ett labb för att utveckla elfordon. Det omdiskuterade "bonus malus"-systemet, som ger skattelättnader för bilar som släpper ut ingen eller lite koldioxid, är ett annat medel för att styra bilköpare mot exempelvis elbilar.  – Det är ett system som över tid kommer att driva mot mer miljövänliga bilar och en omställning av fordonsparken. Det är både en piska och en morot, säger näringsministern.
Vill inte ha bensinförbud
Något förbud för bilar drivna på diesel eller bensin, som bland annat Tyskland aviserat, planeras däremot inte i Sverige. Mikael Damberg hänvisar i stället till ett av de svenska klimatmålen som säger att Sverige, år 2050, inte ska ha några nettoutsläpp av växthusgaser. Det innebär i praktiken att vi exempelvis kan plantera träd som binder upp lika mycket koldioxid som transportsektorn släpper ut. – Det här är ett annat sätt att göra det på, som också får effekt. Det viktigaste är att det finns en tydlig förväntan om att det här är en omställning som kommer. Vi vill, med det här elektromobilitetslabbet, visa att vi inte bara lägger på krav och förväntningar från samhällets sida, utan också vill vara med i omställningen. Är Sverige snabbare än andra länder i den omställningen tror jag att vi kan kapa åt oss marknadsandelar internationellt, säger Mikael Damberg.
