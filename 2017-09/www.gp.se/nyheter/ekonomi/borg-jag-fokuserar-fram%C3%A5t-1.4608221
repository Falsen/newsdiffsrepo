Borg: Jag fokuserar framåt

Marie Kennedy



Ekonomi
Efter en turbulent tid är förre finansministern Anders Borg tillbaka i rampljuset. – Jag fokuserar på de uppdrag jag har, det är det enda man kan göra i en sådan här situation, säger han.



Anders Borg lade stort eftertryck i sitt tal på att Västsveriges allra största problem just nu är att hitta en lösning på problemen i containerhamnen. – Jag har varit lite förvånad att man från kommun och stat inte på något sätt försökt att sätta sig ner och ordna en medling. Det är klart att detta är viktigt för de båda parterna i hamnen, men det är också viktigt för hela Sveriges ekonomi. Och jag är inte kapabel att bedöma vem som har gjort fel, säger Anders Borg till GP.
Att Medlingsinstitutet var inkopplat för att finna en lösning räckte inte till, konstaterar han. – Man nog behövt att hitta någon typ av bredare lösning för att få ihop parterna. Det är svårt att veta om det är företaget som varit för tufft eller om det funnits fack som varit för aggressivt. Men det har för stor betydelse för Sverige för att man inte ska göra något åt det, säger Anders Borg.
LÄS ÄVEN: Borg vill se städerna växa på höjden
Ett av de första offentliga framträdandena
På Fastighetsmässan gjorde Anders Borg gjorde ett av sina första offentliga framträdanden efter den uppmärksammade skandalfesten i somras, som senare ledde till att han lämnade flera prestigefyllda styrelseuppdrag.
Hur var det att möta publiken idag? – Det är en väldigt intressant mässa som i princip drar till sig hela fastighetsbranschen och en del av de saker jag håller på med kring ekonomi och samhällsutveckling spelar ju roll för dem, så det har varit ett intressant samtal.
Hur har din senaste månad varit? – Det har varit en del turbulens. Jag har inte tänkt ge några mer kommentarer kring det, utan du får låta tiden gå litegrand.
Vad händer framöver nu i ditt liv? – Jag fokuserar på de uppdrag jag har. Jag har ett antal intressanta saker jag tittar på, så jag fokuserar framåt. Det är egentligen det enda man kan göra i en sådan här situation.
