Borg vill se städerna växa på höjden

Marie Kennedy



Ekonomi
Anders Borg tecknar en ljus bild av läget för fastighetsbranschen och svensk ekonomi. Men det finns ett orosmoln i Göteborg.- Det är hamnen, hamnen, hamnen, säger han



Det var en laddad Anders Borg som äntrade talarstolen i den fullsatta lokalen på Fastighetsmässan i Göteborg. Publiken var lika taggad, och hade mobilkamerorna uppe, som om det vore en träningsmatch med Zlatan.
Anders Borg drog det makro- och mikroekonomiska läget i världen och i Sverige som ett rinnande vatten – sammanfattningsvis konstaterade han att det ser bättre ut än på länge och medan världen håller på att återhämta sig från den dramatiska finanskrisen för snart tio år sedan. För Västra Götaland med sin starka exportindustri ser det osedvanligt ljust ut.
LÄS ÄVEN: Borg: Jag fokuserar framåt
Megatrender som kommer påverka alla
Och för fastighetsbranschen är läget just nu så här: – De ett par, tre år ni nu har framför er är så bra som det kommer att bli. Hushållen har pengar, företagen investerar, räntorna är låga. Det är tillfället då man kan vidga sina marknadsandelar, men man ska vara medveten om att för fastighetssektorn finns det stora risker som är kopplade till skuldsättning. Man ska gå framåt med optimism, men med stor försiktighet så att man inte kör i diket när konjunkturen försvagas, säger Anders Borg. Löneutvecklingen är robust, inflationen är låg och det ser inte ut att bli några dramatiska räntechocker som förr om åren, tror han.
Höghus i centrum
Att ekonomin för tillfället ser harmonisk ut betyder inte att man kan slå sig till ro – åtminstone inte när Borg blickar framåt mot de två stora globala megatrenderna som kommer att påverka hela samhället och särskilt fastighetssektorn för en lång tid framöver.  – De stora trenderna är urbanisering och digitalisering. Våra storstäder är så viktiga för att man ska få en snabb ekonomiskt utveckling, säger Anders Borg och efterlyser en större politisk öppenhet mot att låta centrumen i storstäderna växa på höjden. – I Sverige har vi haft en idé om att det inte får växa på höjden. Det tror jag är fel tänkt, vi måste bli fler människor som kan arbeta och leva i stadskärnan, med mindre transporter. Ska vi nå våra klimatmål och förhindra global uppvärmning är det nödvändigt att man tillåter städerna växa, säger Anders Borg.
Den digitala utvecklingen kommer också att leda till att våra hem kommer att få en allt större roll för hur vi arbetar, konsumerar och köper tjänster, tror han.
Maersk överväger att flytta
På frågan vilken som är den viktigaste ekonomiska knäckfrågan för den regionala utvecklingen i Västsverige konstaterar han att det är det svåra läget i containerhamnen i Göteborg. – I dag är det så att Maersk överväger att flytta om väldigt mycket av trafiken. Man gör stora investeringar i Tyskland och Polen, detta är jättefarligt för Sverige för vi har så stor del av vår exportindustri koncentrerad till Västsverige och att hamnen fungerar har en enorm betydelse, säger Anders Borg.
Anders Borg var inte bara en av Fastighetsmässans huvudtalare – han blev dessutom dess blomsterpojke, som fick dela ut Fastighetsägarnas och mässarrangören Easyfairs pris för Västsveriges smartaste fastighet, som är bäst på hållbarhet. Priset gick till Wallenstams Avenyfastighet som är helt koldioxidfri, och priset togs emot av projektchefen Eva Blomberg och tekniska chefen Patrik Persson.
