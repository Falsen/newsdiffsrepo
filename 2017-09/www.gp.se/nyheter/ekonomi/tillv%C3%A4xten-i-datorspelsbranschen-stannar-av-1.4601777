Tillväxten i datorspelsbranschen stannar av


Gustav Sjöholm




Ekonomi
Den svenska datorspelsbranschen fortsätter att växa och visar upp nya rekordsiffror. Men tillväxten ökar inte i samma takt som tidigare år och förra årets tillväxtökning på sex procent är den lägsta siffran på många år.



Den svenska spelmarknaden omsatte 12,4 miljarder kronor förra året, en uppgång från 11,7 miljarder kronor 2015, enligt Spelutvecklarindex.
- Vi får ännu ett rekordår, där branschen som helhet växer med vinst för åttonde året i rad, säger Per Strömbäck vid branschorganisationen Dataspelsbranschen.
Jakt på personal
Förra året arbetade 4 267 personer i branschen, vilket är 15 procent fler än året innan. Sedan 2012 har antalet anställda mer än fördubblats, även om även den procentuella ökningen är lägre än tidigare år.
- Det beror på att vi inte hittar folk. Det är väldigt mycket vakanser, säger Strömbäck och fortsätter.
- Medlemmarna säger att de närmaste åren kommer de att behöva anställa 500 personer till. Det är utbudet som styr, vi skulle anställa fler om det fanns helt enkelt.
Samtidigt konstaterar Dataspelsbranschen att "tiden med hypertillväxt med 40 procents ökning från ett år till ett annat kan vara över för den här gången". Förra årets omsättningstillväxt är i procentuella tal det svagaste på länge, i en bransch som varit bortskämd med ökningar på tiotals procent.
- De flesta branscher skulle tycka att sex procent är väldigt bra, men vi har visat väldigt höga tillväxttal. Det har varit 1 000 procents ökning sedan 2010, säger Strömbäck.
Han säger att en faktor som kan påverka är att många spelutvecklare i dag ingår i internationella koncerner.
- Det behöver inte nödvändigtvis spegla försäljningen, säger Strömbäck.
Svårt med kapital
Organisationen uppger att det är problem att få in kapital, även om det blivit bättre sedan finansiärer fått upp ögonen efter att några bolag börsnoterats, och uppmärksammade förvärv, exempelvis att Microsoft köpte upp Mojang.
- Det är svårt för banker att bedöma kreditrisk, att våra bolag betalar för mycket för lånen. Och det är svårt för en del nystartade bolag att hitta kapital, säger Strömbäck.
Trots det pekar det mesta uppåt.
- Mungiporna pekar uppåt, liksom kurvorna. Spelen är bra, publiken växer, ekonomin växer. Vi skulle bara vilja att det kom fler som ville jobba och göra spel, säger han.
TT
