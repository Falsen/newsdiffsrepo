Nordea bromskloss vid dagens börsuppgång


TT




Ekonomi
Stockholmsbörsen lyfte i linje med ledande Europabörser. Nordea-aktien bromsade dock uppgången med ett kursfall efter beskedet om att huvudkontoret flyttas till Finland.



OMXS-index stängde på 0,8 procent.
Bland dagens vinnare finns bland annat läkemedelskoncernen Astra Zeneca, vars aktie lyfte 4,1 procent efter besked om ett positivt resultat från en läkemedelsstudie.
Telekomtillverkaren Ericsson steg 1,1 procent sedan tidningen Svenska Dagbladet med hänvisning till anonyma källor rapporterat att koncernledningen planerar en personalnedskärning på 14 000 anställda i Latinamerika och Europa.
Nordeas aktie föll däremot 1,4 procent efter gårdagens besked från storbankens styrelse om att huvudkontoret flyttas från Stockholm till Helsingfors. Övriga storbanker hamnade runt nollan.
Industrikoncernen Haldex aktie föll 1,6 procent efter det att Aktiemarknadsnämnden nobbat en ansökan om förlängd budfrist på bolaget från den tyska budgivaren Knorr-Bremse. Beslutet riskerar att omintetgöra mångmiljardaffären.
Frankfurtbörsens DAX-index steg 0,7 procent, CAC-index i Paris ökade 0,3 procent medan Londonbörsens FTSE-index gick upp med 0,6 procent.
TT
