Så ska hamnen återfå åkeriernas förtroende

Marie Kennedy



Ekonomi
APM Terminals ska bygga två självserviceportar för åkerierna i containerhamnen. Redan nu har man lagt ut verksamheten i porten på ett säkerhetsbolag istället för hamnarbetare.



– Från och med 1 september outsourcas gaten, det betyder att man snabbare kan köra in och ut nere vid grindarna. Det är inte hamnarbetare som sitter i gaten utan personal från säkerhetsbolaget Avarn. Detta gör vi för att åkeribranschen ska få kortare väntetider, säger APM Terminals vd Henrik Kristensen.
Röda siffror i bokslutet
Dammet har knappt lagt sig efter den långa konflikten i containerhamnen i Göteborg mellan APM Terminals och Hamnfyran som avslutades i juni. Båda parter gick sårade ur striden. Hamnoperatören har förlorat en rad storkunder och rederier och miljontals i intäkter och lade ner tredje skiftet. Det ledde till att 140 anställda, mestadels hamnarbetare, nu måste lämna APM Terminals.
Med minus 70 000 containrar under drygt ett års konflikt konstaterar vd:n Henrik Kristensen att årets bokslut kommer att lysa rött.
Bygger självserviceportar
Från företaget jobbar man nu hårt med att återvinna kundernas förtroende för att långsiktigt kunna öka volymerna i containerhamnen igen. I ett första skede satsar man på åkerierna och ska under nästa år bygga två självserviceportar till en kostnad av 50 miljoner kronor.
– Först gjorde vi sjösidan färdig, nu fortsätter vi med landsidan och bygger ett helt nytt automatiskt komplex, med en ostgate och en västgate. Det innebär att vi fördubblar kapaciteten, säger Henrik Kristensen.
Några av de hamnarbetare som drabbas av omläggningen har fått nya arbetsuppgifter, andra ingår i gruppen som blivit uppsagda.
Automatisering framöver
APM Terminals kommer nu att fortsätta med förändringsarbetet i containerhamnen, där mer automatisering och digitalisering i verksamheten är att vänta. Det kan också innebära en förändring i yrkesrollen för hamnarbetarna. Av framtidens hamnarbetare kommer det att behövas multikompetens att kunna ratta såväl kranar som grensletruckar.
– Det finns en romantisk bild av hur det var att jobba i hamnen förr och att man var en del av en kommunal service och något större. Men man får inte glömma att vi arbetar ut över hela världen och våra kunder verkar globalt och att det vi gör här i Göteborgs hamn är viktigt, säger han.
– Oavsett vilket fack man är ansluten till, är man anställd på APM Terminals, och vi är här för att jobba tillsammans. Och det arbetet börjar nu. Vi lägger oss inte i vilket fack man tillhör, men vi har ett kollektivavtal med Transport, och det är utifrån det vi diskuterar, säger Henrik Kristensen.
Och nej, man tänker inte teckna avtal med Hamnarbetarförbundet, utan fortsätter som de senaste 40 åren att teckna avtal med Transport, eftersom det är det största förbundet i samtliga Sveriges hamnar.
"Vi har koncessionsavtal fram till 2037"
Han är bekymrad över att en jätte som AB Volvo lämnat containerhamnen under konflikten.
– Volvo har stora expansionsplaner där det är tänkt att hamnen ska fungera som en logistikhub. Detsamma gäller för Billerud Korsnäs och Stora Enso. Det är flera stora verksamheter som är beroende av hamnen i Göteborg och det är vårt jobb att leverera service.
I Medlarinstitutets rapport stod det att APM Terminals har fullt stöd från centralt håll och även från ägaren Maersk.
Hur uthålliga är ni? – Vi har ett koncessionsavtal som löper fram till 2037, och det finns möjligheter att förlänga det. Vi har investerat en miljard i Sverige hittills, så svaret ger sig självt, säger Henrik Kristensen.
