SAS överraskar men utmaningar kvarstår


Helena Wande




Ekonomi
Ett delårsresultat långt över förväntningarna gav SAS-aktien en rejäl skjuts uppåt. Rapporten är en positiv signal, men pressen på bolaget är fortsatt stor och dessutom hotar en pilotstrejk.



SAS-chefen Rickard Gustafson hänvisar till ökad försäljning, positiva valutaeffekter och besparingar som pådrivande faktorer.
- Vi gläds åt att det varit en väldigt bra sommar med mycket kunder ombord och verksamheten har varit väldigt stabil. Det gör att resultatet lyfter, säger han till TT.
Vinsten före skatt för tredje kvartalet lyfte till 2,0 miljarder kronor, nästan dubbelt så mycket som i motsvarande kvartal i fjol. SAS passar också på att höja resultatprognosen för helåret och tror att resultatet kommer att bli bättre än föregående år.
- Jag har bevakat SAS i tolv år och kan inte minnas att de någonsin överraskat så, resultatmässigt, som de gör i dag. Det är ett väldigt starkt resultat, säger Jacob Pedersen, analyschef på danska Sydbank.
Siffrorna fick SAS-aktien att rusa på börsen, som mest upp med 9 procent.
Flygmarknaden pressad
SAS har ett pågående sparprogram på 3 miljarder kronor till 2020. Att kostnadsbesparingarna som gjorts hittills gett resultat ses som väldigt positivt, ur aspekten att SAS i kommande omförhandlingar av sina lån har möjligheten att sänka lånekostnaderna, enligt Pedersen.
Men pressen på bolaget är fortsatt stor med en utmanande marknadssituation och en ny flygskatt i Sverige. SAS står också inför stora investeringar i en ny flygplansflotta.
SAS har också ett överhängande hot till följd av ett EU-beslut i ett ärende som rör kartellbildning. SAS har bötfällts men överklagat. Skadeståndsprocesser pågår i en rad länder och ett negativt utfall skulle kunna bli en stor ekonomisk smäll för bolaget.
Överhängande strejkvarsel
I förra veckan tecknades ett nytt kollektivavtal med Svensk pilotförening. I Danmark och Norge har förhandlingarna inte gått lika bra. Tre norska och danska pilotföreningar har varslat om strejk. En eventuell konflikt kan träda i kraft den 11 september i Norge och 16 september i Danmark. Vilken ekonomisk effekt en eventuell strejk skulle få är en osäkerhetsfaktor, enligt Gustafson.
- Självklart är en konflikt negativ. Framför allt drabbar det våra kunder. Vi gör allt vi kan för att hitta en lösning innan tidsfristen går ut, säger Rickard Gustafson.
En eventuell pilotstrejk är det sista bolaget behöver i det här läget, enligt Jacob Pedersen.
- SAS konstaterar att det inte bara är att luta sig tillbaka nu, men det är en väldigt positiv överraskning att de har den här intäktskapaciteten, säger han.
TT
