SAS höjer prognosen


TT




Ekonomi
Flygbolaget SAS redovisar en oväntat stark delårsrapport och höjer helårsprognosen. Vd Rickard Gustafson hänvisar till ökad försäljning, positiva valutaeffekter och besparingar som pådrivande faktorer.



Vinsten före skatt för tredje kvartalet i bolagets brutna räkenskapsår lyfte till 1 973 miljoner kronor. Det kan jämföras med vinsten på 1 036 miljoner för samma kvartal året före.
Analytiker hade räknat med en vinst på 1 256 miljoner kronor, enligt en Reuters-enkät.
"Utvecklingen uppmuntrar oss att fortsätta vårt förändringsarbete för att möta en global konkurrens, en volatil omvärld och skapa utrymme för nödvändiga framtida investeringar i verksamheten", skriver SAS-chefen Rickard Gustafson i en kommentar.
Omsättningen under kvartalet lyfte till 12 210 miljoner kronor jämfört med 11 133 miljoner kronor året före. Även omsättningen var bättre än vad analytikerna hade räknat med.
I sitt avsnitt om utsikterna skriver flygbolaget att man nu räknar med att vinsten rensat för engångsposter under innevarande räkenskapsår blir högre än föregående år. I senast föregående rapport hette det att bolaget räknade med ett positivt resultat.
TT
