Kinakännare: Man ska inte vara naiv kring kinesiska investeringar

Ida Johansson



Ekonomi
Lyckade investeringar utomlands är viktiga för Kina – och bilden av regimen. Affärerna är dock inte helt okomplicerade.  – Den kinesiska staten är inte transparent, det borde bekymra den svenska regeringen, säger Fredrik Fällman, universitetslektor och docent i sinologi vid Göteborgs Universitet.



Den kinesiska staten har ett stort inflytande i många kinesiska bolag – dels genom direkt ägande men också genom att de statskontrollerade bankerna lånat ut pengar till företaget. Volvos ägare Geely hör till de få undantagen från regeln. – Li Shufu har från början byggt upp företaget med familjens privata pengar. Jämfört med Geely har till exempel Nevs i Trollhättan närmare kopplingar till den kinesiska staten – de är delvis beroende av en av de kinesiska regionala utvecklingsfonderna, som bland annat har uppdraget att främja den ekonomiska aktiviteten i deras områden, säger Fredrik Fällman.
USA: Kinesiska telekomjättar "hot mot säkerheten"
Andra fristående kinesiska storföretag som teknikbolaget Lenovo, och telekombolagen ZTE och Huawei har också anklagats för att ha nära kopplingar till den kinesiska staten och Kommunistpartiet. För några år sedan klassade exempelvis underrättelseutskottet i det amerikanska representanthuset ZTE och Huawei som ett hot mot USA:s säkerhet. Fredrik Fällman tror att det ryms en hel del fördomar i farhågorna att kinesiska investeringar utomlands per automatik skulle leda till spioneri eller ett ökat politiskt inflytande från diktaturen. – Det är svårt att säga om Kina är värre än någon annan investerare – vi pratar till exempel inte lika mycket om investeringar som görs av ryska eller turkiska företag. Stora amerikanska investeringar brukar också leda till att USA får ett ökat politisk inflytande runt om i världen. Man ska dock inte vara naiv kring kinesiska investeringar. Den kinesiska enpartistaten är inte transparent och det är därför svårt att veta vad landet har för planer. Det är också oklart vad som händer med utländska investeringar om Kina exempelvis skulle gå in i en kris, säger han.
"Ger en positiv bild av regimen"
Att det går bra för de bolag och projekt som kinesiska investerare går in i är däremot viktigt för Kommunistpartiet.  – Staten är mån om att det går bra för kinesiska investeringar. Det ger en positiv bild av regimen, säger Fredrik Fällman. Han är tveksam till näringsministerns påstående att Sverige skulle ha en ovanligt nära relation med Kina. – Sverige var det första landet som erkände Folkrepubliken Kina – det framhålls ofta när länderna träffas i formella sammanhang. I praktiken betyder det faktumet dock lite. Jag har inte sett några tecken på att vi har en mer speciell relation med Kina än exempelvis andra europeiska länder, säger Fredrik Fällman.
