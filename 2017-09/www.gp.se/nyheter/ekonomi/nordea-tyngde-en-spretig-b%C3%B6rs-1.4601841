Nordea tyngde en spretig börs


TT




Ekonomi
Nordea tyngde på Stockholmsbörsen inför beskedet om var storbankens huvudkontor ska ligga. Vid stängning hade OMXS-index sjunkit med 0,2 procent.



Nordeas aktie har tappat drygt 10 procent sedan i somras och tillhör onsdagens tyngsta förlorare på Stockholmsbörsen med en nedgång på 0,8 procent. Analytiker som TT har pratat med räknar med att det blir en Nordea-flytt från Stockholm, till Köpenhamn eller Helsingfors.
Flygbolaget SAS aktie lyfte samtidigt med 5,9 procent efter en oväntat stark delårsrapport, i vilken vinsten var högre än väntat och bolaget höjer sin vinstprognos för hela räkenskapsåret.
En annan kursraket är elektroniktillverkaren Mycronic, vars aktie stängde 17,4 procent upp sedan bolaget berättat om en stororder från USA värd 90–100 miljoner dollar (cirka 700–800 miljoner kronor).
Bland tungviktarnas förlorare fanns också Electrolux som tappade 2,0 procent. SCA backade 1,2 procent. Oljebolaget Lundin Petroleum fortsatte uppåt och förstärktes 1,7 procent i tisdagens handel.
Frankfurtbörsens DAX-index stärktes 0,2 procent, CAC-index i Paris stängde ner 0,3 procent och Londonbörsens FTSE-index backade 0,5 procent.
TT
