Göteborg kan bli centrum för miljardsatsning på elfordon

Ida Johansson



Ekonomi
Regeringen vill satsa runt en miljard på att göra fordonsparken fossilfri – om näringslivet lägger in minst lika mycket. Huvuddelen av den stora satsningen på ett labb för elfordon, planeras ligga i Göteborg. – Det här är den största innovationssatsning på ett särskilt område som vi någonsin sett i Sverige, säger näringsminister Mikael Damberg (S).



Staten ska, fram till 2023, satsa en miljard på att få den svenska industrin att utveckla fordon drivna på el och biogas. Den största delen av pengarna ska investeras i ett stort forskningslabb för elfordon – som planeras ligga i Göteborg. Redan nästa år ska 180 miljoner kronor satsas på området.  – Vi hoppas kunna fatta beslut om ett avtal kring ett elektromobilitetslabb redan i höst, och sedan börja verksamheten nästa år. Det finns ett behov av stora investeringar på kort sikt – det kommer att behöva byggas, och köpas in tekniskt utrustning samtidigt som industrin står på tårna och vill göra det här så snabbt som möjligt. Det här ska inte bara vara en stor satsning i pengar – det är också viktigt att vi har tempo, säger Mikael Damberg.
Glada fordonsjättar
Satsningen presenterades på en pressträff på Lindholmen, där även representanter från såväl AB Volvo som Volvo Cars, Scania och Cevt var närvarande. Pengarna från staten villkoras nämligen av att fordonsbolagen själva satsar minst lika mycket.  – Staten ska inte driva egna innovationsarbeten, om det inte finns privata företag som är beredda att riskera sina pengar för att utveckla nya produkter och tjänster, säger näringsministern. Modellen för hur bolagen ska bidra med pengar är däremot inte klar i nuläget. Industrin verkar dock ta emot satsningen med entusiasm. – Det här betyder oerhört mycket för oss. Industrin står inför ett stort skifte, som kräver ny kompetens – men för att bygga den kompetensen behöver vi utrustning. Här får vi verktyg för att kunna utveckla den här tekniken, säger Mats Fägerhag, vd för Cevt.
LÄS MER: Satsning på elfordon ska ge fler jobb
Han poängterar också vikten av att satsningen genomförs snabbt – konkurrenterna i exempelvis Kina rör sig framåt med oerhörd fart. – Jag välkomnar hastigheten med vilket det här sker. Kopplingen mellan universitetsforskning och industri är också en mycket bra satsning – utvecklingen går snabbt och vi måste ha med de skarpaste hjärnorna för att kunna konkurrera. Vi måste se till så vi inte blir omkörda, säger Mats Fägerhag.
Chalmers ska äga testbädden
Exakt var den stora testbädden ska ligga är fortfarande inte formellt bestämt – forskningsinstitutet Rise håller just nu på att utreda saken. Planen är dock att den största delen av satsningen hamnar i Göteborg. – Huvudsiten ska ligga i Göteborg, sedan diskuteras det att ha en nod också i östra Sverige, säger Chalmers rektor Stefan Bengtsson. Chalmers föreslås, tillsammans med Rise, vara formell ägare till testbädden, och bland annat se till att göra labbet tillgängligt för alla intresserade företag. Chalmers ska också, tillsammans med bland annat KTH, Lunds tekniska högskola och Uppsala Universitet, stå för forskningsdelen i labbet. Företagen hoppas därmed både kunna testa allt från bränsleceller och energilagring, till drivlinor och färdiga fordon i testbädden, samtidigt som man får möjlighet att rekrytera skarpa studenter och forskare som riktat in sig på just eldrivna fordon. Den västsvenska fordonsindustrin har naturligtvis också jobbat för att testlabbet ska ligga i just Göteborg. – Eftersom vi sitter här ser vi gärna att labbet också ligger här. Fordonsklustret sträcker sig dock också utanför regionen, bland annat med Scania i Södertälje - därför tittar vi på att hitta en optimerad modell för hur verksamheten kan spridas ut, säger Mats Fägerhag. Hur den politiska oppositionen ställer sig till satsningarna är i skrivande stund oklart.
