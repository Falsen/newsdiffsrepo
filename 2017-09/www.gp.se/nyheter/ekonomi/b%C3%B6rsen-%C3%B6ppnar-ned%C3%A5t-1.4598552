Börsen öppnar nedåt


TT




Ekonomi



Stockholmsbörsen inleder veckans handel nedåt, i linje med ledande Europabörser. Helgens nordkoreanska kärnvapentest sprider oro och får investerare att söka sig till vad man ser som säkra placeringar. OMSX-index backar 0,5 procent.
Försvarskoncernen Saabs aktie går mot strömmen och stiger med 3,9 procent sedan affärstidningen Dagens Industri hyllat aktien som en bra investering.
Oljebolaget Lundin Petroleum lyfter samtidigt med drygt 2 procent sedan bolaget meddelat att investeringskostnaderna i Johan Sverdrup-projektet, blir fem miljarder lägre än beräknat och att projektet ser ut att vara i drift tidigare än man planerat.
Regeringens uppgörelse med Vänsterpartiet om att föreslå ett vinsttak för företag inom skola och omsorg trycker ned aktier i sektorn. Skolkoncernen Academedias aktie backar med 1,4 procent.

TT
