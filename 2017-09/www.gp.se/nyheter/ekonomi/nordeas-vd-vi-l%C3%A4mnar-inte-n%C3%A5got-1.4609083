Nordeas vd: Vi lämnar inte något


TT




Ekonomi
När Nordeas huvudkontor nu flyttar till Finlands möts storbanken av "ett tufft" regelverk, säger Nordeas vd Casper von Koskull på en presskonferens. Det är positivt menar han – och beskriver det samtidigt som att Nordea egentligen inte lämnar Sverige.



- Det här gör att vi kan agera som en stor europeisk bank, säger Casper von Koskull.
Som Nordea meddelade redan i går ska flytten endast ha en begränsad påverkan på bankens anställda.
Casper von Koskull säger också att banken fokuserar på att behålla sin affärsmodell, sin kapital- och utdelningspolicy. Bankens kreditbetyg ska heller inte påverkas.
Söker förutsägbarhet
Nordeas aktie kommer fortsatt vara noterad på börserna i Stockholm, Helsingfors och Köpenhamn.
Drivande faktorer för beslutet att flytta Nordeas huvudkontor är enligt von Koskull pågående processer inom banken som handlar om att få den att kännas mer sammanhållen.
- Vi har fyra marknader, och vi är ledande på de marknaderna och det gör oss unika. De senaste åren har vi tagit stora steg för att göra vår bank till en bank, ett Nordea, säger von Koskull vid presskonferensen.
I en miljö med regelverk i snabb förändring söker Nordea mer förutsägbarhet, enligt von Koskull. Att Finland är med i EU:s bankunion har varit ett vägande skäl.
"Förutsägbarhet"
- Vi har funderat över hur vi ska göra i en miljö där regelverk ändras väldigt snabbt och har tittat på var Nordea då ska ha sitt huvudsäte. Det har varit drivande för vår flytt till Helsingfors, säger Casper von Koskull, och fortsätter:
- Vi flyttar till bankunionen.
Han nämner att Nordea nu kommer att möta "ett tufft" regelverk, vilket han beskriver som något positivt.
- Det ger oss en förutsägbarhet.
Casper von Koskull betonar att Nordea inte lämnar något.
- Vi lämnar ingen, vi lämnar inte Sverige, säger von Koskull.
TT
