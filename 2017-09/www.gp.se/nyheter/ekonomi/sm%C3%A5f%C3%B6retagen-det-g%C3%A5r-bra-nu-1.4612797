Småföretagen: Det går bra nu

Ida Johansson



Ekonomi
Det går riktigt bra för de västsvenska småföretagen – som fortsätter öka omsättningen och anställa allt fler. Största problemet: Hitta "lämplig" arbetskraft.  – Attityden hos många unga behöver förbättras, säger företagaren Christoffer Eriksson.



Det är en ljus bild av läget i länet som målas upp i årets Småföretagsbarometer. Intresseorganisationen Företagarna och Swedbank har, traditionsenligt, frågat 529 småföretagare runt om i Västra Götaland hur deras verksamhet utvecklas - och majoriteten fortsätter nyanställa, öka orderingången och växa omsättningen. Det hela sker dock i en något lägre takt än tidigare.
Göteborg går bäst
– Utvecklingen har växlat ner något, men tillväxttakten ligger fortfarande på höga nivåer. Företagens förväntningar på framtiden är också mycket positiva - de tror sammantaget på en stark utveckling under de kommande tolv månaderna, säger Fredrik Engström, affärsansvarig för området små och medelstora företag i Swedbanks Västra region. De västsvenska småföretagen står sig generellt också väl i en nationell jämförelse. – Länets småföretag fortsätter att utvecklas och i Göteborgsregionen är sysselsättningsutvecklingen starkast i länet. Vi ser också att lönsamhetstillväxten fortsätter att öka och att konjunkturen är starkare i länet än rikssnittet, förklarar Mikael Erlandson, regionchef för Företagarna i Västra Götaland. Christoffer Eriksson, som äger och driver familjeföretaget MLT Maskin & Laser på Hisingen, känner igen sig i bilden.
"Lämplig är huvudordet"
– Stämningen är positiv, vi märker att många industriföretag satsar nu. Om inget oväntat händer ser det här året ut att bli mycket bra, säger han. MLT har idag runt 30 anställda, huvudsakligen ingenjörer och tekniker, och säljer bland annat mätinstrument, analyser och utbildning till industrier som är beroende av att deras maskiner ständigt är i gång. Bland kunderna finns till exempel Vattenfall, AB Volvo, Scania och flera pappersbruk. Christoffer Eriksson kan också relatera till det som företagen i rapporten lyfter fram som största hindret för att växa mer - svårigheten att hitta "lämpliga" personer att anställa. – Lämplig är huvudordet i den meningen. Attityden och viljan att lära sig nytt är det viktigaste - vi behöver ändå lära upp och utbilda alla vi anställer. Att du har klarat en högskoleutbildning brukar dock också vara ett bevis på att du har ett driv och vill och kan lära dig nya saker. Många unga utan utbildning verkar däremot inte riktigt förstå vad ett arbete är - att man måste vara i tid, faktiskt arbeta och hugga i när man är på jobbet och att man måste leverera innan man får betalt och inte tvärtom, säger han.
"Dyrare men säkrare"
För att lyckas hitta rätt personer med rätt kompetens använder sig MLT, som många andra företag, av bemannings- och rekryteringsbolag. – Om du råkar anställa fel person i ett litet företag, kan det bli mycket kostsamt. Det är också nästan omöjligt att utvärdera någon efter en sex månader lång provanställning. Vi har löst det genom att hyra in konsulter och sedan köpa över dem om arbetet fungerat bra. Det är dyrare, men säkrare, säger Christoffer Eriksson.
