Bred nedgång på börsen


TT




Ekonomi
Stockholmsbörsen går ned på bred front, i linje med ledande Europabörser. OMXS-index har vid lunchtid sjunkit 0,7 procent till 551,0.



Mest bland tungviktarna tappar klädkedjan H&M:s aktie och telekomtillverkaren Ericsson aktie, vilka faller 1,3 respektive 1,6 procent.
Marknaden präglas av fortsatt oro för att den geopolitiska spänningen kring Nordkorea ska urarta.
I Europa är investerare samtidigt osäkra inför ECB-chefen Mario Draghis räntebesked på torsdag, då en del bedömare tror det kan komma signaler om hur Europeiska centralbanken ska gå tillväga när man drar ned på stödköpen av statspapper.
Aktien i butikskedjan Clas Ohlson faller drygt 4 procent, trots en något högre vinst än väntat i en delårsrapport.
Storbanken Nordeas aktie sjunker 0,4 procent inför beskedet om det blir en flytt av huvudkontoret till Danmark eller Finland från Stockholm.
Biometribolaget Fingerprints aktie rasar nästan 9 procent sedan analytiker på UBS ändrat sin rekommendation från neutral till sälj. Bolaget har därmed tappat nästan tre fjärdedelar av sitt börsvärde på ett år.
TT
