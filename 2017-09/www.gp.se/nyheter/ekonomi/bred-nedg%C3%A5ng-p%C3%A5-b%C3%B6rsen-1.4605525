Börsen ned på bred front


TT




Ekonomi
Stockholmsbörsen går ned på bred front. OMXS-index har strax före klockan 15 sjunkit 0,4 procent till 552,8.



Mest bland tungviktarna tappar klädkedjan H&M:s aktie och telekomtillverkaren Ericsson aktie, vilka faller 0,6 respektive 1,4 procent.
Marknaden präglas av fortsatt oro för att den geopolitiska spänningen kring Nordkorea ska urarta.
I Europa är investerare samtidigt osäkra inför ECB-chefen Mario Draghis räntebesked på torsdag, då en del bedömare tror det kan komma signaler om hur Europeiska centralbanken ska gå till väga när man drar ned på stödköpen av statspapper.
Aktien i butikskedjan Clas Ohlson sjunker drygt 2 procent, trots en något högre vinst än väntat i en delårsrapport.
Storbanken Nordeas aktie stiger 0,1 procent inför beskedet om det blir en flytt av huvudkontoret till Danmark eller Finland från Stockholm.
Biometribolaget Fingerprints aktie rasar nästan 7 procent sedan analytiker på UBS ändrat sin rekommendation från neutral till sälj. Bolaget har därmed tappat nästan tre fjärdedelar av sitt börsvärde på ett år.
TT
