Utsläppstest: Katastrof-resultat för Volvo

Ida Johansson



Ekonomi
Volvo XC90 släpper ut nästan 15 gånger så mycket farliga dieselavgaser som Volvo Cars själva hävdar, enligt ett utsläppstest som gjorts åt motortidningen Auto motor & sport.



Motortidningens tyska kollegor har genomfört ett test av hur mycket så kallade NOx-partiklar, kväveoxider, en mängd olika bilmodeller egentligen släpper ut. Siffrorna jämförs sedan med hur mycket biltillverkarna själva hävdar att deras dieselbilar förorenar. Volvo Cars suv XC90 D5 klarar sig inte bra i testet. Bilen släpper, enligt Auto motor & sport, ut 878 milligram per kilometer - nästan 15 gånger mer än de 57,8 milligram per kilometer som Volvo själva uppger i sina officiella siffror.
Om tidningens siffror stämmer innebär det också att XC90 egentligen ligger långt från att kunna klassas som miljöbil, enligt det nya systemet Euro 6. Då får man nämligen max släppa ut 80 milligram kväveoxider per kilometer.
Chefredaktören: Cyniskt
– Volvo har valt att inte montera NOx-katalysator på sina senaste modeller, vilket betyder att de släpper ut väldigt mycket orenade avgaser helt i onödan. Det är cyniskt att inte rena avgaserna trots att tekniken finns. Vi talar om höga halter av gifter som kan leda till sjukdomar och död. Volvos och bilindustrins slarvande med rening av avgaser är det som leder fram till dieselförbud i våra städer, säger tidningens chefredaktör Alrik Söderlind i ett pressmeddelande.
Volvo Cars svarar inte på några frågor om undersökningen. I ett skriftligt uttalande skriver biltillverkaren istället så här: "Volvo Cars kan dessvärre inte kommentera en undersökning som vi inte har fått möjlighet att ta del av på ett djupare plan och analysera. Vi arbetar ständigt med att utveckla och förbättra tekniken i våra motorer så att de ska bli så körvänliga och miljöeffektiva som möjligt. Vi kommer senare i höst med ytterligare ett sådant utvecklingssteg som gäller både diesel och bensin. Alla Volvobilar som säljs i Europa är certifierade och fullt kompatibla med den nuvarande NEDC Euro6 avgaslagstiftningen. Volvo Cars välkomnar övergången till WLTP och RDE testförfarande i Europa som ligger betydligt närmare verkliga körförhållanden. Denna körcykel kommer med början senare i höst".
Volvo presterar dock inte sämst i testet - på bottenplatserna finns istället Renault Espace DCI 160 med ett uppmätt utsläpp på 1 336 milligram per kilometer. Subaru Outback 2,0D, som enligt testet släpper ut 1 133 milligram per kilometer, och Renault Captur 1,5 dCi - med  egentliga utsläpp på 1 222 milligram per kilometer hamnar också på bottenplaceringar.
De var bäst
Bäst i testet klarade sig BMW:s modell 520d med ett uppmätt NOx-värde på 28 milligram per kilometer, och Mercedes E 220 som släppte ut 41 milligram per kilometer. BMW och Mercedes uppger, som en jämförelse, att bilarna släpper ut 13,1, respektive 55,6 milligram NOx-partiklar per kilometer.
