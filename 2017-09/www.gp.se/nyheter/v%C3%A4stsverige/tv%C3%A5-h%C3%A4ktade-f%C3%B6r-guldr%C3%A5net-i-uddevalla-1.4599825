Två häktade för guldrånet i Uddevalla

Gabriella Elbied Pettersson



Västsverige
Under måndagen häktades två personer för guldrånet i Uddevalla förra veckan. Tre personer har släppts på fri fot, skriver SVT Väst.



Som GP tidigare skrivit om anhölls och greps fem personer förra veckan efter inblandning i ett butiksrån i Uddevalla i torsdags. Två personer greps för gärningen och tre personer greps för medhjälp.
De två huvudmisstänkta personerna för guldrånet har nu häktats på sannolika skäl, skriver SVT Väst. Övriga tre personer som misstänks för medhjälp till rånet släpptes under lördagen på fri fot, men är fortsatt misstänkta, enligt SVT Väst.
Anställd blev misshandlad
Det var vid lunchtid under torsdagen som polisen fick in ett larm om att en guldbutik i centrala Uddevalla hade utsatts för ett rån och att det ska ha avlossats skott. Enligt polisen blev en person misshandlad i samband med rånet.
– En anställd i butiken har blivit slagen, eventuellt med något form av tillhygge. En ambulans har beställts till platsen, men jag vet inget om skadeläget, sa Tommy Nyman, presstalesperson vid polisen region Väst, kort efter larmet.
Flera blev vittnen till rånet
Flera personer blev vittnen till händelsen och det ska ha varit upprörd stämning vid platsen.
– Jag såg hur de stannade och sprang in i guldaffären. En person sprang ut och välte moppen och tog nyckeln. Killarna kom sedan ut för att ta moppen men insåg att det inte gick och sprang mot Kungstorget. Det var massor med folk på gågatan som såg detta och följde efter killarna. Det var upprörd stämning, berättade ett vittne för Bohuslänningen efter händelsen.
Ett annat vittne uppgav för Bohuslänningen att rånarna sköt mot dem efter att de följt efter dem.
– Det var två maskerade, de hade vita hjälmar och svarta handskar, och vi följde efter dem en bit upp på Kilbäcksgatan. Då vänder sig den ena mot oss och skjuter. Då springer vi mot ett annat håll, sade vittnet till tidningen.
