Vilma slog rekord i sportfiske


Jules Attar




Västsverige
75 arter fångade på tre månader – den bedriften stod 14-åriga Vilma Örnskov från Mölndal för i somras under tävlingen Artjakten. En bragd som ingen lyckats med tidigare.
– Jag var med i tävlingen förra året men vann inte och hade en stor revanschlusta, säger hon.



Sportfiskarna, en intresseorganisation för sportfiske, håller varje sommar tävlingen Artjakten.
Målet med tävlingen är att fånga så många arter som möjlig. Tävlingen hålls under sommarloven för unga upp till 16 år.
– Med tävlingen vill vi uppmana unga att få ett större fiskintresse och framförallt upptäcka artrikedomen som finns i våra hav, säger Andreas Ollinen, kommunikationschef på Sportfiskarna.
Långa dagar på land och till havs
Vilma har tidigare fiskat med sin pappa och har ofta åkt ut på turer tillsammans med honom. Artjakten i år var den andra hon var med i.
– Förra gången jag tävlade fick jag mersmak för sportfisket. Jag blev också sugen på att vinna tävlingen men en stor del av grejen för mig är att se många nya fiskarter.
Under årets tävling blev Vilma stor segrare, med 26 fler arter än silvermedaljören. Tidigare har deltagare fångat många arter i tävlingen, men ingen så snabbt som på tre månader. Vilmas prestation sticker ut ur mängden.
– Jag skaffade mig snabbt ett försprång genom att jag var ute tidigt i sommar. Jag fiskade både från land och till havs under många långa dagar. Så fort jag fångat en fisk fick jag leta efter nya arter direkt, säger Vilma.
Fortsätta fiska i vinter
Trots det stora antal fiskar som fångas har sportfisket som uppdrag att främja fiskevården i svenska hav.
– Fördelen med sportfisket är just att man kan välja vilka arter man kastar tillbaka, och det är reglerat vilka arter man fiskar upp och inte, säger Andreas Ollinen.
Vilma ser framemot nästa sommar och hoppas att hon kan hålla intresset levande.
– Jag har vunnit tävlingen och en del av mig vill sluta på topp. Tävlingen är en rolig men väldigt intensiv upplevelse som tar mycket på krafterna. Jag ska försöka fiska nu under vintern trots skola, sen får vi se hur det blir med tävlingen nästa sommar.
