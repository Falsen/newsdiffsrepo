Bert Karlssons bolag stäms - krävs på miljoner


Sandra Divinyi




Västsverige
Bert Karlssons bolag Jokarjo AB stäms och krävs på drygt 2 miljoner kronor. Anledningen: omfattande skadegörelse på en gård som företaget hyrt på uppdrag av Migrationsverket.
– Det var osannolikt mycket skador på byggnaden. Golv, vitvaror, väggar, fönster. Man får göra en totalrenovering av alla fyra byggnader, säger Staffan Uvabeck, advokat.



På onsdagen lämnades det in en stämningsansökan vid Skaraborgs tingsrätt mot Jokarjo AB. Jokarjo AB drivs av Bert Karlsson och har på senare år skapat ett mindre imperium av olika former av boenden för nyanlända.
Företaget har många flyktingboenden runtom i landet. Bland annat hyrde Jokarjo, på uppdrag av Migrationsverket, en gård i Skövde kommun mellan hösten 2015 och hösten 2016.
Stäms av gård
Det är företaget som driver gården som ligger bakom stämningsansökan som nu lämnats in.
Det rör sig om två delar: Först delen rör om när hyresavtalet löpte ut, det vill säga till och med när hyran skulle betalas.
Mellan gårdens och Jokarjos versioner skiljer det 20 dagar. Gården menar att de ska ha ytterligare 60 000 kronor exklusive moms för utebliven hyra.
"Fullständigt massakrerade"
Den andra delen rör skadegörelse på gården. – Det avser skador som inträffat under hela hyrestiden och som inte ligger inom vanligt slitage. Det här boendet, bestående av fyra byggnader, var fullständigt massakrerat när avtalet upphörde hösten 2016 och det är ersättning på de här skadorna som är merparten av det här kravet på dryga två miljoner kronor, säger gårdens advokat Staffan Uvabeck.
Han fortsätter: – Det var osannolikt mycket skador på byggnaden. Golv, vitvaror, väggar, fönster. Man får göra en totalrenovering av alla fyra byggnader.
Hur ser du på de skador som finns på gården? – Det är förjävligt med skadorna, säger Bert Karlsson.
I handlingarna som lämnats in till tingsrätten finns flera bilder på skadorna. Advokaten berättar att det även finns hundratals fler bilder. – Det finns ett rejält underlag för de här skadorna. Att de har uppkommit råder det ingen tvist om, sedan kan man alltid ha olika synpunkter på vad det kostar att åtgärda det, säger Staffan Uvabeck.
Lessnade - och stämde
Staffan Uvabeck berättar att de försökt hitta en lösning med Jokarjo AB. – Men man har inte velat ta till sig det utan har hänvisat till att Migrationsverket får avgöra det. Men då såg vi att Jokarjo inte hade skickat in ersättningskrav förrän nu i augusti och då lessnade vi och stämde in, säger Staffan Uvabeck och fortsätter: – Jokarjo har inte visat någon som helst vilja att lösa det här så nu får vi se vad domstolen säger.
Staffan Uvabeck berättar att de nu kommer att starta renoveringsarbetet på gården. – För att återställa det i tidigare skick, säger han.
Utgår från Migrationsverkets taxa
Bert Karlsson, som är vd för Jokarjo AB, bekräftar att det finns en tvist mellan bolagen. – Vi har olika uppfattningar vad det är värt att renovera. Vi kan bara gå på Migrationsverkets taxa och det är det vi gör. Vi kan inte betala mer än vad de gör. De pengarna vi får för skadorna från Migrationsverket betalar vi alltid till dem som vi hyr av.  – Vi kan bara förhålla oss till vad Migrationsverket säger.
GP har sökt Lars Schmidt, Jokarjos advokat, utan framgång.
