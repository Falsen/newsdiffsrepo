Ridstigar får maka på sig för nya bostäder


Karina Hansson




Bohuslän
När nya bostadsområdet Nordtag i Ytterby byggs försvinner ridstigarna. Hästägare i området känner sig överkörda av kommunen.



På ängarna och i skogen mellan Tega, Sparrås och Björkås i Ytterby går en 50 minuter lång gång- och ridstig som hästägare och boende i området använder. Men när Kungälvs kommun planerar det nya bostadsområdet Nordtag finns inte ridvägen med. – När jag mejlade med projektledaren 2014 fick jag uppfattningen att ridstigen skulle vara kvar, säger Sofia Thörnqvist som driver hästverksamhet på Högsbo gård i Ytterby.  – Jag tog det som ett löfte men nu är det som bortblåst, det kommer inte att tas hänsyn till oss som finns i området. Det är många som använder skogen, vi känner oss överkörda. Vi kommer inte att få någon ersättningsväg.  Sofia Thörnqvist berättar att de på alla sätt försökt få kommunen att lyssna på dem som har hästverksamheter i område men de upplever att de talar för döva öron.  Gunbritt Ornée, projektledare för Nordtag på Kungälvs kommun, säger att hon förstår frustrationen men enligt henne har kommunen ett akut behov av bostäder och behöver förtäta orten och då göra det i närheten av befintliga kommunikationer. – Vi ska utveckla samhället på allra bästa sätt. Hästnäringen behöver flytta på sig, säger Gunbritt Ornée som retorisk undrar vad som ska flyttas på i stället.  Även Kongahälla ridsällskap använder ridstigarna till sin verksamhet. Ridklubben har genom åren blivit av med arrenderad mark och blivit lovad ett nytt ridhus i Trankärr, väster om Kungälvs tätort. Men det har dragit ut på tiden. – Vi är i samma sits som för ett år sedan, vi är klämda mellan två lägen, i det ena ska vi flytta men vi har inget besked om när och då är det svårt att utveckla vår verksamhet, säger Erica Svantesson, vice ordförande i Kongahälla ridsällskap.  Hon poängterar att ridsällskapet inte är emot att det byggs men hon tycker att hästar och bostäder borde kunna samexistera så länge de väntar på att få ett nytt ridhus. – Givetvis måste de här processerna hänga ihop. Det var kommunen som kom till oss och föreslog att vi skulle flytta till ett kommunalt ridhus. Men vi är bestörta över att kommunen inte tar dialogen om samexistens med oss. Vi är en av Kungälvs största idrottsföreningar, säger Erica Svantesson.  Gunbritt Ornée säger att det i dagsläget pågår ett febrilt arbete med att hitta en lösning för Kongahälla ridsällskap men kan i dag inte säga när den skulle kunna vara på plats.  När det gäller att gång- och cykelväg skulle samsas med en ridbana anser Gunbritt Ornée det inte möjligt av säkerhetsskäl – både för dem som använder gångbanan men även för ryttare som möter cyklister och gående. – Som sagt, det ingår att hitta lösningar för utvecklingen på ett hållbart sätt, vi ska göra vad vi kan. Ridning är en tjejsport och den ska inte vara styvmoderligt behandlad men det går inte att ha hästar mitt i stan.  Hästägarna tycker att ni inte lyssnar på dem. Vad säger du om det? – Det är klart att vi inte nått fram då, men vi har suttit och pratat med dem.
