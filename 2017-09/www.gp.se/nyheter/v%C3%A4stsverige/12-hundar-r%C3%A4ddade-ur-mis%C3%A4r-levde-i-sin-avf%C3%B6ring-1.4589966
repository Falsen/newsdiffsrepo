12 hundar räddade ur misär - levde i sin avföring


Josefine Olausson




Västsverige
Tre av de tolv hundarna var inlåsta i mindre burar, nedsmetade med avföring och utan tillgång till vatten. En var fastbunden vid och i en husvagn – övriga hölls i en nedbajsad hundgård. När djurskyddsinspektörerna kom till gården omhändertogs samtliga hundar på plats.
– Det var fruktansvärt att se de stackars djuren, säger ett ögonvittne som larmade om de grava missförhållandena.



Det var för ett par veckor sedan som en person slog larm till länsstyrelsen i Västra Götaland gällande en gård utanför Vänersborg, där 12 vanvårdade hundar hittades, vilket Dagens Nyheter tidigare har skrivit om.
Djurskyddsinspektörerna som skickades till platsen tvingades klättra över plankor med spik och högar med skrot för att ta sig fram och hittade då 12 hundar som levde i misär: tio av rasen leonberger, en newfoundland och en blandras.
Samtliga var utmattade, magra och i dåligt skick. Enligt anmälaren verkade gården vara "övergiven".
I ett beslut från länsstyrelsen framgår det att samtliga 12 hundar hölls på ett sådant sätt så att de utsattes för direkt lidande. Endast en av hundarna hade tillgång till vatten, tre av dem var instängda i utrymmen utan ljus,  och en hund var fastbunden i ett kort koppel vid en husvagn. Tre av dem hölls i små burar så de inte kunde lägga sig ner eller sträcka sig och hade utsatts för flera skaderisker.
Levde i sin avföring
Från det att anmälan kom in hade hunden i husvagnen varit fastbunden i flera dagar.
En av hundarna sågs i en hundgård med tillgång till ett inomhusutrymme. Hunden ska, enligt länsstyrelsens handling, ha haft ett täcke över sig men varit väldigt mager, utmattad och haft låg energi.
Samtliga hundar levde i sin egen avföring.
"Den sammanlagda bilden av djurhållningen på platsen var att hundarna for mycket illa och levde i en helt oacceptabel miljö", står det bland annat i det dokument GP har tagit del av.
LÄS MER: Lämnade hunden kopplad vid bostaden – reste på semester
"Det var fruktansvärt"
Ett vittne berättar för GP:
– Jag och min familj cyklade fel och hamnade på en liten stig som gick in till några hus. Först trodde vi att vi hamnat vid en soptipp för det stod två bilar överbelamrade med saker. Plötsligt började flera hundar skälla högt. När vi kikade in mot ett av husen såg vi några hundar som rörde sig i en hundrastgård. Vi ökade takten för vi tyckte att de lät lite aggresiva och visste inte om de kunde ta sig ut från inhägnaden.
– Det var fruktansvärt att se de stackars djuren leva bland allt det skräpet, man funderar på vad det är för människor som låter sina djur lida på det sättet, säger vittnet.
Vittnet berättar att hon, tillsammans med sin familj, återvände till hemmet för att direkt göra en anmälan gällande misstänkt missförhållande på gården.
– Det känns skönt att veta att länsstyrelsen tar ens anmälan på allvar och att de räddade hundarna från misären.
"Se till att ta hand om hunden"
Enligt Stefan Hjertén, ansvarig för djurärenden i Storgöteborg, är det länsstyrelsen som fattar beslut om djur kan omhändertas. Därefter är det polisen som gör själva omhändertagandet.
– Vi har avtal med vissa hundpensionat och tar hand om omhändertagandet. Om det är så att någon av hundarna tydligt inte mår bra så blir det veterinärkoll direkt, säger Stefan Hjertén och fortsätter:
– Om man skaffar hund, så ska man se till att man kan ta hand om den, de blir en familjemedlem. Man måste också tänka i genom köpet av en hund, titta på ras och vad det är för typ av hund. Ta reda på vad det innebär att ha det här djuret och hur du ska agera.
