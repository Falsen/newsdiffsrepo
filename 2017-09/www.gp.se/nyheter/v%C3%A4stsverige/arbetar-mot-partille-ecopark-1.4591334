Arbetar mot Partille Ecopark


Martin Björklund




Västsverige
Med stöd av höga naturvärden och en tidigare folkomröstning vill föreningen Rädda Finngösaravinen få stopp på kommunens plan på 900 bostäder och en väg genom Partille Ecopark. "Det här är så mycket mer", säger kommunstyrelsens ordförande Stefan Svensson (M).



GP skrev tidigare i somras om Partille kommuns plan om att bygga 900 bostäder i Ugglum, Puketorp och Finngösa. I planen, som går under namnet Partille Ecopark, föreslås också en parkväg genom Finngösaravinen, något som motståndarna i Rädda Finngösaravinen är starkt kritiska till. – Titta, en duvhök, utbrister Sören Ahlfors. Han är en av föreningens medlemmar och endast några meter in i ravinen hinner han artbestämma ett stort antal fåglar, för att sedan stanna till vid en fridlyst skogsalm. – Här såg jag en almsnabbvinge (fjäril) härom dagen. Den är väldigt sällsynt.
På andra sidan bäcken samsas rejäla ekar om utrymmet. Enligt Sören Ahlfors planterades de under den svenska stormaktstiden för att användas vid fartygsbygge. – Som vi ser det hotas den här miljön och dess naturvärden av kommunens plan på en väg genom ravinen, säger Lars Josefsson, även han engagerad i Rädda Finngösaravinen. Föreningen, med i dagsläget cirka 1 200 medlemmar, har bekostat en naturinventering för att säkerställa områdets naturvärden.  – Det som gör ravinen unik är att den ligger extremt nära bostäder och centrum. Och så har vi faktiskt folkomröstat mot ett vägbygge här 2004, säger Lars Josefsson.
De har bjudit in samtliga 81 ledamöter och ersättare i kommunfullmäktige till vandringar, men till den första turen i tisdags dök endast två företrädare upp.  I två veckor framöver har Rädda Finngösaravinen en utställning i entrén till Kulturum och 7 september planeras en paneldebatt dit samtliga fullmäktigepartier bjudits in.
Stefan Svensson (M) är kommunstyrelsens ordförande i Partille. Han menar att planerna med Partille Ecopark är något helt annat än det vägbygge som folkomröstning gällde. – Då handlade det enbart om en väg. Det här är så mycket mer. För oss handlar det om att ta fram naturvärdena genom att bland annat lyfta fram bäcken från dagens kulvertering. Det är synd att de är fast i sina gamla tankar om bara en väg. Vi behöver bygga fler bostäder, i första hand där det redan finns goda kommunikationer och kollektivtrafik. Fram till 3 oktober är planen ute på samråd, med möjlighet för intresserade att lämna synpunkter. Därefter sker en sammanställning och eventuell revidering innan arbetet med en eller flera detaljplaner kan starta.
