Barn hittade knark på förskola i Göteborg


Jules Attar




Västsverige
Under en lekstund på förskolan i Västra Frölunda hittade barnen tabletter nedgrävda i sandlådan. Det visade sig vara droger.
– Det kunde naturligtvis fått väldigt allvarliga konsekvenser, säger Ove Lundgren, som jobbar med narkotikafrågor för Göteborgs stad.



Som Göteborg Direkt tidigare rapporterat möttes föräldrar av en uppsatt lapp som informerade dem om händelsen. Skolan ringde även till föräldrarna under tisdagen. – Polisen var snabbt på plats och hämtade knarket direkt. Det gick väldigt fort, menar förskolechefen.
Lärare befann sig på skolgården när knarket hittades och hindrade att barnen fick i sig tabletterna. Hade det hänt kunde utgången blivit livshotande. Enligt polisen rör det sig sannolikt om drogen ecstasy.
– Förenklat är ecstasyvarianten en kombination av centralstimulerande medel som exempelvis amfetamin och hallucinogena medel. Får ett barn i sig detta kan det bli oerhört allvarligt, säger Ove Lundgren, utvecklingsledare i alkohol- och narkotikafrågor på Göteborgs stads sociala resursförvaltning.
Förskolan meddelar samtidigt att skolgården från och med nu ses över innan stängning och att grinden låses efter dagens slut.
Hårdare tag mot droghandel
Polisen bekräftar att en polisanmälan är upprättad. I nuläget har man inga misstänkta.
– Tabletterna var av okänd mängd, sannolikt ecstasy. Det var så liten mängd och chansen till spår är obefintlig, därför beslöt vi att förstöra det, säger Lennart Ronnebro, poliskommissarie i Göteborg.
Under den senaste tiden har polisen ökat sina insatser mot narkotika. Langarna som handlar med droger har börjat ändra sitt mönster för att minska risken för att bli upptäckt, enligt polisen.
– Vi har intensifierat vår övervakning och många vill då inte bära drogerna på sig. Därför gömmer man knarket på olika ställen. Denna företeelse har ökat, det göms ofta i allmänna områden, och vi har även anträffat vapen, avslutar Lennart Ronnebro.
