Vält lastbil läcker diesel


Cecilia Vaccari




Västsverige
Tusentals liter diesel har läckt ut på riksväg 26 mellan Falköping och Skövde. Vägen kommer vara avstängd fram till midnatt, till följd av olyckan.



Det var strax efter klockan 12 på måndagen som SOS Alarm fick samtal om att en lastbil varit inblandad i en olycka på riksväg 26 i höjd med Borgunda. I nuläget är det oklart vad upprinnelsen till olyckan är.
– Vi har inte fått så mycket information om vad som hänt och vad som händer på plats. Det jag vet är att det är en lastbil som vält. Den var lastad med diesel och bensin, troligtvis på olika delar av lastbilen, så nu läcker båda dessa drivmedel från fordonet, bekräftar Peder Svensson, brandmästare vid Falköpings samordingscentral.
Inga personskador
Räddningstjänsten var först framme på olycksplatsen.
– Det är inga personskador åtminstone, fortsätter Svensson.
Vad gör ni på plats?
– Vår personal arbetar med att åtgärda läckaget.
Vägen avstängd fram till midnatt
Två timmar efter att lastbilen vält, vid klockan 14 på måndagseftermiddagen, stod det klart att olyckan kommer att orsaka störningar på vägen under resten av dagen.
– Lastbilen ligger fortfarande på vägen. Det är ett släp och en tankbil. Flaket ligger upp och ner och läcker diesel. Nu har vi förberett med resurser så vi kan börja överpumpning inom kort, meddelar Tony Engdahl, stabbrandmästare i Falköping, vid klockan 14.
Så tillägger han:
– Vägen är avstängd och kommer att vara det fram till midnatt. I nuläget har mellan 2 000 och 3 000 liter diesel läckt ut.
