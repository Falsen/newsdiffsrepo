Flera brutala rån i Borås

Gabriella Elbied Pettersson



Västsverige
På kort tid har runt tio personrån inträffat i centrala Borås. Rånarna har hotat sina offer med både knivar och pistoler och nu misstänker polisen att det kan röra sig om samma gärningsman, skriver Borås tidning.



Under de senaste veckorna har en våg av rån inträffat i de centrala delarna av Borås. Merparten av rånen har skett under helgnätter när människor har varit på väg hem från krogar och liknande.
Enligt Borås Tidning har brutala metoder använts av rånarna för att tvinga till sig koder till offrens bankomatkort så att gärningsmännen kunnat ta ut pengar. Bland annat ska gärningsmännen har använt sig av mantelrörelser med pistoler och tryckt av dem mot huvuden, utan att skott avlossats. Metoderna ska ha varit som skenavrättningar, skriver tidningen.
Polisen bekräftar uppgifterna om de brutala tillvägagångssätten och att knivar och skjutvapen ska ha använts för BT.
– Vi jobbar så hårt vi kan med detta. Men jag kan inte gå in på vad vi gör, säger Hans Andrén, gruppchef vid Boråspolisen och spaningsledare, till BT.
Kvinna blev fasthållen
Det senaste rånet inträffade i helgen då en man blev nedslagen och rånades av flera män. Mannen fick läggas in på sjukhus till följd av sina skador. Tidigare under samma kväll rånades ett par av tre maskerade yngre män. En av rånarna följde då med mannen i paret hem, medan kvinnan hölls kvar av de andra två. Mannen blev i hemmet bestulen på bland annat flera mobiler, dator och kontokort.
Nu misstänker polisen att rånen utförts av samma gärningsmän då tillvägagångssättet stämmer överens med flera fall, enligt Borås Tidning.
