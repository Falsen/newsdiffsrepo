Två häktade efter guldrånet i Uddevalla

Emma-Karin Björk



Västsverige
Under måndagen häktades två personer för guldrånet i Uddevalla förra veckan. De misstänkta nekar till brott.



Det var på torsdagen som två blåklädda killar i hjälmar kom in i guldbutiken i centrala Uddevalla. De misshandlade och rånade ägaren. Sedan lämnade de butiken med väskor i händerna. Männen lyckades fly men en intensiv polisjakt startade. Polisen sökte med helikopter och hundpatrull och på kvällen greps fem personer på olika adresser i Uddevalla.
Två av dem misstänks för rånet och tre av dem för inblandning i rånet - för medhjälp.  Alla fem män som är i 20-årsåldern nekar till brott. Åklagaren bestämde i helgen att de tre som misstänks för medhjälp skulle släppas.
– Misstankarna kvarstår mot dem men de släpptes eftersom brottsrubriceringen inte är lika stark, säger åklagaren Carina Gustafsson.
LÄS ÄVEN: Fem personer anhållna efter guldrånet
Nekar till brott
På måndagen hölls häktningsförhandlingarna för de två som misstänks för att ha utfört rånet. Förhandlingarna var efter varandra och bakom stängda dörrar.
Båda männen förnekar brott. När rätten samlades för förhandlingen om den ene mannen ville han gärna prata och tog till orda själv flera gånger. Det var för att som han själv sa "inte hade pratat med någon på flera dagar".
Rätten beslöt att de båda skulle häktas på sannolika skäl misstänkta för rån. Sannolika skäl är den starkaste misstankegraden.
Oklart stöldgods
Det är fortfarande okänt om rånarna fick med sig något stöldgods och det är inget åklagaren vill gå in på.
– Utredningen pågår och jag vill inte kommentera den. Det är mycket kvar att göra och vi väntar på svar från analyser av tekniska bevis, säger åklagaren Carina Gustafsson. Enligt den ene mannens advokat var det väntat att båda männen skulle häktas.
– Domstolen brukar göra så när det är fler än en som är misstänkta. De vill att de ska vara avskilda till det att utredningen är klar. Oavsett den lilla bevisning som åklagaren hade mot min klient var det det som skedde nu och det är därför min klient häktades, säger Edip Samuelsson.
Var var han när rånet skedde? – Han var i Uddevalla men han har inget med rånet att göra, säger Edip Samuelsson.
