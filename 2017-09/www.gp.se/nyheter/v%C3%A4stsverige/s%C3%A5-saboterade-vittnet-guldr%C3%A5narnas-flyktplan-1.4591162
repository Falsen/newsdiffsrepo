Så saboterade vittnet guldrånarnas flyktplan


Anders Abrahamsson




Västsverige
När rånarna slog till mot guldbutiken i Uddevalla välte ett vittne omkull rånarnas flyktfordon och drog ut nycklarna ur tändningslåset. Nu berättar han själv om de dramatiska minuterna.
– Jag försökte hålla för dörren så de inte skulle kunna ta sig ut, men de visade en pistol, säger vittnet till Bohusläningen.



Vid lunchtid på torsdagen utsattes en guldbutik på Kungsgatan i Uddevalla för ett brutalt rån. Inne i butiken misshandlades en anställd, troligen med något form av tillhygge.
De två gärningsmännen anlände till butiken på gågatan på en moped, vilken de troligen hade tänkt att fly brottsplatsen på. Ett vittne såg dock till att rånarna tvingades fly till fots.
För Bohusläningen berättar nu vittnet om hur han först hörde glaskross från butiken. Han beslutade sig för att titta in genom entrédörren och såg då hur rånarna höll på att plocka på sig guldföremål samtidigt som en av dem riktade ett pistolliknande föremål mot honom.
"De visade en pistol"
– Jag försökte hålla för dörren så de inte skulle kunna ta sig ut, men de visade en pistol, säger vittnet till tidningen.
Vittnet berättar fortsatt att han tidigare hade sett hur de blåklädda rånarna anlänt till butiken på en moped. Han bestämde sig därför för att sabotera deras flyktplan.
– Jag sprang fram och välte mopeden och tog nyckeln. Jag ville inte att de skulle hinna iväg innan polisen kom.
Vittnets ingripande gjorde att rånarna tvingades lämna sin moped vid brottsplatsen och fly till fots – vilket gjorde att de lämnade viktiga spår efter sig.
Tillsammans med flera andra personer tog vittnet sedan upp jakten på rånarna och en av gärningsmännen ska då ha avlossat ett eller flera skott mot efterföljarna.
Om vapnet rånarna använde vid rånet var en riktigt pistol eller inte har polisen inte kunnat bekräfta. Ett vapen som polisen har beskrivit som ett luftvapen hittades senare längs den väg som rånarna flydde.
Massiv polisjakt
I den efterföljande polisjakten sattes bland annat hundpatruller och helikopter in. Även personal från polisens regionala insatsstyrka deltog i sökandet.
Under natten mot fredagen kunde polisen senare gripa och anhålla fem personer som nu misstänks för inblandning i rånet. Två av dem misstänks för själva rånet medan de övriga tre betraktas som medhjälpare. Enligt polisen är de misstänkta männen mellan 20 och 30 år och hemmahörande i Uddevalla-området.
Under natten mot fredagen gjorde polisen även flera husrannsakningar i området. Förhör med de misstänkta har nu inletts. Även förhör med personalen i guldbutiken och vittnen till rånet håller på att sammanställas samtidigt som polisen arbetar med att säkra spår och analysera de fynd som gjorts i utredningen.
På bohusläningen.se kan ni läsa hela intervjun med vittnet och se en film från tillfället då rånarna slog till mot guldbutiken.
