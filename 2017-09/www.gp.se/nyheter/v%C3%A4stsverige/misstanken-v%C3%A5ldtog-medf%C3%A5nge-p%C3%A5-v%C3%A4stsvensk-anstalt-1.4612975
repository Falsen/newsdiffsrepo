Misstanken: Våldtog medfånge på Västsvensk anstalt


Sandra Divinyi




Västsverige
Mannen i 35-årsåldern avtjänade sitt straff på anstalten i Västsverige efter att ha dömts för bland annat rån och olaga frihetsberövande.
Och i våras, fyra månader innan han skulle bli villkorligt frigiven, ska han ha våldtagit en medfånge, enligt åklagarens misstankar.



En man i 35-årsåldern har åtalats för våldtäkt och sexuellt tvång. Brotten inträffade i våras - inne på en anstalt i Västsverige.
Kammaråklagare Patrik Stintzing skriver i stämningsansökan att den åtalade mannen tagit med sig en medfånge in på sitt rum på anstalten, här ska han sedan ta tagit tag i mannens axel och slängt honom på sängen.
Enligt misstankarna ska han ha sagt till medfången att han skulle vända alla emot honom och att han skulle få stryk av samtliga eftersom han var en "golare" om han inte sög av honom.
Kom tillbaka efter tre dagar
Tre dagar efter att han tvingat till sig oralsex, enligt misstankarna, ska den åtalade mannen ha sökt upp medfången igen, nu på dennes rum.
Åklagaren skriver i stämningsansökan att gärningsmannen utnyttjade den hotfulla situationen efter våldtäkten för att få medfången att lyda honom. Sedan ska den nu åtalade mannen ha lagt sig på honom och gjort samlagsliknande rörelser mot offret tills han fick utlösning.
Sperma som bevis
Bland bevisningen finns den åtalade mannens sperma som hittades på offrets t-shirt och påslakan. Men den åtalade förnekar brott. – Den här typen av brottslighet är så allvarlig och det är inget jag vill kommentera innan en rättegång, säger mannens advokat Viktor Carlberg.
Skulle friges - häktades
Den nu åtalade anhölls och begärdes häktad först i slutet av augusti, det vill säga fyra månader efter att brotten begicks. – Dels är det utredningsåtgärder, framförallt utredningsmaterial hos NFC som man behövde få fram, förklarar Patrik Stintzing.
Mannen dömdes i januari 2016 för rån, övergrepp i rättssak och olaga frihetsberövande. Han fick fängelse i tre år. – Han skulle ha frigetts dagen för häktningsförhandlingen i detta mål och det sammanföll med att vi fick resultatet från NFC och då hade vi sannolika skäl misstänkt för detta och då anhölls han, säger Patrik Stintzing och fortsätter. – Det fanns ingen anledning att häkta honom tidigare. Han satt där han satt och skulle inte försvinna någonstans. Plus att vi hade kanske inte fullt ut sannolika skäl.
Kriminalvården utreder händelsen
Hur kan en sådan sak hända? – Vi jobbar hela tiden i vardagen med den dynamiska säkerheten. Det vill säga att våra medarbetare är ute bland våra intagna i korridorer så mycket som det någonsin går. Men att övervaka klienterna konstant varje sekund, det är omöjligt till att börja med och det blir en ganska ohållbar situation för våra klienter. Det vi kommer att jobba vidare med är lokala rutiner. Att vi gör justeringar, men det kommer vi att ta oss an då dom faller, säger kriminalvårdschef på anstalten.
Han berättar att det även pågår en incidentutredning som Kriminalvårdens huvudkontor satt igång. – Det var jag som ville bli utredd för att vi skulle få objektiva ögon på våra rutiner. Det är hela tiden ett förbättringsarbete vi gör inom kriminalvården och här har vi troligtvis bra material att jobba vidare på.
"Fullständigt vidrigt och oacceptabelt"
Anstaltens kriminalvårdschef säger att sådant här sällan inträffar inom svensk kriminalvård, även om han inte har någon statistik. – Det är naturligtvis helt oacceptabelt. Det kommer ju aldrig att vara okej. Människor som sitter hos oss är frihetsberövade och verkställer straff och det i sig är ganska integritetskränkande. Och att en sådan här sak händer här också är fullständigt vidrigt och oacceptabelt. Det kommer vi göra allt för att det inte kommer att upprepas.
