Fästningen utvecklas genom samarbeten


Karina Hansson




Bohuslän
Efter att ha gått med förlust de senaste åren flyttades verksamheten från kommunala bolaget Bagahus in i Kungälvs kommuns förvaltning i slutet av förra året. – Vi ska fortsätta att göra ett bra jobb och lyfta Bohus fästning, säger enhetschefen Jennie Råå.



– Vi vill fortsätta utveckla Fästningsholmen och satsa mycket på dagsbesökarna och göra aktiviteter för att få bra innehåll så att besökarna vill komma tillbaka, säger Jennie Råå, enhetschef för Bohus fästning.  2013 bildades det kommunala bolaget Bagahus AB som skulle sköta om driften av Bohus fästning. Efter flera år med förluster och en vd som fick lämna så tog Kungälvs kommun åter över förvaltningen i början av 2017.  Jennie Råå, som tillträdde tjänsten som enhetschef 21 juni i år, säger att besöksmålen på Fästningsholmen ska utvecklas och i det ingår att samarbeta med aktörerna som finns; Kongelfs Gästgifveri, Bohus fästning, kiosken och hotell Fars hatt.  Enligt en artikel i Kungälvs-Posten så minskas driftsbudgeten för Bohus fästning från tre miljoner kronor till 2,5 miljoner och det påverkar driften. – Kungälvs kommun har behövt göra besparingar och då blir det så här. Men vi vill gärna ha tillbaka det vi hade sedan innan. Ju mer pengar desto mer kan vi göra.  Jennie Råå anser att de har ett bra dagsprogram redan i dag. – Ska vi utveckla det tar det längre tid. Men vi följer utvecklingsplanen, och en av punkterna är att öka antalet intäktsskapande besökare, och då är det dagsbesökarna vi lägger krutet på.   I och med att Bohus fästning numera ligger under kommunens förvaltning har verksamheten enligt Jennie Råå inget vinstkrav på sig, utan det är +-0 som är utgångspunkten. – Vi ska fortsätta att göra ett bra jobb och lyfta Bohus fästning.  Under sommaren har det funnits ett gediget program för den som valt att besöka Bohus fästning. Och det har 26 122 personer gjort fram till och med 14 augusti. – Vi har ingen senare siffra, och förra helgens Fästning i rök gick jättebra, det var en skön "hänger-på-altanen-och-äter-grillat-känsla", och då kom 2 200 besökare, säger Jennie Råå.  Kommer evenemanget tillbaka nästa år? – Vi ska göra en utvärdering, evenemanget drivs ideellt av Martin Söderström, vi får se vad han orkar och mäktar med men ambitionen är att göra en utvärdering och se var vi landar, säger Jennie Råå.  Mellan 2003 och 2012 arrangerades Medeltidsdagar, men planer på att återuppta dessa har inte kommunen i dagsläget.  – Medeltidsdagarna har aldrig varit en del av verksamheten. Men 16-17 september ska vi ha ett konvent, Conventus Arx Bahusia, med bågskytte, påklädning av soldat så som man gjorde på 1400-talet, på fästningen.
