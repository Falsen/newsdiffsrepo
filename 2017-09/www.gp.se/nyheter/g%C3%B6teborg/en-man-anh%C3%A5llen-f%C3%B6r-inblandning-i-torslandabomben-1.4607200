En man anhållen för inblandning i Torslandabomben


Peter Linné




Göteborg
En man i 25-årsåldern sitter anhållen i Göteborg, anklagad för inblandning i sprängattentatet i Torslanda sommaren 2015.
Det var då fyra personer mördades, däribland fyraåriga Luna.



– Vi grep honom under tisdagen. Det var en planerad åtgärd. Han är skäligen misstänkt för mord. Vi säger inte att den här mannen tryckt på knappen och utlöst bomben. Däremot påstår vi att han är en del i den grupp som ligger bakom dådet, förklarar kammaråklagare Stina Lundqvist till GP.
Luna – en av fyra döda
Läs mer: Bomben som tog fyraåriga Lunas liv
Läs mer: Lunas mamma: "Nu räcker det!"
Den var den 12 juni 2015 som en bil flög i luften i rondellen nära Torslanda brandstation.
Samtliga som fanns i kupén avled. En av de mördade var Luna, 4, som varit ute på en fisketur med sin pappa. Han förolyckades också.
Polisens teori är att attacken var riktad mot en 33-årig man, som haft en ledande roll i gängkonflikten i Biskopsgården. Han tillhörde konstellationen från de norra delarna av stadsdelen.
Den nu gripne 25-åringen är hemmahörande i västra Göteborg. Han är känd av polisen, men inte särskilt hårt kriminellt belastad.
Stor grupp involverad
– Vi tror att sex, sju, åtta män eller kanske ännu fler haft roller i det här mordet. Det är många som utgjort olika länkar i kedjan, förklarar Stina Lundqvist.
Vad har lett Er fram till just den här individen?
– Ett analysarbete. Vi har gått igenom allt, hela materialet. En del som pekar mot honom leder sedan vidare mot brottsplatsen, svarar åklagaren.
Polisen har lagt ner ett enormt arbete på att lösa fallet med Torslandabomben. Bland annat har man gjort flera rekonstruktioner, där olika fordon sprängts.
En anhållen tidigare
En nu 23-årig man har tidigare suttit anhållen för delaktighet, men släpptes efter ett kortare frihetsberövande. Hans koppling består i att han haft viss tillgång till den sedermera söndersprängda bilen.
Det är inte klarlagt att alla som ingått i konspirationer, verkligen haft kännedom om vilket slutresultatet skulle bli. Under torsdagen väntas Stina Lundqvist fatta beslut om huruvida den nu gripne mannen ska begäras häktad.
Läs mer:
