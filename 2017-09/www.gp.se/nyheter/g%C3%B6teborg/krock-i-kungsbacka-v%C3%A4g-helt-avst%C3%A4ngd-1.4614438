Krock i Kungsbacka - väg avstängd

Julia Sandstén Vikberg



Göteborg
En personbil och en lastbil har krockat på Tostaredsvägen i Kungsbacka. Räddningstjänsten håller på att ta ut två äldre personer som sitter fast i bilen och som sedan kommer att köras till sjukhus. Vägen är helt avstängd.



Strax efter tre-tiden på fredagseftermiddagen larmades SOS alarm till Tostaredsvägen i Kungsbacka efter att en personbil och en lastbil hade krockat. Polis, räddningstjänst och ambulans anlände till platsen. Räddningstjänsten håller nu på att få ut två äldre personer som sitter fast i personbilen.
–  Vi håller på att göra ett säkert uttag för att få ut dem då de båda är lite äldre. Någon dörr var tilltryckt så vi kommer nog att ta loss den, säger larm- och ledningsoperatör vid räddningstjänsten Storgöteborg.
Båda personerna ska vara vid medvetande men kommer att köras till sjukhus med ambulans.
Enligt polisen kommer vägen vara helt avstängd fram till fyra-tiden.
– Vägen kommer vara helt avstängd i cirka en halvtimme till, säger Tommy Nyman, presstalesperson vid polisen i region Väst.
