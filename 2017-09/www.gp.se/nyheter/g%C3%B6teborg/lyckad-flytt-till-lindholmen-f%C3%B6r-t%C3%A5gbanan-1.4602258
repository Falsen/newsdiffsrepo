Lyckad flytt till Lindholmen för tågbanan


Ulrika Karlsson




Göteborg
Göteborgs modelljärnvägssällskap blev av med sin gamla lokal på grund av Västlänken. Nu har de fått en ny lokal på Lindholmen. Tusentals spikar ska hamras i när 350 meter räls kommer på plats.



För cirka tre år sedan fick Göteborgs modelljärnvägssällskap besked om att de inte fick vara kvar i sina lokaler. Huset vid Bergslagsparken skulle rivas på grund av Västlänken. Föreningen som har funnits sedan 1945 började leta lokaler. Och vid årsskiftet kunde de flytta in i sin nya lokal på Lindholmen.
Ombyggnaden av den nya lokalen är nu klar och de håller för fullt på att montera upp 350 meter spårräls, för hand. Flera tusen spikar ska hamras i. Sen ska banvallar byggas, stationer, hus, tåg och skogar sättas upp. Att få hela banan på plats kommer ta minst två år till.
Ralph Milthon visar runt i deras nya lokal, han berättar att de har ett rum för modellbygge, en snickeriverkstad och det kommer finnas plats för en åskådarläktare för 40-50 besökare. – Flytten har varit ett lyft för oss, säger Ralph Milthon.
Göteborgs modelljärnvägssällskap består av riktiga entusiaster som lägger mycket tid, energi och kärlek på sin modelljärnväg. Medlemmarnas ålder ligger på mellan 50 och 80 år, men de har en tolvårig entusiast med och välkomnar fler och yngre medlemmar. De är på plats ungefär två dagar i veckan och bygger upp den nedmonterade banan. – Den största utmaningen är att få till alla nivåer, säger Ralph Milthon.
1945
Vissa delar som kommer att sättas upp är från 1945, när föreningen startade. Framförallt är det stationer från Västsverige som visas. Man får följa tågets historia från 1860-talet till nu, med tåg från 1800-talet till dagens X2000. När de nu bygger upp banan igen blickar de framåt, en av stationerna som kommer att nybyggas är Haga station som ingår i Västlänken.
Handgjort Anders Olsson berättar att precis allt är handbyggt av föreningens medlemmar, som rälsen, tågen, loken, vagnarna och alla hus. De har bland annat fått upp Olskrokens stationsbyggnad, bostäder på Slottsberget och vackra landshövdingehus, allt är små konstverk. Intäkterna till deras verksamhet kommer i huvudsak från besökare, och medlemsavgifter. De önskar även få sponsorer till sin verksamhet, en fråga de jobbar på. Ralph Milthon berättar att alla som är nyfikna på arbetet med att bygga upp modelljärnvägen är välkomna de sista söndagarna i september, oktober och november.
