Unik skolsatsning i Biskopsgården


Tobias Kjellberg




Göteborg
Sjumilaskolan i Biskopsgården har länge stått för svarta rubriker. I våras hade knappt en tredjedel av niorna godkända betyg i alla ämnen. Nu drar ett nytt pilotprojekt igång för att ge eleverna en stadigare grogrund och målet är långt ifrån blygsamt.



– Sjumilaskolan ska bli en av landets bästa skolor.
Kicki Jaballah är enhetschef för Skola i centrum och hon hymlar inte med sin entusiasm över pilotprojektet som smygstartat redan innan det invigs den 25 september. – Kicki har höga ambitioner, konstaterar kollegan Hamid Zafar som headhuntades till rektorstjänsten på Sjumilaskolan från Gårdsten för två år sedan. – Jag gick själv i skolan här och blev nästan chockad när jag kom hit. Allt såg precis likadant ut som för 20 år sedan, berättar han.
Sjumilaskolan har länge tampats med problem. Skolinspektionen har hotat med miljonbelopp i vite och elever, lärare och föräldrar har vittnat om en stökig och otrygg tillvaro. Trots olika satsningar har den negativa trenden inte vänt. – Man har gjort mer eller mindre isolerade hjälpinsatser genom åren som framförallt fokuserat på den sociala biten, men inte tittat på själva kärnverksamheten. Nu när vi koncentrerar oss på elevernas lärande är det så uppenbart att man satsat fel, säger Hamid Zafar.
Flera grupper elever hinner passera rektorskontoret under GP:s besök. De flesta har frågor kring den frivilliga simundervisningen som drog igång i början av höstterminen. För att få godkänt i gymnastik krävs simkunnighet, något som en hel del elever på skolan saknar. – Att alla lär sig simma tar vi för givet i Sverige, men det är långt ifrån en självklarhet i andra kulturer och bland nyanlända familjer. Högläsning hemma är en annan sådan sak som vi nu erbjuder eleverna, säger Hamid Zafar.
Rektorn understryker att Skola i centrum inte är något jippo, utan om meningsfulla aktiviteter för att stötta eleverna i deras lärande. Hamid Zafar berättar att det finns en kultur av låga förväntningar på eleverna i många förortsskolor. – Vi måste stötta eleverna i deras lärande, visa dem att vi tror på dem och höja våra förväntningar på dem.
I Biskopsgården bor många familjer trångt och då finns det inte alltid utrymme för läxläsning hemma. – Nu ges eleverna möjlighet till läxhjälp i direkt anslutning till skoltiden som en frivillig förlängning av undervisningsverksamheten. Inom projektet kommer även föräldrar erbjudas kurser i bland annat språk, skolans läroplan och barns rättigheter, berättar Hamid Zafar.
Embryot till den nya skolsatsningen i Biskopsgården kom till efter ett studiebesök i ett förortsområde i staden Vancouver i Kanada. – Även där hade eleverna haft svårt att nå målen. Men de hade ett intressant och liknande projekt som bidrog till att förbättra skolresultaten, berättar Kicki Jaballah.
Tanken är att projektet på Sjumilaskolan ska fungera som inspirationskälla för fler skolor i Göteborg. – Det är viktigt att sådan här verksamhet utformas efter elevernas behov på skolan. Jag har stora förhoppningar om att det på sikt kommer ge goda resultat.
Under tisdagen var Kicki Jaballah i Konserthuset för att träffa verksamhetsansvariga, men detaljer kring mötet är hon förtegen om. – Jag vill inte gå händelserna i förväg, men kan säga att vi är på gång att starta många väldigt spännande samarbeten med en rad olika aktörer, bland annat Sveriges Radio och näringslivet. Det finns en enorm vilja och ett jättestort engagemang för att detta ska bli bra.
