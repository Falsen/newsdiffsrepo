Unik skolsatsning i Biskopsgården


Tobias Kjellberg




Göteborg
Göteborg tar nya krafttag mot de dåliga skolresultaten i Biskopsgården. I satsningen Skola i centrum kommer det att erbjudas läxhjälp, språkkafé och simskola utanför skoltid – frivilligt och gratis.

– Jag och mina kollegor siktar på att bli en av Sveriges bästa skolor, säger Kicki Jaballah, enhetschef för Skola i centrum.



Det var efter ett studiebesök i ett område i staden Vancouver i Kanada som embryot till den nya skolsatsningen i Biskopsgården kom till.
– Även där hade eleverna haft svårt att nå målen. Men de hade ett intressant projekt och hade lyckats förbättra skolresultaten, säger Kicki Jaballah, enhetschef för Skola i centrum.
Inspirerade av Vancouver gör man nu en liknande satsning i Biskopsgården – Skola i centrum. En förlängd arm av skolan där elever får hjälp med allt från matte till simning.
– Allt är knutet till läroplanen och ska syfta till att lyfta eleverna i skolan. Vi kanske kommer att baka till exempel, men då ska vi ha en anknytning till något ämne, som matte, säger Kicki Jaballah.
Ett annat exempel är simskola. Många elever på Sjumilaskolan kan inte simma, berättar hon, trots att det är ett kriterium för att få godkänt i idrott. Men att besöka badhus är bara en av många utflykter de planerar.
Ingen fritidsgård
Kicki Jaballah trycker på att Skola i centrum inte är någon fritidsgård. Inte för att det är något fel på det – men denna satsningens syfte är kort och gott att hjälpa fler barn nå utbildningsmålen. Och i den strävan är inte bara eleverna viktiga.
– Vi kommer att satsa på föräldrarna, barnen och skolan. Ett barn är ett barn 24 timmar om dygnet, men de är elever bara några timmar varje dag. Så vi måste öka kontakten med föräldrarna, där vi står som experter för lärandet och föräldrarna som experter på barnet. Vi måste komplettera varandra för barnets bästa.
Vårdnadshavare kommer att erbjudas att delta i satsningen på olika sätt. Bland annat genom ett språkkafé som kommer äga rum i skolan på helgerna – för att lära sig språket och diskutera barnens framtid.
Lösning på ett långvarigt problem
Elever på Sjumilaskolan har länge haft problem att nå studiemålen, av olika anledningar, tror Kicki Jaballah. För att komma runt problemen måste man göra något mer. Skola i centrum kommer att hålla hus i skolans lokaler, och Kicki Jaballah hoppas att eleverna ska känna sig trygga med att gå dit.
– Många vårdnadshavare i Biskopsgården känner sig otrygga med att skicka ut barnen när det blivit mörkt. Men genom att ha organiserade aktiviteter i skolan tror jag det känns mer okej, säger hon.
Satsningen är ett samarbete mellan flera delar av staden – och det är det som är hela poängen, menar Kicki Jaballah. Socionomer, lärare och fritidsledare från olika sektorer kommer alla att bidra med sin kompetens. Dessutom kommer andra aktörer i staden – som Räddningsmissionen och Designkanalen – att medverka.
–  Det viktiga här är att olika delar av samhället känner att man kan bidra med något för barnen, säger Kicki Jaballah och fortsätter:
– Vi har inte råd att inte satsa på våra barn. Vi har ju en skola som har haft det lite svårt, elever som har haft svårt att gå ut nian med godkända betyg. Så den stora satsningen som stadsdelen nu gör är för att hjälpa barnen, verkligen på riktigt, säger Kicki Jaballah.
Hon är optimistisk. Genom ett potpurri av aktiviteter tror hon att många kommer att lockas till Skola i centrum. Bland annat kommer de hålla i en retorikkurs, och Sveriges radio kommer att lära barnen att göra podcasts.
Vad är förhoppningen med Skola i centrum?
– Att bli en av Göteborgs bästa skolor. Jag och mina kollegor siktar på att bli en av Sveriges bästa skolor. Sjumilaskolan är en fantastisk skola med fantastiska elever så varför inte. Man ska sikta högt, man ska inte fega här, säger Kicki Jaballah.
Smygstart
Skola i centrum är bara för de som vill, understryker Kicki Jaballah. Invigningen är den 25 september, men redan nu har man pratat med eleverna vad satsningen innebär, och de har fått en aktivitetskatalog med sig hem.
– Det är frivilligt, vi tvingar inget barn att var med på något. Vi försöker locka dem med att tycka att det är kul, viktigt och intressant att vara med.
Skola i centrum kommer att hålla aktiviteter för Sjumilaskolans elever varje vardag mellan klockan 14 och 20. På lördagar är det språkkafé för vuxna. Sjumilaskolans rektor, Hamid Zafar, är positiv till satsningen.
– Jag tänker att det är lite unikt och nytt och inte jättesvenskt. Det är utformat utefter den kontext som skolan befinner sig i med många nyanlända. Skola i centrum ska inte ersätta den ordinarie skolgången, men den ska kompensera för det som elever i andra stadsdelar får med sig automatiskt, som till exempel simkunskaper, säger han.
Skola i centrum finansieras genom nämndbidrag från Göteborgs stad. Hur mycket satsningen kommer att kosta är ännu oklart.
