”Ett sorgligt men väntat förslag”


Stefan Bjarnefors




Göteborg
Moderaternas förslag om ett tiggeriförbud löser inga problem – vare sig på kort eller på lång sikt. Det anser Ulrika Falk på Göteborgs Räddningsmission.



– Det är sorgligt men väntat att Moderaterna och andra går ut med att de vill kriminalisera fattiga för att lösa en social- och extrem fattigdomsproblematik. De vill kriminalisera istället för att lösa det långsiktigt. Det är otroligt problematiskt, säger Ulrika Falk, som arbetar med utsatta EU-medborgare för Göteborgs Räddningsmission.
Hon ser inte förslaget som ett sätt att lösa problemen – utan ser snarare hur det skulle förvärra situationen för de personer som idag tigger.
– Om man tar bort möjligheten att på lagligt sätt be om pengar försvinner inte fattigdomen. Jag tror att man i stället öppnar upp för en annan typ av verksamhet.
Vad menar du då?
– Den senaste tiden har vi sett tendenser till att de har svårare att få in pengar. Bland annat på grund av den ganska repressiva tonen som vi har hört från många politiska håll. Vi ser att människor är desperata och kan tvingas ut i kriminalitet och sexhandel. Vi vill absolut inte att de ska behöva utsätta sig för det, säger hon.
LÄS MER: M vill förbjuda tiggeri och skärpa straffen
"Det är en långsiktig fråga"
Ulrika Falk anser att arbetet med att hjälpa de personer som tigger måste ske på flera nivåer samtidigt. Hon tycker att länder som Rumänien och Bulgarien måste pressas för att ta ett större ansvar, samtidigt som det måste ske insatser för att lösa den akuta sociala situationen.
– Det är en långsiktig fråga. Man måste ha tålamod och jobba aktivt. Självklart innefattar det att samordna insatser i hemländerna. Men under tiden lever människor utan grundläggande rättigheter, rent vatten eller utbildning. Så man måste ha många tankar i huvudet samtidigt.
ANALYS: Moderaterna fortsätter högerut
"Ingen vill be om pengar"
Räddningsmissionens samverkar i dag med Göteborgs stad och erbjuder bland annat socialt stöd, tak över huvudet och hjälp med arbetssökande – och även utbildningsinsatser till barn för att på sikt häva fattigdomen.
– Vi jobbar mycket med att stärka deras resurser för att de ska kunna etablera sig. Ingen vill ju be om pengar. Det är förnedrande, svårt och tufft. Att kriminalisera är en enkel väg ur moderatperspektiv. Men det löser inte situationen. Möjligen skapar man en ökad rädsla bland alla de som är ute och ber om pengar. Att inte kunna lita på samhället skapar misstänksamhet, säger Ulrika Falk.
LÄS MER: Regeringen tror inte på M:s tiggeriförbud
Svår väg med korruption och diskriminering
Hon säger att de flesta utsatta som hon träffar i sin roll på Räddningsmissionen vet om att de behöver tillgång till rättigheter, men att den vägen är svårframkomlig på grund av omfattande korruption och diskriminering i deras hemländer.
– De brukar undra hur det kommer att hjälpa dem om man stryper deras möjliga inkomster genom ett förbud.
Huruvida tiggeriet är organiserat eller inte är en fråga som ofta dyker upp när ett eventuellt förbud diskuteras. Enligt Ulrika Falk är det en komplex fråga.
– I vissa fall förekommer tvång. Då är vi glada att polisen tittar på det och samarbetar med oss. Men den stora bilden vi har är att det inte går till på det viset. Folk som ber om pengar samlar in till sig själva och sin familj. Men många vill gärna skjuta problemet ifrån sig och förklara det med att det är kriminellt. Men det är inte så enkelt, säger hon.
