Nekades spänna fast barnvagnen på linjebussen

Anders Abrahamsson



Göteborg
När bussen från Torslanda var försenad uppger småbarns mamman Darja Singborn att hon vägrades att spänna fast sin barnvagn.
Nu rasar hon över busschaufförens agerande.
– Han tyckte sju minuter var viktigare än mina barns säkerhet, säger mamman.



Tidigare i veckan rapporterade GP om hur en bebis slungades ur sin barnvagn efter att chauffören gjort en kraftig sväng under färden.
Efter artikeln har flera läsare hört av sig till tidningen och vittnat om hur chaufförer enligt dem vid upprepade tillfällen kört trafikfarligt i Göteborg genom att bland annat starta sina turer långt innan alla passagerare hunnit sätta sig.
LÄS OCKSÅ: Bebis slungades ur barnvagn i Göteborg
En av dem är tvåbarnsmamman Darja Singborn, 31, från Torslanda. Under fredagseftermiddagen berättar mamman att hon vägrades att spänna fast sin barnvagn när hon klev på linjen Gul express vid Torslanda torg.
– Jag stod vid hållplatsen med min sex månader gamla bebis i vagnen samtidigt som jag höll min 2,5 år gamla son med min andra hand. När vi klev på bussen bad jag chauffören att vänta med att köra tills jag hade spänt fast vagnen, men det fick jag inte på grund av att han redan var sju minuter sen, berättar Darja.
Mamman: "Jag var jätterädd"
Hon berättar att hon stod kvar vid platsen i mitten på bussen där hon hade klivit på samtidigt som bussen körde iväg.
– Jag höll krampaktigt tag i vagnen med ena handen och sonen i andra. Jag var jätterädd. Det är inte så mycket som behövs för att en vagn ska välta eller för att en tvååring ska åka iväg och slå i huvudet i något, säger Darja.
Hon berättar sedan att en medpassagerare klev fram och hjälpte henne, samtidigt som en man gick fram och försökte prata med chauffören, som avvisade honom med motiveringen att föraren inte fick störas under färden.
När Darja Singborn några håll platser senare klev av bussen konfronterade hon busschauffören.
– Jag sa att det han gjorde var oacceptabelt och frågade om han hade agerat likadant om det hade gällt en rullstolsburen person. Då svarade han: "Jag har inte tid, det här är Västtrafik".
Västtrafik: "Säkerheten ska alltid sättas först"
Jens Holmberg är pressinformatör på Västtrafik och berättar att han själv i nuläget inte känner till den aktuella händelsen.
– Det är egentligen svårt att kommentera då jag inte vet något om händelsen, men spontant kan jag väl säga att vi alltid ska sätta säkerheten först. Så resonerar vi alltid. Sedan vet jag att det kan vara stressigt och jobbigt att vara busschaufför, men säkerheten ska alltid sättas först och de som åker med ska alltid få tid till att spänna fast sig själva och en barnvagn om de har en, säger Jens Holmberg.
Har chaufförerna stränga krav på sig att hålla tiderna?
– Direktiven de får kommer framför allt från deras arbetsgivare som kör de här linjerna. Men jag tror att de precis som oss anser att säkerheten kommer först. Sedan är det klart att det blir stressigt ibland och att det uppstår situationer i trafiken som gör att det blir förseningar. Men jag tycker alltid att säkerheten för våra passagerare är viktigare än att komma fram i tid, säger Jens Holmberg.
När det gäller fallet då en bebis slungades ur barnvagnen tidigare i veckan berättar Holmberg att föraren av den bussen nu har fått skriva en rapport om händelsen, något som föraren som körde Darja Singborns buss troligen också kommer att få göra då mamman berättar att hon kontaktat både polisen och Västtrafik.
– Sådana här incidenter följs alltid upp så att de kan utredas, säger Jens Holmberg.
Darja Singborn berättar att hon hoppas att polisen och de andra inblandade parterna kommer att ta händelsen på allvar.
– Filmerna från bussens övervakningskameror finns ju kvar och då borde det inte vara så svårt att se vad som hände. Några minuter kan inte vara viktigare än människors säkerhet, säger hon.
