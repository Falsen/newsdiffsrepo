Svingeln får ny knutpunkt

Anders Hagström



Göteborg
Göteborgs kanske äldsta knutpunkt för kollektivtrafik ska fräschas upp. Från och med i höst ska fler busslinjer gå via Svingeln och bytet mellan spårvagn och buss ska göras smidigare för att avlasta kollektivtrafiken runt Centralen.



På onsdagen började ombyggnationen av Svingeln. Göteborg kanske äldsta knutpunkt för kollektivtrafik ska fräschas upp och bli effektivare för att minska trycket på kollektivtrafiken i området runt Centralen.
– Vi vill få till en bättre knutpunkt och uppmuntra att resenärer byter från buss till spårvagn där så att alla inte behöver ta vägen förbi Brunnsparken och Centralstationen, säger Marit Sternang, projektledare på trafikkontoret.
Från och med i december ska fler busslinjer trafikera Svingeln. Då ska en ny bussknutpunkt med fem nya lägen samlade på samma plats hållplatser stå färdig.
Området blir grönare
I samband med utbyggnaden av busstrafiken flyttas även spårvagnshållplatserna närmare bussarna för att underlätta byten mellan trafikslagen. De nya spårvagnshållplatserna kommer ligga intill Garverigatan, buss- och cykelvägarna byggs ut och i mitten av Svingeln ska biltrafiken gå.
– Det blir säkrare. Just nu är det spritt mellan hållplatserna och det spring mycket över vägen, säger Marit Sternang.
Området ska också fräschas upp och göras grönare med en mindre park.
– Det blir en uppfräschning av hela området. I gatumiljön ska vi plantera träd och den nya parkytan ska ligga där det finns en parkering i dag, säger Marit Sternang.
Begränsningar i biltrafiken
Arbetet beräknas vara helt färdigt till sommaren 2018. Under hösten kommer framkomligheten för biltrafiken vara något begränsad. Det kan också bli aktuellt att stänga av Friggagatan för biltrafik från centrum under vissa etapper av arbetet.
– Vi försöker göra det så framkomligt som möjligt, men det kommer att påverka träfiken. Så är det tyvärr. Sen försöker vi göra vad vi kan för att inte begränsa mer än nödvändigt, men det kommer bli en påverkan för alla trafikslag, säger Marit Sternang.
