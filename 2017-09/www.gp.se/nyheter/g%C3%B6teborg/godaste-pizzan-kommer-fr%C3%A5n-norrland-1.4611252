Godaste pizzan kommer från Norrland


Ulrika Karlsson




Göteborg
Finalpizzorna i Pizza-SM har få likheter med favoriter som kebabpizza och Hawaii. De innehåller pumpa, tranbär, päron och jordärtskocka. Vinnaren - en höstpizza från Norrland.



Under torsdagen avgjordes Pizza-SM 2017 på Svenska mässan. Fyra pizzabagare hade tagit sig till final. Dofter av brödbak och basilika fyllde lokalen. Och det var många som nyfiket följde bakandet av finalpizzorna på plats. Finalisterna hade fem minuter på sig att förbereda sina pizzor och sedan tio minuter för att göra de klara, innan juryn fick smaka.
" Pumpa är en underskattad produkt"
Jurymedlemmarna som Tommy Myllymäki och Krister Dahl visade inte med en min vad de tyckte om pizzorna. Under tiden juryn funderade berättade finalisten Wisam Gharzoul från Östersund, att hans höstpizza Allevatore, innehåller bland annat pumpa, ko-mozzarella, sidfläsk, grönkål och rostade mandlar. – Pumpa är en underskattad produkt, man ska inte bara tända ljus i den, sade han. Wisam Gharzoul tycker att 80 procent av en bra pizza är degen, att den ska kännas fräsch och bra i magen.
"En upplevelse som växer för varje tugga"
Efter en stunds överläggning korades vinnarpizzan. Pumpan gick tydligen hem: Wisam Gharzoul stod som segrare. På den klassiska sportfrågan, hur det känns, blev svaret kort. Otroligt! – En väldigt god pizza, en upplevelse som växer för varje tugga sade Tommy Myllymäki när han presenterade vinnaren. Vad gjorde hans pizza till en vinnare? – Grönkålen, sidfläsket i kombination med syran i pumpan, och en fint bakad botten, sade Tommy Myllymäki. Pizza-SM är ett årligt återkommande evenemang.
