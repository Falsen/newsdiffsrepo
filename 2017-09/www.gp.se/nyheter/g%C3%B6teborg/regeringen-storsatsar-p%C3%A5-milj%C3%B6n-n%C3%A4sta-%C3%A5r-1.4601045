Regeringen storsatsar på miljön nästa år


Stefan Bjarnefors




Göteborg
Ett renare hav, en säkrare Göta älv och fler pendlare på elcykel. Det är några av regeringens miljö- och klimatambitioner inför nästa år.



Under måndagen presenterade regeringen de klimat- och miljösatsningar som finns i budgeten för 2018. Totalt handlar det om en summa på fem miljarder kronor som ska fördelas ut över landet – mer än en fördubbling i jämförelse med budgeten 2014.
Den övergripande ambitionen är att minska utsläppen av växthusgaser, ställa om till förnybar energi och att värna den biologiska mångfalden. Vidare vill regeringen vidta åtgärder för att skapa levande och hållbara städer.
Hoppas på pengar för att städa kusten
Exakt hur stor andel av pengarna som når Västra Götaland är ännu inte klart. Men regionråd Birgitta Losman (MP) antar bland annat att en stor del av de 600 miljoner kronor som är öronmärkta för Sveriges sjöar, hav och kuster kommer att tillfalla västkusten.
– Vi har en rätt så lång kust och en stor näring. Vi räknar med en ansenlig del där. Nedskräpning är ett jätteproblem i Göteborg och kranskommunerna, säger hon.
Hon säger sig vara väldigt nöjd med budgetförslaget och ser flera delar i den som kommer att gynna regionens invånare. Bland annat nämner hon hur investeringsstödet för solceller kommer att öka från 20 till 30 procent. Vidare hyllar hon den 25-procentiga premie för elfordon som innebär att man maximalt kan få 10 000 kronor tillbaka om man köper en elcykel.
– Det är väldigt bra. Vi jobbar mycket för att cykeln ska bli ett vardagstransportsslag. Vi försöker få bort onödigt korta bilresor där cykel kan ersätta, säger hon.
60 miljoner till Göta Älv
Det enda område som specifikt berör Västra Götaland i budgeten handlar om Göta älv. Inom budgetposten klimatanpassning satsas 60 miljoner kronor för att förebygga jordskred längs älven.
Vidare presenterade bland annat en reform vid namn Industriklivet. Bakgrunden är att utsläppen från industrins förbränning och process i dag utgör omkring en tredjedel av de samlade utsläppen i Sverige. Med 300 miljoner kronor i årligt stöd fram till 2040 vill regeringen minska dessa drastiskt.
