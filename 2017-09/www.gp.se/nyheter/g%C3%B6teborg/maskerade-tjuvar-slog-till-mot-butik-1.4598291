Maskerade tjuvar slog till mot butik


Tobias Kjellberg




Göteborg
Tre maskerade gärningsmän bröt sig in i en livsmedelsbutik i Göteborg under natten till måndag. Efter att ha krossat ett fönster till butiken ska tjuvarna ha lämnat platsen i en svart bil. Polisen söker nu efter ledtrådar.



Det var vid halv tvåtiden under natten till måndag som polisen larmades om ett inbrott i en livsmedelsbutik på Bögatan i Göteborg.
– Larmet går till ett vaktbolag, som ringer till polisen. Sedan ringer även en som bor i området via 112, säger Hans Lippens, presstalesperson vid polisen i region Väst.
Vittnet ser tre män komma ut ur butiken med vad som ser ut som en svart väska. Alla är svartklädda och maskerade.
– Så bär de väskan till en svart bil och åker därifrån i hög hastighet, säger Hans Lippens.
Krossade fönster
När polisen kommer till platsen är de tre misstänkta spårlöst försvunna. Man ser att de krossat en fönsterruta för att komma in i butiken.
– De körde troligtvis mot Sankt Sigfrids plan. Ännu är ingen gripen, säger Hans Lippens.
Under måndagen ska polisens tekniker till platsen för att göra en undersökning på platsen, och leta efter spår.
Cigarettjuvar
Det är oklart exakt vad gärningsmännen kommit över. Men de åkte inte därifrån tomhänta.
– Det man ser när man kommer dit under natten är att det saknas en hel del cigaretter, säger Hans Lippens.
Det är oklart om det funnits övervakningskameror på platsen – något som hade varit till hjälp för polisen. I nuläget har man knapphändiga spår av inbrottstjuvarna.
– Vi har inte så mycket, det är väldigt få uppgifter. Enligt vittnet körde gärningsmännen i väg i en golfliknande bil eller en liten svart skåpbil. Men det är svårt att se, säger Hans Lippens.
