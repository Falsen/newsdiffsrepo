Västsvenska moderater vill ha Bildt


Jan Höglund




Göteborg
M i Västsverige vill ha en erfaren politiker och före detta statsminister som partiledare. Carl Bildt är favoriten.



Moderaterna i Västra Götaland nominerar Carl Bildt som ny partiledare. Detta kom fram efter förbundsstyrelsens möte på fredagen.
– Vi har haft en process där vi skickat ut frågan till alla moderata föreningar i Västra Götaland och det är en tydlig övervikt för Carl Bildt, säger Johan Abrahamsson, andra vice ordförande i förbundsstyrelsen för Moderaterna i Västra Götaland.
Svaret är tydligt: Moderaterna i Västra Götaland vill inte ha Ulf Kristersson som partiledare. Istället har länsförbundet nominerat Carl Bildt.
De fyra moderata länsförbund som hittills uttalat sig i partiledarfrågan har samtliga sagt att de vill se Ulf Kristersson på partiledarposten. Ulf Kristersson skrev också på Facebook tidigare under fredagen att han är villig att ställa upp som partiledare.
Carl Bildt har däremot sagt att han inte vill bli partiledare. Men det beskedet ger inte Johan Abrahamsson mycket för.
– Det är faktiskt så att det är inte medierna som är vår valberedningen.  Utan det är valberedningen inom partiet som ska prata med Carl Bildt och ställa frågan, säger han.
De län som står bakom Ulf Kristersson är Dalarna, Norrbotten, Södermanland och Västerbotten. Partiledarfrågan kommer att avgöras vid en extrastämma den första oktober.
Ann-Sofie Alm, vice ordförande i förbundsstyrelsen för Moderaterna i Västra Götaland, säger i ett pressmeddelande: - Vi har haft en öppen och demokratisk process kring nomineringen av ny partiledare. Alla föreningar i Västra Götaland har fått komma in med sina förslag och trots den korta tid medlemmarna har haft på sig har vi fått stort gensvar och vårt beslut i dag är väl förankrat.
Texten uppdateras
