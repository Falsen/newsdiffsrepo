Anställd larmar: Över 400 timmars övertid


Jules Attar




Göteborg
Personal som har 400 timmar i övertid. Arbetspass som varar i 12 timmar. Det är verkligheten på polisens ledningscentral i Göteborg.
– Vi går på knäna, larmar en anställd.



En anställd på ledningscentralen som vill vara anonym berättar för GP om sina arbetsförhållanden.
– Under en längre tid har vi varit underbemannade och nu har vi nått kulmen där man kan få vänta i över fem minuter på att få hjälp.
Samtidigt som de anställda pressas allt hårdare med längre arbetspass, brottas man med en underbemanning.
– Vi jobbar konstant med beslut som kan vara skillnad på liv och död. Vi är en oerhört viktig samhällsinstitution och upplever stora brister. Hade det rört mina anhöriga hade jag velat att de skulle känna till detta. Dessa problem måste det tas itu med, säger den anställde.
LÄS ÄVEN: Kritik mot regeringens polissatsning
"Vi är i elfte timmen"
Bilden bekräftas av Björn Johnsson, regionalt huvudskyddsombud i väst.
– Det har varit en oerhört ansträngd arbetssituation i sommar. Utan personal som jobbat övertid hade vi inte klarat oss, säger han.
Har arbetsmiljön inneburit att enskilda nödsamtal kan ha behandlats fel?
– Bortsett från raster arbetar de anställda stora delar av tiden framför en skärm. Där måste de fatta beslut om vilken hjälp man ska skicka eller vilken åtgärd samtalen ska rendera i. Vi är i elfte timmen nu. Fortsätter arbetsmiljön vara såhär ökar risken för felbehandling av tredje part eller att våra anställda kan begå tjänstefel.
Vad behöver polisledningen göra för att komma till bukt med problemen?
– Under hösten får vi förhoppningsvis resurser för att kunna utbilda ny personal och ha en överkapacitet på anställda. Det är vad arbetsgivaren jobbar hårt för nu, säger Björn Johnsson.
Prekär situation
Håkan Lidberg, sektionschef på Regionala ledningscentralen (RLC) följer kontinuerligt upp verksamheten.
– Vi har under en längre tid varit sårbara och håller på att rekrytera personal fortlöpande. Kopplat till sommaren som varit följer vi upp signalerna vi får och utifrån det ska vi komma fram till åtgärder.
En del av personalen har hittills samlat på sig över 400 timmar i övertid. Något som man i framtiden vill undvika.
– Underbemanningen har hindrat oss från att kunna följa våra ordinarie arbetstider. I höst fokuserar vi på att rekrytera ny personal och i största möjliga mån undvika övertidsarbete.
Finns det risk att allmänheten kan drabbas av dessa problem? – Vi blir extra sårbara vid arbetstoppar, men så är det även under vardagar när många ringer samtidigt. Vi jobbar med åtgärder på flera plan, bland annat erbjuder vi aktiviteter via vår företagshälsovård. Och på måndag startar en utbildning för 24 nya medarbetare, säger Håkan Lidberg.
