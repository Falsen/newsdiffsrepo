"Vi försöker skapa lugn och trygghet"


Filip Kruse




Göteborg
Polisens omedelbara fokus ligger på att lösa brottet. Samtidigt kraftsamlar civilsamhället i Tynnered för att hantera det inträffade.



Kommunen, polisen och ideella krafter ska vara synligare i Tynnered. Det handlar om insatser med till exempel samtalsstöd och att olika lokaler hålls öppna.
Under gårdagen besökte Kristdemokraternas partiledare Ebba Busch Thor Tynnered. Tanken på förhand var att besöket skulle handla om hur ideella krafter, som till exempel Opalkyrkan, arbetar i området. Fokus blev i stället hur stadsdelen agerar dagen efter att en person skottskadats och tre andra misshandlats på Björkhöjdsgatan.
LÄS ÄVEN: Vittne såg skottlossningen i Tynnered: "Det håller på att bli farligare"
"Vi ingriper varje dag"
I Röda Korsets lokaler på Smaragdgatan, i anslutning till låg- och mellanstadieskolan Vättnedalsskolan, träffade Ebba Busch Thor bland annat poliser som är verksamma i området. En av de poliser som var på plats var Dan Windt, chef för lokalpolisområde Syd.
– Vi är ute och pratar, träffar människor och försöker skapa lugn och trygghet. Samtidigt arbetar vi naturligtvis med att lösa brottet och att ta reda på om det här är en skjutning som var en spontan händelse mellan kriminella personer eller ett led i en långvarig konflikt. För beroende på vilket så behöver vi agera på olika sätt, säger han.
Polisens arbete med gängkriminalitet i Tynnered är ständigt pågående, enligt Dan Windt. De insatser som görs handlar bland annat om att försöka minimera våldet.
– Vi försöker att kartlägga dem. Vi ingriper mot dem varje dag. Vi kontrollerar och pratar med dem. Är de påverkade så får de lämna urinprov. Syftet är att se till så att de kanske inte har med sig pistoler jämt, att de i stället kan ha skyddsvästar på sig. Men så ser vardagen ut för dem här. Hela deras liv kretsar kring kriminalitet. Det finns många sådana i Göteborg varav några hårdföra bor här, säger Dan Windt.
LÄS ÄVEN: Polisen: Skjutningen i Tynnered kan ha gängkoppling
Kyrkans företrädare på plats
I samtal med Ebba Busch Thor berättar polisen om boende som de träffat och som inte vill släppa ut sina barn ur lägenheten om inte det finns poliser i närheten. En oacceptabel vardag, menar Kristdemokraternas partiledare.
– Jag kan förstå den uppgivenheten. Jag har själv två knoddar hemma. Jag kan inte föreställa mig att jag skulle bo i ett bostadsområde där jag inte skulle våga släppa ut mina barn i sandlådan om inte polis finns nära. Det är helt hål i huvudet, säger hon.
En av de ideella krafter som deltar i krisarbetet är Opalkyrkan. I dagsläget håller de till i en källarlokal vid Opaltorget i väntan på att det nya torget, och den nya Opalkyrkan, ska byggas. Företrädare för kyrkan kommer att finnas ute under kvällarna i veckan för att prata med de boende, säger kyrkans ordförande David Green.
– Vi kommer att sätta ut vårt fikabord och om man kommer och känner att man vill prata med någon så finns vi tillgängliga och bjuder på lite saft och kaffe.
"Alla här blir rädda"
I tillfälliga baracker vid ena änden av Opaltorget finns kiosken Godisriket, som ägs av Sattar Yashil. Han är en välkänd person i Tynnered och menar att det finns mycket politikerna borde göra, framför allt för stadsdelens ungdomar. Det påpekar han även för Ebba Busch Thor när hon frågar vilka åtgärder som är viktiga att få på plats. För Sattar Yashils kunder så har skjutningen varit dagens samtalsämne
– Alla här blir rädda när sådant här händer.
Du med?
– Nja, jag är som deras pappa, eller en storebror. De här ungdomarna har varit här hos mig sedan de tidiga tonåren. De här killarna, de har vuxit upp hos mig och nu försvinner de en efter en. Varje gång går jag och hälsar på deras föräldrar i sorgearbetet. Det svider här, säger Sattar och pekar mot hjärtat.
