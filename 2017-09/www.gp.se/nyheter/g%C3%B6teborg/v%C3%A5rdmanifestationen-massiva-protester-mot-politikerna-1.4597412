Vårdmanifestationen: Massiva protester mot politikerna


Peter Linné




Göteborg
Från Luleå i norr till Trelleborg i söder manifesterade anställda, patienter och anhöriga mot en hotande kollaps inom den offentliga vården.
- Lyssna på oss, sade sjuksköterskan Can Altintasli i en uppmaning till politikerna.



Det är ingen överdrift att säga att de vårdens beslutsfattare fick rejält med verbalt stryk, under eftermiddagens möte på Järntorget i Göteborg.
Den fristående, ideella organisationen En annan vård är möjlig! hade samlat ett par hundra personer – och satt ihop ett ambitiöst program.
Inte bättre på ett år
Detta var andra gången som det nationella nätverket ställde krav om i första hand större resurser, bättre arbetsmiljö och gynnsammare arbetsvillkor inom den hårt ansträngda vårdapparaten. Det har dock, enligt de närvarande, inte hänt ett dugg positivt sedan fjolårets mobilisering.
- Vi läser om hur bra det går för Sverige. Det där klingar illa för oss. Vi måste vråla tillbaka till de politiskt valda, som ständigt försöker flytta fokus från den här frågan, betonade Can Altintasli, som jobbar inom slutenvården på Sahlgrenska och som arrangerat demonstrationen.
Fullt på akuten
Flera med honom talade om nedrustningen, om igenbommade salar på grund av personalbrist, om överfulla akutmottagningar och om korridorer med sängar belägrade av svårt sjuka människor.
- För eller senare, och mer eller mindre, kommer vi alla att ha med vården att göra. Vi före detta patienter, nuvarande patienter och blivande patienter har ett gemensamt intresse med de anställda, förklarade konferenciern Lars Henriksson, metallarbetare.
Han poängterade att klyftan ökar mellan det offentliga alternativet – stängda vårdplatser och utsliten personal – och det privata för dem som har råd.
- Hälso- och sjukvårdslagen, som gäller för alla, är tydlig. Den med störst behov har rätt till de snabbaste insatserna, konstaterade Lars Henriksson.
Födde i Finland
Håkan Hedman, ordförande i njurförbundet, påminde om sommarens kaos på olika BB-avdelningar: - Vi är i en situation där gravida kvinnor inte vet vilken stad, eller ens vilket land, de ska föda i.
Hedman tillade: - Jag har varit med länge, men fortfarande aldrig någonsin hört politiker som medger att det finns problem inom den offentliga vården.
Ordföranden stöttade
Även Sineva Ribeiro, Vårdförbundets ordförande, fanns på plats för att stötta sina medlemmar.
- Sjukvården är enligt opinionsundersökningar den enskilt viktigaste sakfrågan för människor i Sverige. Om ingenting radikalt sker, är det dags att starta en haverikommission efter valet 2018, påpekade Ribeiro.
Enligt henne är vårdpersonal enormt engagerad, den vill väl och brinner för sin uppgift. - Mot den bakgrunden är det inte värdigt att vi själva blir sjuka av att jobba, menade Sineva Ribeiro.
Sjuksköterskan Can Altintasli öppnade emellertid för en dialog med arbetsgivaren: - Vi har visionerna, idéerna och redskapen som behövs för att bygga upp vården igen.
