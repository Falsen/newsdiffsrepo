Hastigheten sänks på nya tågen


Stefan Bjarnefors




Göteborg
Maxhastigheten för de kommande höghastighetstågen ser ut att bli betydligt långsammare än vad som först varit planerat. Den snabbaste restiden med tåg mellan Stockholm och Göteborg väntas i framtiden bli ungefär två timmar och en kvart.



Tidigare har Trafikverket planerat för att höghastighetsbanorna som kan stå klara senast 2035 ska kunna trafikeras i upp emot 320 kilometer i timmen. På så vis skulle en resenär kunna ta sig landvägen mellan Göteborg och Stockholm på ungefär två timmar – att jämföra med strax under tre timmar i dag.
Under torsdagseftermiddagen presenterade Trafikverket sitt förslag för hur den kommande nationella planen för transportsystemet i Sverige ska se ut. Enligt den rapporten kommer maxhastigheten inte bli mer än 250 kilometer i timmen. Det innebär att den planerade tvåtimmarsresan mellan Sveriges största städer blir mellan 15 och 18 minuter långsammare.
"Binder upp mycket resurser"
Enligt Trafikverkets generaldirektör Lena Erixon beror hastighetssänkningen på att utbyggnaden sker etappvis. Då skulle det ändå dröja lång tid innan tågen skulle kunna köras i över 300 kilometer i timmen.
– Det innebär att vi binder upp väldigt mycket resurser under den perioden som man inte kan få nytta av. Vi tror också att det blir svårt för operatörerna att motivera investeringar i tåg, som är betydligt dyrare när det gäller högre hastigheter, om man inte kan få ordentliga sträckor där man kan utnyttja den kapacitet som finns, säger hon.
Planen fastställs våren 2018
Enligt rapporten innebär den sänkta hastigheten att investeringskostnaden för projektet blir mellan 15 och 25 miljarder kronor mindre. Emellertid bedöms underhållningskostnaden bli väsentligt högre med en ny byggteknik.
Trafikverkets lämnade över sitt förslag till den nationella trafikslagsövergripande planen för utveckling av transportsystemet för perioden 2018-2029 till infrastrukturminister. Nu ska den ut på en remissrunda innan den fastställs våren 2018.
