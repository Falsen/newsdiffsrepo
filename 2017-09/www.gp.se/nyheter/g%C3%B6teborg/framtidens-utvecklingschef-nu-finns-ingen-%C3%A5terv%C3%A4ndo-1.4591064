Framtidens utvecklingschef:" Nu finns ingen återvändo"


Pia Svensson




Göteborg
Det kommunala bostadsbolaget Framtiden satsar nu på att locka utländska byggbolag till Göteborg för att pressa priserna på hyresrätter. I januari hoppas utvecklingschefen Anna Nordén på de första internationella anbuden.



Intresset för att bygga hyresrätter för kommunala bostadsbolag är begränsat bland svenska byggbolag. En undersökning från Allmännyttans branschorganisation Sabo visade häromåret att sex av tio kommunala bostadsbolag bara fått in mellan noll och två anbud.  I våras fick ett av Framtidens byggprojekt noll anbud från svenska byggbolag. Tre projekt fick ett anbud och ett projekt fick två anbud.  – Om man bara får in två anbud så kan man inte känna sig nöjd. Om Göteborg ska ha en välfungerande konkurrens på marknaden måste något hända. En så låg konkurrens skapar inga drivkrafter hos bolagen att skapa effektiva resursnåla byggprocesser för att sänka kostnaderna, säger Anna Nordén.
LÄS ÄVEN: Färska siffror: Sverige värst i byggklassen
Förvaltar 72 000 lägenheter
Framtiden Byggutveckling AB, där Anna Nordén är chef för utvecklingsavdelningen, är ett dotterbolag inom Framtidenkoncernen där samtliga Göteborgs kommunala bostadsbolag, också ingår. Var fjärde göteborgare bor i ett hus hos något av bolagen som tillsammans har 72 000 lägenheter.   Byggutveckling har hittills i år upphandlat 1383 lägenhet till ett värde av runt tre miljarder kronor. Ytterligare 350 lägenheter väntar på upphandling i år. I Boverkets senaste enkät uppgav 255 av 290 landets kommuner att de hade brist på bostäder och Göteborg är inget undantag. Städer som Helsingborg, Kristianstad och Örebro rapporterar dock att de är ikapp.  För att bredda anbudsunderlaget har nu Framtiden tillsammans med Sabo inlett ett samarbete med det polska departementet för infrastruktur och byggnation. Syftet är att locka polska byggbolag till att etablera sig i Göteborg och på västkusten men Framtiden arbetar också aktivt med att få svenska små och medelstora bolag att delta i upphandlingen. – Göteborg är ingen vikt marknad för de stora byggbolagen, säger hon. Den tredje strategin för att pressa priserna är att utveckla ett byggkoncept som går att upprepa överallt i stan, där man i detalj vet var varenda skruv ska sitta och vad den kostar.
Ett utländskt bolag
I dag finns ett enda utländskt bolag i Sverige som är huvudentreprenör för ett bostadsbygge på 58 lägenheter i Klippan i Skåne. Den polska prislappen hamnade 13 procent lägre än det svenska bolagets första anbud. Framtiden räknar med att kunna pressa priserna i samma storleksordning.  I oktober ska representanter för de polska bolagen gå på anbudskola hos Sabo i Stockholm och i november väntar fördjupning i Framtidens regi. Regeringen har också gett Boverket i uppdrag att översätta de svenska byggreglerna till engelska som ska publiceras på en ny webbplats.   – Nu gör vi det här, det finns ingen återvändo, säger Anna Nordén.
