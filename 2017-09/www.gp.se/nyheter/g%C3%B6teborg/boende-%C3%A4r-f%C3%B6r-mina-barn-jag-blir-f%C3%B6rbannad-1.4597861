Boende: "Är för mina barn jag blir förbannad"


Sandra Molliver




Göteborg
Tynneredsbon Joakim Broljung är född i området och ser nu sina tre barn växa upp på samma plats. Han är förbannad över våldet, men vill inte flytta.
– Jag vill inte att onda krafter ska bestämma villkoren för mig. Dem bestämmer jag själv, säger han.



Joakim Broljung bor i området där söndagens skjutning ägde rum och han är dessutom född i Tynnered. Han hörde inget av själva skjutningen eftersom han satt och kollade på Sverigematchen. Men det är inte första gången som Joakim Broljung erfar att det uppstår oroligheter i området.
– Om man jämför mot förr, är det mycket grövre saker som händer. Sen händer det inte saker hela tiden, men det får mycket större uppmärksamhet när det är skjutningar, säger han.
LÄS MER: Ung man skjuten i Tynnered
Är inte rädd
Joakim Broljung har ställt in så att han ska kunna se i telefonen var dottern är. För egen del är han inte rädd, men desto mer beklämd är han för barnen. Han håller koll i telefonen på var dottern befinner sig och brukar titta till barnen när de leker ute.
– Framför allt är det för mina barn jag blir förbannad. För min egen del skiter jag i det. Jag kan hålla mig hemma på kvällarna utan att gå ut. Men barnen är ju ute till åtta-halv nio, det är de tiderna det varit, säger han.
LÄS ÄVEN: Ny dödsskjutning i gängmiljö i Göteborg
Vill inte flytta
Många gånger har Joakim Broljung funderat på att flytta. Det är en tanke som fortfarande slår honom vissa gånger.
– Fast samtidigt älskar jag Tynnered. Jag vill inte att onda krafter ska bestämma villkoren för mig. Dem bestämmer jag själv. Därför har jag valt att bo kvar. 99 procent är bra här ute, säger han.
Enligt Joakim Broljung behöver både myndigheter och privatpersoner göra mer för att få bort våldet från gatorna. Han efterlyser en högre polisnärvaro även de dagar det inte händer något.
– När folk runt omkring har lämnat information – varför nyttjar man inte det då? Polisen behöver vara här och visa att de ser att det händer saker. Jag bor ju här och man ser inte polisen förrän det händer saker. Vad sänder det för signaler till barnen? säger han.
