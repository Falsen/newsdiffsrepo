Vittne såg skottlossningen Tynnered: "Det håller på att bli farligare"


Tobias Kjellberg




Göteborg
Under söndagskvällen sköts en man och tre andra misshandlades i Tynnered. Enligt polisen finns det många vittnen till händelsen, GP har talat med ett av dem.
– Det är fruktansvärt. Det är inte tryggt här längre, säger vittnet.



Polisen larmades vid halv tiotiden under söndagskvällen. En man hade blivit skjuten och tre andra hade blivit misshandlade utanför en skola i Tynnered.
Under måndagen vårdas fortfarande alla fyra på sjukhus, och polisen fortsätter att söka ledtrådar, med dörrknackning och vittnesförhör.
LÄS ÄVEN: Ung man skjuten i Tynnered
Enligt polisen finns det många som såg händelsen vid skolan. En person som GP talat med såg de fyra männen sitta vid skolgården med mopeder.
Ytterligare två mopeder körde förbi gruppen – med två personer på varje moped.
– Så gjorde de en u-sväng och körde rätt in i killarna vid skolan, säger vittnet till GP.
Hörde ett pang
Ett tumult utbröt och männen började att skrika ilsket på varandra, berättar vittnet. Så hörde vittnet ett vapen avfyras.
– Plötsligt hörde jag ett pang och ett skott avlossades, säger vittnet.
LÄS ÄVEN: Polisen: Skjutningen i Tynnered kan ha gängkoppling
Efter skottlossningen hörde vittnet fler skrik. Personen beskriver hur denne känner en växande otrygghet och oro inför utvecklingen i området.
– Det är fruktansvärt. Det är inte tryggt här längre. De senaste månaderna har det bara blivit värre och värre. Det håller bli att bli farligare och allt mer skrämmande.
Polisen: Misstänkt gängkriminalitet
Enligt polisen hade flera skott avlossats under händelsens förlopp. Under den efterföljande polisjakten spärrades Älvsborgsbron av under en kortare tid som en taktisk åtgärd.
Uppgifter om exakt hur många gärningsmän det rör sig om varierar, men polisen menar att det är minst två. Än har ingen gripits.
Händelsen rubriceras som mordförsök och tre fall av grov misshandel.
LÄS ÄVEN: Boende: "Det är för mina barn jag blir förbannad"
