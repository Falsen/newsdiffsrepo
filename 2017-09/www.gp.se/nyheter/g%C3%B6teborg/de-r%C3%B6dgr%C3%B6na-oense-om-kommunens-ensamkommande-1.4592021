De rödgröna oense om kommunens ensamkommande


Erling Borén




Göteborg
Socialdemokraterna ihop med de borgerliga sviker Göteborgs ensamkommande. De hävdar V och MP, som nu lägger förslag om att öka de kommunala insatserna med nästan tio miljoner kronor.



När ensamkommande asylsökande fyller 18 år övergår ansvaret från kommunen till staten.
De som hinner fylla 18 under asylprocessen kan därför tvingas flytta till något av Migrationsverkets anläggningsboenden runt om i landet. Något GP berättat om tidigare.
Genom att regeringen och V i sommar kom överens om ett tillfälligt kommunbidrag på 195 miljoner kronor ska ensamkommande kunna bo kvar i den kommun de vistas i.
Till Göteborgs stad ska 10,8 miljoner kronor betalas ut i december – förutsatt att regeringens höstbudget röstas igenom i september.
I ett gemensamt yrkande föreslår V och MP att kommunen inte väntar tills december, utan att pengar tillförs redan nu.
Dessutom vill V och MP avsätta ytterliga 9,2 miljoner i kommunala medel, utöver det statliga bidraget.
– Det är ett svek som måste upphöra. Ungdomarna kan tvingas flytta och ryckas upp från den lilla trygghet de skaffat sig om vi inte agerar nu. Om man ska avvakta den statliga utbetalningen hinner kommunen inte använda pengarna innan budgetåret är slut, säger kommunalrådet Ulf Kamne (MP).
Flera hundra ensamkommande kan tvingas flytta
Genom att tillföra totalt 20 miljoner kronor till stadens frivilligorganisationer, via social resursnämnd, ska kvarboendemöjligheterna öka.
Enligt V och MP rör det sig om flera hundra ensamkommande ungdomar som kan behöva flytta om inte mer pengar avsätts närmaste tiden.
– I grund och botten handlar det om att erbjuda ett värdigt mottagande av unga människor, säger kommunalrådet Daniel Bernmar (V).
Yrkandet från V och MP innebär att det råder delade meningar inom det rödgröna minoritetsstyret i kommunen. På onsdag sammanträder kommunstyrelsen och då ska man ta ställning till två förslag – ett från V och MP samt ett från S.
Socialdemokraterna vill invänta Riksdagens beslut
Kärnan i S-förslaget är att kommunen inte ska tillföra samtliga 10,8 miljoner i förskott. Samtidigt understryker S behovet av insatser i dag och därför föreslår man att omgående tillföra två miljoner kronor.
Resterande 8,8 miljoner betalas ut då Riksdagen fattar sitt beslut i september.
– Regeringen har valt att inte ändra i ansvarsfördelningen mellan stat och kommun, utan staten är fortfarande ansvarigt för asylsökande över 18 år. Därför tycker jag att Vänsterpartiet och Miljöpartiets förslag är ogenomtänkt, säger kommunalrådet Marina Johansson (S).
"Alliansen kommer stödja S-förslaget"
Enligt Jonas Ransgård (M) kommer alliansen att stödja S-förslaget på onsdag.
– Vi tycker att förslaget från S är rimligt då det är lurigt att fördela pengar som Riksdagen inte har beslutat om ännu. Samtidigt är vi villiga att biträda ett litet förskott. Det är väldigt dåligt hanterat av regeringen att komma med anslag såpass sent, samtidigt som man vill att insatserna ska göras under 2017, säger han.
