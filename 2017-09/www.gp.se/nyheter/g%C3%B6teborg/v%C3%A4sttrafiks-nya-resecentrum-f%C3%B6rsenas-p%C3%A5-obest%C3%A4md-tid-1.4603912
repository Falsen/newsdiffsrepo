Västtrafiks nya resecentrum försenas på obestämd tid


Erling Borén




Göteborg
Trafikkaoset intill Polhemsplatsen har väckt starka reaktioner bland resenärer. Nu kan GP avslöja att det planerade resecentrumet skjuts fram på obestämd tid. Ingen entreprenör har visat intresse för bygget.



– Det är svårt för mig att ge ett datum när vi kan börja trafikera Åkareplatsen. Planen var att flytta busstrafiken till platsen i december, vilket nu inte blir fallet, säger Tammo Oveissi, projektledare för trafikomläggningar på Västtrafik.
I sommar har GP tagit emot flera klagomål från läsare som berörs av trafikstockningarna vid Åkareplatsen, intill Polhemsplatsen. Orsaken till trafikstoppen är de förberedande markarbeten som Trafikkontoret påbörjade vid årsskiftet.
En vanlig bild under rusningstid är att bussar, spårvagnar och bilar blockerar körfälten i samtliga färdriktningar.
Men även om markarbetena ser ut att bli klara i tid, kan GP nu avslöja att Västtrafik inte har fått några anbud från intresserade entreprenörer om att bygga resecentrumet.
– Det kan vara att mycket byggande sker i Göteborg för tillfället och att många byggbolag är upptagna. Det här är en punkt som ligger mitt i centrala Göteborg och tidsramen är ganska snäv, vilket kanske göra att man inte är villig att ta sig an bygget, säger Tammo Oveissi.
LÄS ÄVEN: Trafikkaoset hindrar Göteborgs taxinäring
Resenärerna uppmanas stiga av vid befintliga hållplatser
Planen var att Västtrafik skulle bygga resecentrumet i höst samtidigt som Trafikkontoret slutförde sina markarbeten innan årsskiftet.
Resecentrumet är en provisorisk lösning i tio år för att kompensera för den del av Nils Ericssonterminalen som monteras ner i samband med bygget av Centralområdet, där Västlänkens station vid Centralen ingår. Förutom vänthall ska centrumet innehålla åtta gater.
Det är i första hand busslinjer som går i östlig riktning som ska flytta till Åkareplatsen.
Att resecentrumet nu blir försenat innebär att resenärer även nästa år kan förvänta sig att stiga av vid de befintliga hållplatserna runt Centralen.
– Så länge Åkareplatsen inte är klar kommer resenärerna att kunna resa till sina nuvarande målpunkter vid Nils Ericssonterminalen, Nordstan och Centralstationen, säger han.
LÄS ÄVEN: Bygge på Åkareplatsen skapar trafikstockning
"Trafiken kommer att förbättras"
Det är under de senaste veckorna som trafiken har stockat sig ordentligt. Enligt Tammo Oveissi beror det på att många resenärer har kommit tillbaka efter semestern och att skolterminen har börjat.
– Vi visste att vi skulle få mer trafik i området och fler förseningar första veckan när vi gick över till höstens tidtabell. Nu kommer trafiken successivt att förbättras, säger han.
En annan orsak är att Trafikkontoret just nu håller på att färdigställa arbeten inom körfälten.
– Just nu har vi mycket arbeten mitt i körbanorna, men vi beräknar att vara klara i den trafikerade miljön om tre veckor. Då kommer både fordon och arbetsmaterial att tas bort från körfilerna, vilket gör att det blir ett störningsmoment mindre. Om tre veckor kommer vi påbörja markarbetena i närheten av resecentrumet och då är vi inte längre mitt i trafiken, säger Magnus Stenberg, projektledare på Trafikkontoret, Göteborgs Stad.
Ny cykelbana riskerar stoppa flödet ytterligare
Samtidigt planerar Trafikkontoret för fler arbeten vilket gör att resenärerna kan behöva ha tålamod en bra bit framöver.
Bland annat ska en ny cykelbana förläggas längs med norra husväggen vid Clarion hotel post. I praktiken innebär det att ett helt körfält försvinner.
– Vi har en mer eller mindre daglig dialog med Västtrafik för att se om det är några arbeten vi kan vänta med för att minimera trafikstörningarna, säger Magnus Stenberg.
Att Västtrafik inte kan påbörja sitt arbete enligt tidsplan innebär att Trafikkontoret troligtvis tvingas komma tillbaka till Åkareplatsen nästa år.
– Det kan finnas ytor direkt intill resecentrumet som vi inte kan göra förrän Västtrafik har byggt klart sin fasad, säger han.
Både markarbetet och resecentrumet är beräknat att kosta totalt 50 miljoner kronor. Om förseningen kommer påverka slutnotan är enligt Magnus Stenberg inget som går att avgöra i dag.
Vad säger du om trafiksituationen som uppstått vid Åkareplatsen?
– Jag förstår att det är frustrerande när man hamnar mitt i kön. Men man får nog räkna med att det blir problem i trafiken när man bygger i centrala Göteborg. Vi bygger trots allt för att på sikt underlätta för resenärerna, säger han.
