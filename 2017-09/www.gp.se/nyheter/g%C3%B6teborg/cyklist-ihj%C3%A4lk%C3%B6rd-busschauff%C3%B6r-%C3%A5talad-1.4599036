Cyklist ihjälkörd - busschaufför åtalad


Sandra Divinyi




Göteborg
Vittnena såg hur bussen körde mot rött och rakt in i korsningen. Från den korsande vägen kom då en cyklist. "Det här går inte, nu kommer det att smälla", berättade ett vittne om sina tankar. Bussen körde in i cyklisten och hans skador blev så allvarliga att hans liv inte gick att rädda.



I våras åtalades en busschaufför för vållande till annans död och vårdslöshet i trafik.
Under tre dagar har rättegången mot mannen i 55-årsåldern pågått i Göteborgs tingsrätt, men nu ska den vara avslutad.
Händelsen mannen åtalades för utspelade sig på Sörredsvägen i Torslanda på morgonen den 22 augusti förra året.
LÄS MER: Cyklist död efter krock med buss
Körde en tom buss
Busschauffören själv berättade i senare polisförhör att han var på väg till Torslanda med en tom buss.
När han närmade sig korsningen mellan Torslandavägen och Sörredsvägen såg han att trafikljuset slog om, enligt honom, till gult.
– Varför skulle jag inte stanna om jag hade rött ljus, förklarade han det i polisförhör.
Han berättade för polisen att han tänkte "ska jag gasa eller bromsa". Han bestämde sig för att släppa på gaspedalen. Tanken kom att han ville stanna men var rädd för att inte få stopp förrän han var mitt i korsningen. Han minns även att han hann tänka på att han kanske hade en bil bakom sig, så han vågade inte tvärnita.
Såg cyklisten
Då såg han cyklisten komma i full fart.
"Jag bromsade hårt och bussen började glida och jag hade ingen chans", har mannen skrivit på en lapp som finns i förundersökningen. Han skriver också att "Jag ber om ursäkt tusen gånger och jag ber er om förlåtelse".
Mannen förnekar vårdslöshet i trafik samt vållande till annans död.
Men åklagaren menar att han brustit i "omsorg och varsamhet" då han kört i "för hög hastighet" samt "mot rött ljus varpå han kört på NN som korsade vägbanan på cykel".
Som bevisning finns flera vittnen till den tragiska olyckan
En kvinna berättade i förhör att hon stod still med sin bil vid trafikljuset innan korsningen och inväntade grön signal.
Plötsligt kom en buss i hög fart på hennes vänstra sida. Bussen körde rakt igenom korsningen. Samtidigt såg kvinnan hur en cyklist korsade vägen. Hon insåg att de skulle kollidera.
"Nu kommer det att smälla"
Även ett annat vittne insåg att bussen skulle köra in i cyklisten:
– "Det här går inte, nu kommer det att smälla", sa hon till polisen om sina tankar.
Ett annat vittne sprang fram till cyklisten och såg de allvarliga skadorna. I väntan på polis och ambulans gjorde de vad de kunde för att hjälpa mannen i 60-årsåldern. Han fördes sedan till sjukhus men hans liv gick inte att rädda.
