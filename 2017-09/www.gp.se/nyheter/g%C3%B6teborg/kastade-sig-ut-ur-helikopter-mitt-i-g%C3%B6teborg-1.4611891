Kastade sig ut ur helikopter – mitt i Göteborg

Gabriella Elbied Pettersson



Göteborg
Göteborgare kunde under torsdagskvällen beskåda en fallskärmsuppvisning mitt i centrala stan. Uppvisningen skedde i samband med ett evenemang för Chalmersstudenter.
– Det var en fin höstkväll med en otrolig utsikt över Göteborg, säger hopparen Sebastian Fransson.



Under torsdagskvällen anordnade Chalmers studentkår tillsammans med fallskärmsklubben Cirrus-Göteborg en fallskärmsuppvisning över Lindholmspiren, mitt i centrala Göteborg. Hoppet gjordes i samband med Chalmers välkomstmottagning för nya studenter.
Sebastian Fransson, 27 år, John Funck, 32 år, och Jerry Lindahl, 28 år, kastade sig ut från en helikopter på 1 300 meters höjd. Med sig hade de en Chalmers-flagga och rökeffekter.
– Vi hoppade från 1300 meters höjd och löste ut skärmen ganska omgående. Det var en fin höstkväll med en otrolig utsikt över Göteborg, säger Sebastian Fransson.
Alla tre är vana fallskärmshoppare och aktiva i fallskärmsklubben Cirrus-Göteborg. Sebastian Fransson började hoppa fallskärm 2012 och har hunnit med 820 hopp sedan dess. Men detta var första gången han hoppade i centrala Göteborg.
– Det var verkligen en upplevelse en dröm uppfylldes. När man bor här så är det otroligt fint att hoppa över sin stad.
Nerverna finns kvar
Även om Sebastian Fransson är en van fallskärmshoppare så kan nervositeten dyka upp.
– Det är otroligt kul att hoppa fallskärm, men när det är uppvisning och älven går precis bredvid så blir man lite nervös. Älven är fin, men man ville ju gärna inte landa i den, så det blir lite mer press, säger han.
Lina Olandersson,23 år, är student och en av arrangörerna bakom evenemanget då hon sitter i mottagningskommittén på Chalmers. Hon hoppar själv fallskärm och det var så idén kom till.
– Detta var finalen av mottagningskampen som är en tävling för nya studenter. I samband med det hade vi den här uppvisningen, så fick fallskärmshopparna komma med resultatet på vem som hade vunnit, säger Lina Olandersson.
Över 1 000 åskådare
Över 1 000 personer ska ha varit på platsen för att bevittna uppvisningen, de flesta ska ha varit studenter men enligt Lina Olandersson dök några nyfikna personer upp.
– Det har varit några personer här och kommit fram och sagt att det var en häftigt grej. Sedan är det säkert folk som har kollat ut i sina fönster och sett det, det ser ju häftigt ut om en helikopter stannar i luften mitt i stan och någon hoppar ur den, säger Lina Olandersson.
