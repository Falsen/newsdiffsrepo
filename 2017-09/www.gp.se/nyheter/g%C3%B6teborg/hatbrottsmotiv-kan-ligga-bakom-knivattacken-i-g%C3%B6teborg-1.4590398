Hatbrottsmotiv kan ligga bakom knivattacken i Göteborg


Josefine Olausson




Göteborg
En man i 60-årsåldern knivskars på fredagsförmiddagen i ansiktet i centrala Göteborg.
Polisen utreder nu om ett hatbrottsmotiv kan ligga bakom attacken.
– Ett snabbt polisiärt ingripande har nog troligen förhindrat ytterligare våldsdåd, säger insatschefen Mats Rilemark.



Polisen larmades om knivattacken klockan 10.53 under fredagsförmiddagen efter att en man i 60-årsåldern knivskurits i kinden.
– Det är en man som har gått runt med en kniv och viftat. En man ska ha blivit knivskuren, sa Hans Lippens, presstalesperson vid polisen i region Väst, några minuter efter larmet.
Knivskars i ansiktet
Lippens berättade fortsatt att en man i 45-årsåldern hade gått runt på Drottningtorget och hotat personer med kniv och att han i samband med det knivskar den äldre mannen i ansiktet.
– Det är en ensam gärningsman som gett sig på en person, som det ser ut oprovocerat och skadat honom med kniv, berättade Mats Rilemark, yttre befäl vid polisen i Storgöteborg och insatschef vid platsen, för GP cirka 20 minuter efter dådet.
Den misstänkte gärningsmannen greps kort efter händelsen i Brunnsparken, bara några hundra meter från Drottningtorget.
– Han greps med en kniv i väskan, säger presstalesmannen Hans Lippens.
"Förhindrat ytterligare våldsdåd"
Enligt insatschefen Mats Rilemark kunde mannen gripas efter att vittnen tidigt informerat polisen om hans flyktväg.
– Det är vittnen som har observerat den här mannen ett hundratal meter innan gripandet. Ett snabbt polisiärt ingripande har nog troligen förhindrat ytterligare våldsdåd, berättade Mats Rilemark som byggde uppgifterna på vad den misstänkte själv uppgav för polisen efter att han greps.
Den knivskurne mannen fördes efter dådet i ambulans till sjukhus, men har enligt polisen inte drabbats av några allvarligare fysiska skador.
Polisen utreder hatbrottsmotiv
Under fredagen hörde polisen förhört ett stort antal vittnen till attacken på Drottningtorget. Polisen har i nuläget ingen klar bild av händelseförloppet, men utreder nu om ett hatbrottsmotiv kan ligga bakom attacken.
Ett vittne till knivskärningen uppgav efter dådet för GP att den misstänkte gärningsmannen ska ha skrikit ”Alla i Jehovas vittnen ska dö”. En uppgift vittnet även uppgav för en polispatrull vid brottsplatsen.
Christina Corneliusson är jourhavande förundersökningsledare vid polisen i Göteborg City. Hon vill inte gå in på vad vittnen har sagt i enskilda förhör, men bekräftar att polisen utreder om ett hatbrottsmotiv kan ligga bakom attacken.
Åklagare kopplas in
– Det du säger får stå för vad vittnet har uppgett för dig. Det jag kan säga är att det initialt inte verkade finnas något motiv. Nu har det framkommit vittnesuppgifter som skulle kunna peka på att det eventuellt skulle kunna finnas ett hatbrottsmotiv mot en viss religiös gruppering. Om det är så vet vi inte än och det är något vi håller och undersöker i den pågående utredningen. Vi har flera förhör kvar att hålla med både vittnen, den misstänkte och målsägande. Jag vill därför inte gå in i detalj på vad som framkommit i förhör i det här läget, säger Christina Corneliusson.
När GP var i kontakt med Christina Corneliusson tidigt på fredagseftermiddagen var hon i kontakt med åklagaren i ärendet.
– Den misstänkte är inte anhållen men kommer med 99,9 procents säkerhet att bli det, berättade Christina Corneliusson.
Senare under eftermiddagen meddelade polisen att den misstänkte mannen hade anhållits misstänkt för grov misshandel efter åklagarbeslut.
Polisens presstalesman Stefan Gustafsson kunde då inte lämna någon ytterligare information i ärendet.
