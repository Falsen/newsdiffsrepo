Polisen: Skjutningen i Tynnered kan ha gängkoppling


Tobias Kjellberg




Göteborg
Under söndagen blev en man i 20-årsåldern skjuten av två personer och hans kamrater blev misshandlade. Alla vårdas fortfarande på sjukhus, den skjutne med allvarliga skador. Polisen utesluter inte att händelsen kan vara gängrelaterad.



Det var strax för klockan nio under söndagskvällen som en man i 20-årsåldern blev skjuten i Tynnered. Under måndagen har polisen haft ett möte i ärendet.
– Under morgonens möte har det inte framkommit nya uppgifter i ärendet. Polisen fortsätter med tekniska undersökningar och dörrknackningar i områdena, säger Hans Lippens, presstalesperson vid polisen i region Väst.
Polisen har fått en klarare bild av händelseförloppet under nattens korta förhör. Uppgiften är att den skjutne mannen och hans tre kamrater plötsligt ska ha blivit konfronterade av två okända personer.
– Vår bild är att det kommer fram minst två personer och skjuter den ena och misshandlar de andra tre, säger Hans Lippens.
Blev de andra slagna av pistolkolven?
– De blir slagna på kroppen och i ansiktet, men vilket tillhygge man använder lämnar vi oklart på grund av utredningsläget.
Enligt Sahlgrenskas presstjänst är den skjutne allvarligt skadad, medan de övriga tre har lindriga skador.
LÄS ÄVEN: Ung man skjuten i Tynnered
Oklart flyktfordon
Därefter ska de två gärningsmännen ha lämnat platsen, men exakt hur är oklart.
– Sedan lämnar man platsen på två mopeder eller crossmotorcyklar eller en bil, det är lite otydligt. Men alla fordon figurerar i utredningen, säger Hans Lippens.
Nu hoppas polisen att det kommer att komma fram fler uppgifter kring händelsen. Det finns många vittnen som befann sig på platsen vid skjutningen, berättar Hans Lippens. Man hoppas också på mer uppgifter från de skadade.
– Sjukvården har gått före men under dagen hoppas vi på att de kommer ge oss mer, men sedan beror det på om de vill prata med oss över huvud taget.
Polisen utesluter inte att skjutningen och misshandeln är gängrelaterad och har koppling till de tidigare skjutningarna i området.
– Men de verkar inte utgöra den direkta kärnan av gängen, utan är i periferin på något sätt. Men eftersom vi inte pratat med dem vet vi inte varför det här har inträffat, säger Hans Lippens.
Fotokonfrontation
Eftersom det fanns många vittnen på platsen finns det en god chans för att bra uppgifter på signalement kan komma även därifrån, menar Hans Lippens. Och med hjälp av fotokonfrontation hoppas man i ett senare skede kunna komma ett steg närmre ett gripande.
– Det innebär att man samlar ett antal fotografier som vittnena får titta på oberoende av varandra, för att se om man känner igen någon av dessa personer. Men först behöver vi prata mer med vittnena, säger Hans Lippens.
LÄS ÄVEN: Boende: "Det är för mina barn jag blir förbannad"
