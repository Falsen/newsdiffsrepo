”Skamligt agerade av sjukhusledningen”

Anders Abrahamsson



Göteborg
Invasionen av vägglöss på Östra sjukhuset får chefen för stiftelsen Fontänhuset i Göteborg att ilskna till.
I onsdags stängde de själva ner sin verksamhet efter att två av deras medlemmar som vårdats på avdelning 367 visat sig bära på löss.
– Jag förstår inte vad sjukhusledningen har väntat på, det här är skamligt. Jag är fruktansvärt arg, säger Helena Carlström.



Under den pågående evakueringen av patienter vid avdelning 367 uppgav flera anställda på enheten för GP att problemen med vägglöss varit kända under en längre tid.
Trots det dröjde det fram tills i torsdags innan cheferna för avdelningen agerade och anlitade en saneringsfirma.
Helena Carlström är chef för stiftelsen Fontänhuset. Stiftelsen, som till största del är finansierad av statliga och kommunala medel, inriktar sig på att ge sysselsättning och vägledning till människor som har olika former av psykiska funktionshinder för att de ska kunna ta sig tillbaka till arbetslivet eller studier.
LÄS OCKSÅ: Vägglöss på Östra sjukhuset - patienter evakueras
Stängde ner direkt
Hon berättar att Fontänhuset redan i onsdags beslutade sig för att stänga ner sin verksamhet efter att två av deras medlemmar som nyligen vårdats på den drabbade avdelningen på Östra sjukhuset visat sig bära på vägglöss.
– Det bara regnade löss om dem. Vi har 900 medlemmar och med tanke på vilken spridningsrisk det innebär stängde vi direkt och kallade dit Anticimex. Vi tog också ut våra medlemmar och sanerade dem och gav dem nya kläder, säger Helena Carlström.
Hon berättar att saneringsfirman konstaterade att Fontänhuset lokaler inte hade hunnit drabbas. Däremot hade vägglössen fått fäste i en av medlemmarnas bostäder.
Helena Carlström är starkt kritisk till att de ansvariga cheferna på Östra sjukhuset inte har agerat tidigare efter personalens och patienternas rop efter hjälp.
– Jag tycker det är skamligt. Vi agerade direkt och hade det här hänt på en kirurgavdelning är jag ganska säker på att även sjukhusledningen hade gjort det. Jag är rent ut sagt förbannad.
Vårdchefen: "Jättesvårt att svara på"
Pia Rydell är verksamhetschef för den drabbade avdelningen 367. När GP var i kontakt med henne under lördagen kunde hon inte ge en förklaring till varför sjukhuset väntat så länge.
– Det är jättesvårt att svara på. I tisdags kväll fick jag ett meddelande från personalen om att de uppmärksammat detta. Då fick jag känslan av att de varit misstänksamma länge. Under onsdagen pratade jag med chefen, som inte heller hört något. Jag vet inte varför kommunikationen inte har fungerat. Det är en sådan del av historien som jag vill följa upp, svarar Pia Rydell på GP:s frågor.
Helena Carlström uppger nu att Fontänhuset kommer att göra vad de kan för att stötta sina drabbade medlemmar.
– Många av våra medlemmar saknar helt eller till stor del sociala nätverk. De vet inte till vem de ska vända sig. När det gäller deras bostäder är det fastighetsägarna som har en skyldighet till att se till att de saneras, men det vet inte alltid våra medlemmar om. Vi har undrat var lössen kommer ifrån, nu verkar det ganska tydligt, säger Helena Carlström.
