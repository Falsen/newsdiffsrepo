Vägglöss på Östra sjukhuset - patienter evakueras


Anders Abrahamsson




Göteborg
Patienter på en psykiatrisk vårdavdelning på Östra sjukhuset har evakuerats efter att vägglöss upptäckts i lokalerna.
– Både personal och patienter har bitmärken, cheferna har informerats om det här sedan flera veckor, säger en anställd.
Den ansvarige verksamhetschefen uppger att hon inte kan svara på varför det har dröjt innan sjukhuset agerat.



Under lördagen stängde och evakuerade Östra sjukhuset sina patienter från avdelning 367 på grund av att det upptäckts vägglöss i lokalerna.
På avdelningen finns 14 vårdplatser för patienter med olika former av missbruks- och beroendeproblem. Flera anställda på avdelningen uppger för GP att problemen med vägglöss har varit känt en längre tid.
– Anticimex var här häromdagen och konstaterade att det fanns vägglöss över i stort sett hela avdelningen. Till en början handlade det om två rum, men de har konstaterat att det finns bakom en soffa i hallen och även i väntrummen, berättade en anställd på avdelning 367, strax efter att evakueringen inleddes.
Den anställda berättar att personalen vid ett flertal tillfällen informerat sina chefer om problemen - trots det har en åtgärd dröjt i flera veckor.
– Men vi har haft det väldigt rörigt här en tid, med sjukskrivna chefer och tillförordnade chefer, men det här har varit ett problem i flera veckor, säger personen.
Flera patienter har drabbats
En av GP:s uppgiftslämnare berättar att flera patienter har blivit bitna och att även personal har dragit med sig vägglöss hem från arbetsplatsen och att deras barn i sin tur också har blivit bitna.
Tobias Nordin är verksamhetschef för en av de vuxenpsykiatriska klinikerna på Östra sjukhuset och är den chef som under lördagen tog beslutet att stänga ner avdelning 367.
– För två dagar sedan, i torsdags upptäcktes det vägglöss i två patientrum. Då sanerade man de två rummen i enlighet med saneringsfirmans rekommendation och stängde rummen i 48 timmar. I dag skulle rummen öppnas klockan 14.00, men innan det upptäcktes vägglöss på andra delar av avdelningen. Då var vi tvungna att evakuera hela avdelningen för att kunna sanera den. Just nu pågår en omflyttning av patienter från avdelning 367 till en grannavdelningen där de kommer att få vara istället, berättade Tobias Nordin vid 16-tiden på lördagen.
Patienterna kommer saneras
Nordin uppgav också att patienterna innan de evakuerades sanerades för att lössen inte ska sprida sig vidare till övriga delar av Östra sjukhuset.
– De kommer att duschas och få byta kläder i enligt med infektionsbakjourens rekommendation. Inga av deras tillbehör som finns från 367 tas med till grannavdelningen, sa Nordin.
Anställda på avdelningen uppger att det här har varit ett problem i flera veckor, varför tas det här beslutet först nu?
– Det är inget jag kan kommentera då det inte är något jag känner till. Jag inte är verksamhetschef för avdelning 367. Anledningen till att jag är talesperson och var den som tog beslutet att stänga avdelningen är att jag är verksamhetschef för den psykiatriska akutmottagningen och på jourtid så är det psykiatriska akutmottagningen som koordinerar alla sådana här frågor, säger Tobias Nordin.
Pia Rydell är verksamhetschef på den drabbade enheten. Inte heller hon kan förklara varför problemet inte har kommit upp till ytan tidigare.
– Det är jättesvårt att svara på. I tisdags kväll fick jag ett meddelande från personalen om att de uppmärksammat detta. Då fick jag känslan av att de varit misstänksamma länge. Under onsdagen pratade jag med chefen, som inte heller hört något. Jag vet inte varför kommunikationen inte har fungerat. Det är en sådan del av historien som jag vill följa upp, säger hon.
Anhörig: "Patienterna har påtalat det länge"
En anhörig till en person som vårdas på avdelning 367 berättar att hon i början av veckan var på besök i de drabbade lokalerna.
– Det här med lössen var något det pratades mycket om och det var en sak som patienterna var väldigt förbannade över. När jag själv var där ville jag bara därifrån, vägglöss är inget direkt jag vill dra med mig hem. Tänk dig då hur det är för folk som ska leva och sova i en sådan här miljö. Det handlar om människor som redan har det väldigt tufft. Personen jag hälsade på var riktigt arg och det var många andra också. Det här är människor som redan har svåra problem och som känner att de inte har fått gehör när de har sträckt ut sina händer efter hjälp, säger den anhörige till GP.
