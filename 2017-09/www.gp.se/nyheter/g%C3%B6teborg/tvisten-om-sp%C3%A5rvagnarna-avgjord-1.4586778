Tvisten om spårvagnarna avgjord

Jan Höglund



Göteborg
Göteborg vann i huvudsak skiljedomsförfarandet mot italienska Ansaldobreda och får ersättning. Det är rimligen slutet på den långa, bittra och kostsamma spårvagnsskandalen.



Skiljenämndens dom kom i går. På grund av sekretessprövning dröjer det innan trafikdirektören Stefan Eglinger kan "prata siffror". Men generellt innebär domen att Göteborgs Stad får ersättning för merparten av sina krav och går totalt sett på plus. Ansaldobreda ska betala kompensation för fel och svagheter i de totalt 65 levererade spårvagnarna. Bristande tillgängligheten och driftsäkerhet har under lång tid lett till stora störningar i lokaltrafiken, som i hög grad fått upprätthållas med halvsekelsgamla vagnar.
Även den italienska tillverkaren får gehör för en viss del av sina krav, men det var väntat, enligt Stefan Eglinger som säger att domen var efterlängtad på dagen två år efter att processen startade. Att gå till skiljedom var en sista utväg för att få ett slut på den låsta konflikten med leverantören.
– Nu har vi fått ett avslut och en upprättelse. Det känns bra. Vi är på andra sidan av tvisten, säger Stefan Eglinger.
"Det känns bra"
Trafiknämndens ordförande Johan Nyhus (S) vill inte tala om vinnare eller förlorare.
– Jag tycker inte man kan tala om att man vinner en skiljedom. Jag har jämfört det med att behöva gå till domstol vid en skilsmässa. Det är sällan någon hoppar ut från en sådan domstol av glädje.
– Men jag är nöjd med domen. Det pekar tydligt på att vi i Göteborgs Stad har ställt en del väldigt rättmätiga krav mot Ansaldobreda för att inte ha kunnat trafikera spårvagnstrafiken.
Får täckning för förluster
Göteborg har I princip får täckning för alla dessa förluster i domen, enligt Johan Nyhus.
– Man hade alltid kunnat få mer eller mindre. Jag är nöjd, men skuttar inte.
– Jag vill också säga att Ansaldobreda hade stora krav på oss. Men de siffror som har publicerats i GP stämmer inte. När ni får ta del av underlaget kommer ni att se att det Ansaldobreda sa till er inte stämmer. De får ut betydligt mindre och vi går på plus i det avseendet.
Kan ni lägga den här skandalen bakom er nu?
– Det här är ett viktigt domslut och det går inte att överklaga. Förlikningen är gjord. Ja, jag hoppas det.
– För två år sedan började vi reparera spårvagnarna själva och upphandlade ett annat företag i Tjeckien för att laga dem. Det har gjort att vi successivt har kunnat sätta in allt fler vagnar i trafik för göteborgarna och öka kollektivtrafiken. Det behövs för det är fullt på en del linjer.
Ska repareras
Nu är omkring 45 av de nya så kallade M32- vagnarna i trafik och senast 2020 ska alla dessa vagnar vara rostsanerade och reparerade.
Den här spårvagnsaffären är en av de sämsta som Göteborg någonsin har gjort. Vilka lärdomar drar ni?
– Göteborgs spårvägar har ju upphandlat en ny spårvagn som börjat tillverkas. Det vi har lärt oss är att lägga hela ansvaret på en part. När det gällde de italienska spårvagnarna var det många kockar som var med och tyckte. Om det nu skulle vara något fel är det styrelsen för Göteborgs Spårvägar som bär ansvaret. Det har vi också lärt oss.
– Det är viktigt för oss politiskt att någon tar tydligt ansvar.
Borde varit mer ifrågasättande
För Johan Nyhus, som kom in i ett senare skede av den här processen, är den viktigaste lärdomen att de inblandade inte borde ha varit så godtrogna utan mer ifrågasättande.
– Vi borde ha trott mindre på leverantören. När de sa att enligt avtalet "är det vi som ska laga och vi kan det" litade vi på det. När vi fick tillbaka den första vagnen som var rostig insåg vi att den inte var lagad. Då reagerade vi. Möjligen skulle vi ha gjort det tidigare. Vi måste vara mera noggranna.
Det finns även många juridiska lärdomar av hur man bör skriva avtal, enligt Johan Nyhus. Men med spårvagnsskandalen bakom sig ser han ljust på läget för kollektivresandet i Göteborg.
– De ökande beställningar som Västrafik har kan vi leverera. För folk i vardagen innebär det mindre trängsel i rusningstrafiken.
– Samtidigt ser vi ökade behov hela tiden och vi vill ju att kollektivtrafiken ska öka. Nya resenärer i Göteborg tar vagnen eller bussen, men det kräver också att de fungerar.
En kris för Göteborg spårvägar
För Lars-Börje Björfjäll, vd för Göteborgs spårvägar, blev rostskandalen ett krisläge.
– Men vi har kunnat åtgärda många av vagnarna för egen del och göra en upphandling som visade sig fungera väldigt bra. Nu får vi ett avslut.
– Jag har sedan jag kom i början av 2005 suttit i förhandlingar och fått löften som inte har infriats. Nu lägger vi det bakom oss. Jag känner det som en framgång.
