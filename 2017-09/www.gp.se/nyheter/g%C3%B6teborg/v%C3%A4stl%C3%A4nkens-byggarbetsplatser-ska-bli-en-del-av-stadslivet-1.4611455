Västlänkens byggarbetsplatser ska bli en del av stadslivet


Erling Borén




Göteborg
För barn som börjar skolan nu kommer centrala Göteborg att vara en byggarbetsplats tills de blir vuxna. Uppgiften för ansvariga blir att göra byggena till en del av stadslivet. Det kan handla om allt från tillfälliga barer till studiebesök för skolklasser.



Hur ska Göteborg förbli en attraktiv stad under Västlänkens byggtid? Det var en av frågorna som togs upp under ett panelsamtal på Fastighetsmässan i veckan.
Som representant för kommunen deltog Stefan Eglinger, trafikdirektör på Göteborgs stad.
– Staden under byggtid är den verklighet som vi kommer leva i under många år. Det finns barn som kommer ha hela sin skolång under byggåren, säger han.
Västlänksbygget ska pågå fram till 2026. Samtidigt planerar kommunen för ytterligare bygg- och infrastrukturprojekt som sträcker sig hela vägen till 2035.
Totalt ska Göteborg bygga för en befolkningsökning som motsvarar ett helt Jönköping.
En fråga som kommunen därför försöker besvara är hur byggarbetsplatserna ska bli en integrerad del av stadslivet.
– Vi försöker vända på perspektivet och se om byggena kan bli en tillgång för staden. Det kan exempelvis handla om olika typer av bullerplank eller att bjuda in skolklasser så att de kan lära sig om byggena. En annan idé är att låta tillfälliga barer öppna i anslutning till byggnationerna under sommartid, säger Stefan Eglinger.
LÄS ÄVEN: Tusentals väntas delta i demonstration mot Västlänken
Uppmanas välja cykeln istället för bilen
Samtidigt är oundviklig konsekvens är att framkomligheten i trafiken kommer att påverkas under byggtiden, säger Stefan Eglinger.
– Det kommer vara mer besvärligt vid en del punkter i staden. Det är därför viktigt att man är beredd att ställa om sitt resande. Vi kommer uppmana göteborgarna att cykla och åka kollektivt, och att endast ta bilen när de måste, säger han.
Byggstarten för Västlänken är satt till nästa år. Enligt Bo Larsson, projektledare på Trafikverket, går det ännu inte att avgöra exakt hur byggena kommer påverka närmiljön.
– I dagsläget håller vi på att handla upp stora kontrakt. Så fort vi har entreprenörerna på plats kan vi gå ut med detaljerad information om hur de lokala områdena kommer att påverkas. I nuläget är samtliga anbud sekretessbelagda, då anbudsgivarna vill ha sekretess tills dess att de har ett kontrakt med Trafikverket, säger han.
En kritik som riktats mot Västlänken är att slutnotan lär bli högre än de 20 miljarder som Trafikverket har budgeterat för. Men enligt Bo Larsson finns det i dag inget som pekar på att budgeten kommer att spricka.
– De 30 miljarder som hörs ibland i debatten inkluderar olika följdinvesteringar. Men att andra aktörer bygger exempelvis hus i anslutning till stationerna är inget som ska räknas med i notan för Västlänken, säger han.
LÄS ÄVEN: ANALYS: Motståndarna är sent ute
Marieholmstunneln mer komplicerad än Västlänken
En annan missuppfattning är att Västlänken skulle vara exceptionellt svår att bygga, säger han.
– Marieholmstunnel är rent byggnadstekniskt betydligt mer komplicerad, men man hör aldrig samma kritik mot det projektet.
I panelsamtalet deltog även Lena Dalerup. Hon är vd för Innerstaden Göteborg, en organisation som ägs av Fastighetsägarna Göteborg och Köpmannaförbunden. Bland de handlare som hon representerar finns det en oro att färre kunder ska lockas till innerstaden under byggtiden.
Dessutom är näringsidkarna bekymrade över parkeringssituationen under byggnationen, säger hon.
– Göteborg är en bilburen stad och det alternativet måste vara möjligt även under byggtiden.
Enligt Stefan Eglinger är parkeringsfrågan något som kommunen, ihop med Trafikverket, fokuserar mycket på i dagsläget.
– Vi har hittat ersättningsplatser för nästan alla de platser som påverkas av Västlänken. Just nu tittar vi på hur vi ska kunna ordna de här platserna så att de kan användas så snabbt och så bra som möjligt, säger han.
