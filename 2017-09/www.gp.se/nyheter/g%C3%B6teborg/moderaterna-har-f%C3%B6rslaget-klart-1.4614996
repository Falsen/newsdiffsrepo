Moderaterna har förslaget klart


Arne Larsson




Göteborg
I ett år har Moderaterna jobbat med sin vision för staden. Nu startar partiet sitt arbete inför nästa års val – med 101 nya förslag.



Aldrig tidigare har Moderaterna i Göteborg jobbat så brett med sin politikutveckling som under det gångna året. I fem temagrupper har medlemmarna tagit fram ett material som på ett övergripande plan handlar om hur de vill att staden ska vara.  – Det kan låta som en klyscha, men jag tror att alla behöver ha en berättelse och en vision om vad det är man vill, säger David Josefsson, stadssekreterare för Moderaterna i kommunstyrelsen, som tillsammans med fullmäktigeledamoten Axel Josefson hållit i arbetet.  En tydlig trend i svensk politik just nu är ett ökat fokus på att samhället glider isär. Det är också ett bärande tema i Moderaternas nya berättelse. Men att intresset för att hålla ihop staden tidigare mest varit en vänsterfråga håller de inte med om.  – Vi pratade mycket om utanförskap redan innan valsegern 2006. Den stora skillnaden handlar i stället om att vi vill fokusera på att fler ska jobba medan vänstersidan mer är intresserade av hur man fördelar de resurser som finns, säger Axel Josefson.  Och att allt fler partier talar om ökad segregation är inte så konstigt, menar de: det beror helt enkelt på att problemen blivit allt tydligare och att det gått upp för allt fler att det påverkar alla som bor i staden.  – Var ska företagen hitta de ingenjörer de behöver i framtiden om skolorna i delar av staden inte fungerar? Det handlar också om besöksnäringen, om vi ska vara en attraktiv stad måste vi vara en hel stad, säger Axel Josefson.  I den visionsfilm som Göteborgsmoderaterna tagit fram är budskapet att staden är på väg åt fel håll och att otryggheten breder ut sig. I den bok där man samlat de 101 idéerna heter det att "skjutningar, mord och narkotikaförsäljning" tillhör vardagen och att gangster inte är ett skällsord utan ett karriärval för många unga i förorten.  – Det är tudelat. Vi har mycket att vara stolta över, men vi har en utveckling som inte är positiv. Vi vill bryta den och få Göteborg att bli starkt igen, säger David Josefsson.  Bristande kunskap är ett av de områden man tar upp och bland förslagen finns betyg från årskurs ett, ett aktivt skolval – det vill säga att alla måste välja skola – fler studietimmar och en obligatorisk sommarskola för elever som inte uppnår målen i kärnämnen.  Ett politikområde, där synen på hur det faktiskt ser ut i dag, skiljer sig mycket mellan de stora partierna är näringsliv och företagande. Socialdemokraterna lyfter ofta fram hur bra staden går – med en arbetslöshet som är lägre än i övriga storstäder i landet och ett klimat som gör att de stora företagen vågar investera. Mest iögonfallande är Geelys innovationscenter och Cevts enorma tillväxt.  Moderaterna har en annan syn på näringslivsklimatet. Det är kort sagt illa. Man trycker på att Göteborg tappat 100 placeringar på Svenskt näringslivs företagsrankning och pekar ut kommunens attityd, service och bemötande som extra stora bekymmer. Bland de konkreta förslagen finns bland annat en vilja att konkurrensutsätta mer kommunal verksamhet och minska antalet kommunala bolag.  På lördagen, med på dagen ett år till valet, samlas 200 Göteborgsmoderater för att diskutera strategin.  – Sedan ska vi ut och prata med göteborgarna. Nu börjar valrörelsen, säger David Josefsson.
