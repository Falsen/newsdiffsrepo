Ungdomar attackerade spårvagnschaufför - döms


Sandra Divinyi




Göteborg
Föraren hade precis börjat rulla med sin spårvagn när två ungdomar sprang fram till vagnen och började sparka på dörrarna. När föraren stannade vagnen och gick ut attackerades han med sparkar och slag.
Nu döms ungdomarna till ungdomstjänst.



Det var en lördagseftermiddag i början av mars i år. En spårvagnschaufför hade precis börjat rulla med sin vagn från Angereds centrum när två ungdomar rusade fram och började sparka på ena dörren.
Föraren stannade vagnen och gick ut. Vittnen har berättat att de började skrika på varandra.
En övervakningsfilm har visat att föraren knuffade undan ungdomarna. – Jag sa att jag måste köra. På vägen tillbaka puttade jag iväg dem för att jag måste köra, sa föraren själv i polisförhör.
Attackerades i vagnen
När föraren gick tillbaka in i vagnen ska de två ungdomarna ha rusat efter och attackerat chauffören. – Helt plötsligt kommer en av de här killarna och knuffar till föraren som ramlar bakåt in i vagnen. Sedan går det snabbt, det kommer en till kille och hoppar på chauffören när han ligger ner. Sen hoppar han som knuffar också på honom. De börjar slå med knytnävarna och sparkar, berättade ett annat vittne.
Tillslut gick flera personer emellan och bråket kunde avbrytas.
LÄS MER: Här går de misstänkta till attack mot spårvagnsföraren
Hoppade på annan spårvagn
De två ungdomarna sprang i väg och hoppade på spårvagnen på spåret bredvid.
Trafikledningen sa till föraren på den aktuella vagnen att stanna på hållplatsen. Han gjorde som han blev tillsagd och låste dessutom dörrarna. Men då drog de två killarna i nödöppnaren och dörrarna öppnades. Sedan flydde de från platsen.
I samma stund körde polisen in på området och började springa efter dem. Efter en stunds jakt tappade poliserna bort ungdomarna. I stället fick de hjälp av polishunden Harry. Harry hittade ett spår och kunde leda poliserna till de två tonåringarna som befann sig i skogen bakom en skola.
Ungdomarna hävdar självförsvar
Ungdomarna åtalades för våld mot tjänsteman. Men de nekar till brott. De påstod under polisförhör att de blev rädda när föraren började köra vagnen när de gick på spåret framför. Föraren ska, enligt killarna, ha ropat på dem och de gick då fram till honom. – Han puttar mig och min kompis utan någon varning. Där tog jag det som en förnedring, så vi gick på utan att snacka med varandra. Direkt när han puttade oss ville vi båda slå honom. Så vi gick upp mot honom, jag började boxa, min kompis började boxa. Det var riktigt slagsmål.
Men de hävdar att det var självförsvar.
Döms för våldet
Nu har domen kommit. Göteborgs tingsrätt dömer dem för våld mot tjänsteman till ungdomstjänst. En av dem får 50 timmar, den andra 60.
Tingsrätten anser att föraren gjort ett trovärdigt intryck och att hans version får stöd av både vittnesuppgifter och en filmsekvens från en övervakningskamera.
Rätten skriver i domen att ungdomarnas "invändningar om nöd och att de svårligen kunnat besinna sig framstår som obefogade då det framgår att de trängt sig in i spårvagnen för att angripa NN".
