Nytt bakslag på Skeppsbron


Arne Larsson




Göteborg
Bygget på Skeppsbron riskerar att bli ytterligare fördyrat. Det underjordiska garaget kommer att kosta minst 200 miljoner kronor mer än beräknat.



Planerna på att bygga på Skeppsbron är kantat av en lång serie förseningar och fördyringar. Något som GP berättat om tidigare.
Den gällande planen är underfinansierad med en halv miljard kronor – pengar som kommunen kommer att få skjuta till – men nu kommer indikationer på att det kan bli mer. Det är parkeringsbolaget som slagit larm om att de 620 miljoner kronor som budgeterats för att bygga ett underjordiskt garage inte kommer att räcka.
– När vi räknade på detta för några år sedan hade vi inte alla detaljer och sedan dess har planen ändrats, till vår nackdel. Så nu när vi börjat detaljprojektera ser vi att det kommer att bli dyrare, säger parkeringsbolagets vd Maria Stenström.
200 miljoner dyrare
Som det ser ut i dag rör det sig om en fördyring på minst 200 miljoner kronor.
Jonas Ransgård (M) är kritisk till hur det rödgröna styret hanterat Skeppsbron och att de släppt fram en plan som redan innan byggstart är underfinansierad med en halv miljard kronor på stadens kanske mest attraktiva tomt.
– Man har valt att behålla hus som inte borde ha behållits och fått en för låg exploateringsgrad, säger han.
Ulf Kamne (MP), kommunalråd med ansvar för stadsutvecklingsfrågor, fick information om riskerna att kostnaderna drar iväg i förra veckan. Han säger att kommunledningen måste överväga noga hur man ska gå vidare och om det går att prioritera på annat sätt för att hålla nere kostnaderna.
Kritiken från Moderaterna tycker han mest slår tillbaka på dem själva.
– Jag tycker inte att man borde byggt ett underjordiskt garage överhuvudtaget, men det tyckte Moderaterna. Och vi har gjort en stor insats med att banta ned det med några hundra platser – om vi inte gjort det hade det blivit ännu dyrare.
Hur ser du på exploateringsgraden och att de gamla husen ska bevaras? – Det är klart att man kunde gjort annorlunda, men kommunfullmäktige ville bevara husen. Jag förstår inte vad det ger att kritisera flera år gamla beslut i det här läget.
Förseningar och strider
Ända sedan Götatunneln stod klar 2006 har Skeppsbron väntat på att bli bebyggd. Men det har tagit tid och vållat strider. I slutet av förra året tvingades kommunstyrelsens ordförande Ann-Sofie Hermansson till och med att kalla till sig ledningen för de kommunala bolagen AB Framtiden och Älvstranden utvecklings AB som var så oense om hur ett avtal dem emellan skulle tolkas att bygget stod helt still.
Nu tvingas kommunledningen på nytt gå in och ta ställning till hur och till vilket pris projektet ska drivas vidare.
