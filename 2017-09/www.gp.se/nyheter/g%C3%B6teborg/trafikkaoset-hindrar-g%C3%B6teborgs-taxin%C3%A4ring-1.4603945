Trafikkaoset hindrar Göteborgs taxinäring


Erling Borén




Göteborg
Många taxichaufförer är irriterade och oroliga över att tappa kunder på grund av trafikkaoset.
– Det blir dyrare för kunden när vi fastnar vid Centralen, säger chauffören Ahmed Fwad.



Centralens parkeringsfickor, mitt emot norra sidan av Clarion hotel post, har länge varit en naturlig på- och avstigningsplats för taxikunder.
Men nu har trafikproblemen gjort det svårt för taxibilarna att använda ytan under rusningstid. Både infarten och utfarten är ofta blockerade av köer.
– Det börjar sju på morgonen och pågår fram till klockan nio. Sedan blir det stopp igen vid klockan två och pågår under hela eftermiddagen. Ibland hinner trafikljusen slå om fyra, fem gånger innan vi kan lämna Centralen, säger Ahmed Fwad, som kör för VIP Taxi.
Innan markarbetena på Åkareplatsen användes ytan som en framkallningsplats för taxibilar. Det innebar att taxibilarna kunde köra fram från Åkareplatsen till parkeringsfickorna vid Centralen när de blev lediga.
Som tillfällig ersättning för Åkareplatsen har taxibilarna anvisats till Odinsgatan. Problemet är bara att taxichaufförerna inte kan se från Odinsgatan när parkeringsfickorna blir lediga.
Dessutom fastnar taxibilarna i köerna när de ska fram till Centralen.
– Den taxifil på Odinsgatan som är tänkt för oss är ofta blockerad av andra fordon. Om vi stannar våra bilar på Odinsgatan kan inga bussar eller lastbilar passera, och då blir det kaos, säger han.
LÄS ÄVEN: Västtrafiks nya resecentrum försenas på obestämd tid
Taxinäringen varnade Trafikkontoret för trafikproblem
På taxiparkeringen vid Centralen syns även flera bilar från Taxi Göteborg. Enligt bolagets vd, Jonas Nilsson, var det flera inom taxinäringen som varnade Trafikkontoret för trafikstockningarna.
– Problemet är att taxibranschen är del av kollektivtrafiken och samhällsservicen. Vi kör inte bara vanliga kunder utan vi utför även färdtjänst, sjukhusresor och resor för rullstolsburna. Därför måste vi kunna komma fram, säger han.
Jonas Nilsson anser också att Västtrafik bör överväga att lägga om fler busslinjer för att undvika att de passerar Åkareplatsen.
– Det är ganska snirkligt runt Centralen. För tillfället skickar Västtrafik in flera bussar vid Åkareplatsen samtidigt som det finns få körfält, säger han
Enligt Jonas Nilsson är det symptomatiskt för Göteborg att det blir trafikstockningar vid olika knutpunkter.
– Det är inte så att det är gigantiskt mycket trafik i centrala Göteborg. Problemet är i stället att det blir stopp när olika kollektivtrafikslag blandas, säger han.
