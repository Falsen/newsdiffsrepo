Två avdelningar drabbade av vägglöss på Östra


Ulrika Karlsson




Göteborg
Två avdelningar och ett medicinrum på Östra sjukhuset har nu drabbats av vägglöss. Fastighetsägaren Västfastigheter kommer gå över hela byggnaden för att se att inte vägglössen spridit sig ännu mer.



Som GP tidigare berättat tvingades avdelning 367 på Östra sjukhuset stängas i lördags. Anledningen var att man hittat vägglöss. Nu är ytterligare en avdelning drabbad, avdelning 369 i samma byggnad och ett medicinrum, där påbörjar man saneringen i dag.
På måndagen var saneringsfirman Nomor på plats. Man beslutade då att ha ett planeringsmöte under tisdagen om vilka åtgärder som krävs och logistiken för dem, enligt Thomas Bjarnemo, talesperson hos fastighetsägaren Västfastigheter. – Vi kommer att se över hela byggnaden för att se att de inte spridit sig mer, säger han.
Han säger att det inte går att utesluta att fler avdelningar drabbats, men att de inte har några indicier på det. Hur länge saneringen kommer att pågå och när patienterna kan flytta tillbaka kan han inte säga.  – Det vet vi inte förrän i morgon efter mötet, det kommer bli en del rockader, säger Thomas Bjarnemo.
LÄS ÄVEN: Vägglöss på Östra sjukhuset - patienter evakueras
Misstänksamma länge
Pia Rydell verksamhetschef för avdelning 367 har tidigare sagt till GP att hon inte kan förklara varför sjukhuset väntat så länge med sanering. –  I tisdags kväll fick jag ett meddelande från personalen om att de uppmärksammat detta. Då fick jag känslan av att de varit misstänksamma länge. Under onsdagen pratade jag med chefen, som inte heller hört något. Jag vet inte varför kommunikationen inte har fungerat. Det är en sådan del av historien som jag vill följa upp, svarar Pia Rydell.
LÄS ÄVEN: ”Skamligt agerade av sjukhusledningen”
Måste agera omedelbart
Håkan Kjellberg, skadedjursexpert på Anticimex säger att när man upptäcker vägglöss ska man agera omedelbart.  – Det är dumt att låta tiden gå, ju längre man väntar, ju större risk för spridning. Då får de längre tid på sig att försöka sig.
Han säger att det inte finns några försvarbara argument att som arbetsgivare vänta med sanering, med tanke på det obehag det innebär för personal och patienter. Har man vägglöss ska man agera så fort som möjligt för att slippa flytta patienter, personal och stänga en vårdavdelning.  – Det är som att släcka en liten eller en stor brand. Stor brand desto större insats och fler personer kommer att drabbas, för det kommer inte att gå över av sig självt. Allt blir dyrare och mer komplext ju länge man väntar. – Ju fler vägglöss som kommer i omlopp på grund av att de följer med i till exempel väskor hos personal och patienter, desto större risk är det att de sprids i samhället och det vill vi inte, säger Håkan Kjellberg.
Hur många saneringar kan behövas på så stora ytor som på en vårdavdelning? – Svårt att säga, man måste se var de sitter, finns de på fasta föremål eller lösa som sängar. Kan man göra en värmesanering? Men om de finns överallt är det mer komplicerat.
I en värmesanering dör alla i det täckta utrymmet, med finns de i till exempel i lister kan det ta längre tid att bli av med dem. Man kan sätta vägglusfällor runt sängen för att vara säker på att eventuella vägglöss inte kommer upp i sängen.
Om patienterna som flyttas inte får ta med sig sina tillhörigheter, finns det ändå risk att de kan spridas? – Normalt inte, men det beror på hur mycket det är och tiden är avgörande. De springer inte gärna omkring och letar efter mat.
Om personal fått med sig vägglöss hem, måste deras hem då saneras? – Ja, om personalen fått med sig dem hem då har man ett stort problem. Då behöver man sanera så fort som möjligt.
Ökar vägglössen i Sverige? – Svar ja, säger Håkan Kjellberg.
