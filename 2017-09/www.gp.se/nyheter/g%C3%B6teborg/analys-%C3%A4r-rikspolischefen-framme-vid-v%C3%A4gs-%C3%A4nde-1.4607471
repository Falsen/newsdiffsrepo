Analys: Är rikspolischefen framme vid vägs ände?


Peter Linné




Sverige
Rikspolischefen Dan Eliasson har ofta trampat i diket – och ändå lyckats kravla sig upp på vägen igen.
Men nu förefaller det som om han nått ett stopptecken, näst intill omöjligt att runda.



Vilken kristallkula som den utomstående betraktaren än väljer att titta i, så ser det illa ut för Eliasson.
Det är ju inte högljudda Sverigedemokrater som vill ha honom sparkad. Nä, det är faktiskt mäktiga Must (Militära underrättelse- och säkerhetstjänsten) som påstår att rikspolischefen agerat i strid med lagstiftningen.
Ännu en outsourcing-skandal?
Han ska, något förenklat, ha lämnat ut hemlig och känslig information till ett privat lönehanteringsföretag utan kryptering.
Detta avslöjas alltså endast ett par veckor efter en annan outsourcing-skandal – den inom Transportstyrelsen – som innebar att två ministrar avgick och en tredje alltjämt har ett misstroendevotum hängande över sig.
Dan Eliasson är tillsatt av regeringen, och vem där kommer att anstränga sig för att rädda honom?
Rikspolischefen har dock, under sina 32 månader på posten, gett begreppet "överlevnadskonstnär" ett ansikte.
Kritik - från alla håll
Ingen myndighetschef under 2000-talet har tvingats ta emot så mycket kritik som han. Inte minst från sin egna personal.

Eliasson har drivit igenom den nationella omorganisation som merparten av alla poliser anser vara ett fiasko.
Eliasson har, enligt polisfacket, visat liten förståelse och stor arrogans inför medarbetarnas krav på höjda löner, förbättrade arbetsvillkor och anständig arbetsmiljö.
Eliasson har under sin tid på toppen inte kunnat redovisa en ökad uppklarningsprocent av anmälda brott. Tvärtom, så sjunker siffrorna successivt.

Dåvarande inrikesministern Anders Ygeman satt så sent som i julas i SvT:s Veckans Brott och krävde tydlig uppryckning. Annars skulle någonting hända. Rikspolischefen blev näpsad, likt en mellanstadiepojke som kommit hem till mamma och pappa med för dåliga betyg.
Tilltufsad - men kvar
I takt med Alliansens och SD:s rop på ett avskedande verkar det emellertid ha gått politiskt prestige i utnämningen och en tilltufsad Dan Eliasson har trots allt suttit kvar.
Vad sker då om rikspolischefen får sparken? En gammal sanning är att för poliser duger inget annat än en polis som chef.
Om någon, mot förmodan, frågar de anställda torde en göteborgare samla majoriteten av rösterna. I sitt tjänsterum på Skånegatan sitter regionpolischef Klas Friberg med de överlägset främsta meriterna, med ett CV som pekar mot den enda roll som han hittills inte haft.
I förra onsdagens Uppdrag Granskning önskade sig redaktionen Dan Eliasson som intervjuobjekt framför kameran, för att diskutera gängvåld och skjutningar i Sverige 2017. Han tackade nej och in för att möta Janne Josefsson skickades Friberg.
Sålde in efterträdaren?
Utan att veta det kan Eliasson där ha lanserat sin efterträdare på bästa sändningstid. Men, och det är viktigt, rikspolischefen utses av regeringen. Inte genom en serie sammanträffande i polisiära kompiskretsar.
Tre andra namn som figurerat i diskussioner mellan poliser:

Anders Danielsson, före detta Säpochef, som inom kort tillträder ämbetet som landshövding i Västra Götalands län.
Hillevi Engström, tidigare både arbetsmarknads- och biståndsminister. Har en examen från polishögskolan och jobbade på 90-talet som kriminalinspektör.
Thomas Bodström, en gång justitieminister och stjärnadvokat. I november ny landshövding i Stockholms län.
