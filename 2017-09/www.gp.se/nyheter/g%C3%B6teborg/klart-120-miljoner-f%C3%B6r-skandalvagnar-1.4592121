Klart: 120 miljoner för skandalvagnar


Sandra Molliver




Göteborg
Nu står det klart hur mycket Göteborgs stad får i faktiska pengar från Ansaldobreda för problemen med de skandalomsusade spårvagnarna. Men pengarna utgör bara en mindre del av vad kommunen begärde.



Under torsdagen kom besked från skiljedomstolen om att Ansaldobreda ska ersätta Göteborgs stad för fel och svagheter i samtliga 65 levererade vagnar. Totalt blir ersättningen dock inte mer än 190 miljoner kronor, trots att Göteborgs stad hade krävt 570 miljoner kronor i ersättning. Eftersom Göteborgs dessutom ska ersätta Ansaldobreda för bland annat extraarbete, får Göteborgs stad i slutändan bara 120 miljoner kronor – i fall Ansaldobreda betalar skulden.
Stefan Eglinger, trafikdirektör Göteborgs stad, anser ändå att utfallet är en seger.
– Vi är nöjda att vi är på den här sidan tvisten och över att de ska betala tillbaka de här pengarna, säger han.
Hurdana är utsikterna att ett företag som levererat så pass bristfälliga vagnar utan att hålla utsatta tidsramar, faktiskt betalar tillbaka en skuld?
– De är skyldiga att betala och kan de inte betala finns det ett regelverk som hanterar såna saker och som kan leda till konkurs.
Skälet till att även Ansaldobreda ersätts är för att de avbrutna leveranserna av spårvagnarna ses som ett kontraktsbrott. Avbrottet var ett beslut som Göteborgs stad tog sedan ett stort antal vagnar levererats för sent och med brister.
LÄS MER: Tvisten om spårvagnarna avgjord
Skiljedomstolen är inte en domstol i vanlig mening, utan består av en oberoende advokat, en advokat som Göteborgs stad väljer och en som Ansaldobreda väljer. Domen går inte att överklaga.
Det första avtalet med Ansaldobreda tecknades i 2001. Därmed har det tagit 16 år för historien att få ett avslut.
