Barnen främst när eid firades

Per Sydvik



Göteborg
Barnen var i centrum när Världskulturmuseet för tionde året bjöd in till firande av muslimska eid al-adha, offerhögtiden.



I ett rum på övervåningen fick fem-åriga Viktoria underarmen hennamålad med en fjäril och en blomma. Sedan bad hennes mamma Fawzia Nasimi om att också få en fjäril.
- Jag tyckte att det blev så fint och kom att tänka på min barndom i hemlandet, Afghanistan. Där blev jag ofta hennamålad vid högtider och när det till exempel var bröllop, berättar Fawzia Nasimi.
Hon har varit många gånger på Världskulturmuseet, också som föreläsare, men inte tidigare på eid-firande. - Det är som jul i Sverige. Man samlar släkt och vänner och äter god mat - lammkött ska det vara.
Anila Abbas jobbar till vardags i barnomsorgen men har i tre år är varit hennamålare. - Jag är från Pakistan och där är det mycket hennamålning, av bruden, i samband med bröllop. Det är mest kvinnor som målar kroppen, männen har möjligen henna i håret för att göra sig fina.
Fawzia Nasimi skjuter in att i hennes hemland är det vanligt att också brudgummen, och de två som är best-men vid bröllopet målar sig, i händerna.
På museets program fanns också clown, enmanscirkus och mängder av hoppborgar. Senare under eftermiddagen blev det musik med Isam Bachiri, från den danska gruppen Outlandish. Maher Zain från Stockholm - megastjärna i länder som Malaysia, Indonesien och Tunisien - kom för att berätta om sin väg till musiken.
Ashar Khan har lagt programmet genom eventföretaget han driver med en kollega. - Vi har varit med i alla tio åren, i ett samarbete med Världskulturmuseet och Göteborgs stad. Tidigare firades eid i sunkiga källarlokaler. Vi vill ha ett firande med en hög kvalitet på en offentlig plats. Det betyder mycket för att man ska känna sig välkommen och accepterad, med rätt till sin kulturella identitet.
Ashar Khan är född i Göteborg med föräldrar från Indien-Pakistan. - Från min barndom minns jag hur jag längtade efter de wienerbröd jag fick i moskén på morgonen. Sedan åkte vi hem till vänner och åt gött. Det är en väldigt social högtid.
Ashar Khan räknade med uppåt 5000 besökare under dagen. - Under åren har vi haft runt 20-25 procent icke-vana eidfirare bland deltagarna. Det är en utmaning att de ska bli fler.
Från museet påpekar programansvariga Anna Tarschys att museets utställningar är öppna som vanligt under dagen. - Men det är klart att det främst är den muslimska befolkningen som känner till högtiden. För oss är det viktigt att locka nya besökare; har man väl fått foten över tröskeln är det lättare att komma en andra och en tredje gång, säger Anna Tarschys.
