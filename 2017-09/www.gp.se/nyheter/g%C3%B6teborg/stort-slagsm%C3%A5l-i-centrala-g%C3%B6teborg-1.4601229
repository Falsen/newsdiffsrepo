Stort slagsmål i centrala Göteborg

Gabriella Elbied Pettersson



Göteborg
Runt 20 personer ska ha varit inblandade i ett slagsmål på Vasagatan i centrala Göteborg.
– Det var fotbollssupportrar som slogs efter kvällens fotbollsmatch, säger Johan Josarp, vakthavande befäl vid polisen region Väst.



Vid klockan 22.52 fick polisen in larm om ett stort slagsmål vid Vasagatan i närheten av hållplatsen Valand i centrala Göteborg.
– Det var ett 20-tal personer som slogs när vi kom till platsen. Det var ÖIS- och GAIS-supportrar som rök ihop, säger Johan Josarp.
Slagsmålet inträffade efter kvällens fotbollsmatch mellan lagen. Polisen åkte till platsen med flera enheter.
– Vi var där med ett antal enheter, en person var lindrigt skadad. Men det är lugnt på platsen nu, ingen anmälan är upptagen. Det brukar vara så att ingen vill anmäla, säger Johan Josarp.
Polisen hade någon enhet kvar på platsen för att se till så personerna inte blir våldsamma mot varandra igen.
Ingen person ska ha blivit gripen i samband med händelsen.
