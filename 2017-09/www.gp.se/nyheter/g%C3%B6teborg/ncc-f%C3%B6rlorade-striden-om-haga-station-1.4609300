NCC förlorade striden om Haga station

Pia Svensson.



Göteborg
Trafikverkets beslut om att ge bygget av Haga station till de företag med lägst anbud överklagades av NCC. Men förvaltningsrätten har nu avslagit byggjättens begäran om  överprövning.



Byggandet av den del av Västlänken som kallas Haga station ska enligt planen inledas nästa år. Som GP tidigare har berättat fick de företag som vann upphandlingen av den nya stationen sämst betyg av Trafikverket men låg avsevärt lägre i pris.
NCC och tyska Wayss & Freytag som hade det näst högsta anbudet menade i sin överprövning att det saknades dokumentation på att det vinnande anbudet uppfyllde kraven som ställts och ville att utvärderingen skulle göras om.
Förvaltningsrätten har gått på Trafikverkets linje och väljer att avslå ansökan om överprövning. Det innebär att det turkiska bolaget Gülermak, italienska Astaldi och norskägda Segermo får bygga stationen, vars anbud låg en miljard lägre än det näst högsta anbudet.
– Det känns skönt att vi kan fortsätta planera nu inför byggstarten och att handläggningen gick relativt snabbt. Vi är nöjda över att rätten har tagit våra synpunkter till sig och att domen är så tydlig, säger projektchef Bo Larsson i en kommentar till domen.
NCC stödde i sin begäran om överprövning på tidigare liknande fall, bland annat en upphandling för telefoni hos Migrationsverket. Det överklagande bolaget hävdade att det vinnande bolagets anbud var så lågt att det inte kunde uppfylla flera av de obligatoriska kraven. Eftersom Migrationsverket sekretessbelagt anbudet i relevanta delar kunde inte det klagande bolaget leda detta i bevis, något som NCC anser att Trafikverket också till viss del har gjort i fallet med det vinnande anbudets underlag i samband med Haga station.
Förvaltningsrätten i Falun delar dock inte NCC:s uppfattning när det gäller och avslutar sin dom så här: "Sammanfattningsvis finner förvaltningsrätten att NCC inte har visat att Trafikverket har brutit mot någon av de grundläggande principerna för upphandling eller någon annan bestämmelse i LUF. "
Fallet med Migrationsverkets telefoni överklagades dock till kammarrätten som gjorde bedömningen att det låga priset tydde på brister i anbudet och att de obligatoriska kvalifikationskraven var så komplexa att det inte kunde uteslutas att Migrationsverket gjort en felaktig bedömning. Kammarrätten ansåg att de sekretessbelagda handlingarna var nödvändiga för att kunna göra en rimlig bedömning av fallet och begärde ut handlingarna.
NCC har tre veckor på sig att överklaga förvaltningsrättens beslut att inte överpröva Trafikverkets handläggning. Överklagandet måste i så fall ha nått kammarrätten senast tre veckor efter domen.
