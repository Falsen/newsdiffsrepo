Tusentals väntas delta i demonstration mot Västlänken


Erling Borén




Göteborg
I morgon anordnar organisationen Västsvenska folkinitiativet en demonstration i Göteborg mot Västlänken. – Det är göteborgare från alla läger som deltar, säger Caroline Thelning, en av arrangörerna.



Trots att en stor majoritet i kommunfullmäktige är överens om Västlänken och att byggstarten är redan nästa år, har motståndarna inte gett upp. Istället anordnar man en demonstration med målet att få Göteborgs politiker att antingen stoppa eller omförhandla projektet.
– Vi tror på en stor uppslutning i morgon. Vi har ansökt om demonstrationstillstånd för 15 000 personer, säger Caroline Thelning.
8 000 demonstranter senast
Tidigare har Västsvenska folkinitiativet arrangerat två demonstrationer. Den senaste anordnades 2015 och enligt polisen deltog 8 000 personer. I dag har dock Västlänksprocessen kommit längre och förberedande arbeten har inletts. Men även om färre skulle delta imorgon så är det inte på grund av frågan är avgjord, säger Caroline Thelning.
– Skulle uppslutningen bli mindre än senaste gången så är det inte för att folk inte längre tycker frågan är viktig. I så fall är det för att många har gett upp hoppet om att politikerna ska lyssna, säger hon.
Under de senaste veckorna har Göteborg prytts med affischer som uppmanar stadens invånare att delta i demonstrationen. På en affisch syns fem personer och rubriken "Pendlare mot Västlänken". På en annan står sju unga personer uppradade. Budskapet lyder: "studenter mot Västlänken".
LÄS ÄVEN: ANALYS: Motståndarna är sent ute
"Vi samlar folk från alla samhällsklasser"
– Det är riktiga motståndare mot Västlänken som syns på affischerna. Vi samlar folk från alla stadsdelar och samhällsklasser, säger hon.
Enligt Caroline Thelning har kommunen under de senaste åren bidragit till att vilseleda göteborgarna i frågan av Västlänken.
– Kommunen har på bästa "reklambyrå-manér" kopplat Västlänken till positiva ord, samtidigt som de inte velat svara på våra frågor, säger hon.
LÄS ÄVEN: Västlänkens byggarbetsplatser ska bli en del av stadslivet
Har fått in mycket pengar
Under tre år har Västsvenska folkinitiativet opponerat sig mot Västlänken. Allt arbete sker på frivillig basis och verksamheten, samt morgondagens demonstration, finansieras genom donationerna från privatpersoner och företag, säger hon.
– Jag vill inte säga hur mycket vi har fått in, men jag kan säga att det är en siffra som följs av många nollor.
Samling för demonstrationen sker klockan tolv på Gustaf Adolfs torg och senare avgår tåget mot Götaplatsen.
– Vi har en hel del överraskningar att bjuda på. Bland annat kommer intervjuer hållas på Götaplatsen med kända personer som man kanske inte vet är motståndare till Västlänken, säger hon.
