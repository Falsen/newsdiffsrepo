Folk och färg fyllde Ringön

Per Sydvik



Göteborg
Ett myller av folk fyllde Järnmalmsgatan när Ringön på lördagen för andra året visade upp sin kreativa ruffighet. En av årets nyheter var en handelsträdgård prunkande av solrosor.



Under sommaren har Sandra Holmes byggt upp Ringöns Gröna på en plats där det tidigare fanns en parkeringsplats. Förutom solrosorna växer här nu massor av örter och grönsaker i odlingsbäddar.
- Det är första dagen jag har öppet. Framöver ska det bli självplock av grönsaker och jag ska odla ätbara blommor, örter och grönsaker till restauranger inne i stan. Sen ska jag odla snittblommor där solrosorna står i dag och skaffa bikupor, säger Sandra Holmes som förutom odlingarna erbjöd virgin mojito-drinkar med fläder och egenodlad mynta, plant-swap (lämna-dina-sticklingar-och-få-nya) och en hörna där besökarna kunde grilla sin medhavda mat.
Sandra Holmes har fått stöd i etableringen av kommunen genom dess satsning på stadsodling. Hon håller kvar en fot i sitt yrke som trädgårdsjournalist samtidigt som hon utbildar sig till trädgårdsmästare på Gunnebo.
- Jag vill att trädgården ska bli ett skönt häng för trädgårdsintresserade, med musik och events bland blommorna.
Endagsfestivalen på Ringön - Ö-festen - startade förra året med syfte att synliggöra denna högst levande, men för många okända del av Göteborg. I år deltog runt 35 av områdets verksamheter och företag som genom festen kommer närmare varandra. På plats fanns Götes fisk-vagn, begagnade bilförsäljare, Harley Davidson-klubben, flera loppisar och Källhage Truck. Och Ringöns konsthall - Järnhallen - hade vernissage på utställningen Måleriets Manifest.
Till detta musik från flera scener och ölträdgård vid vattnet i regi av det lokala Vegabryggeriet.
De hungriga köade framför minikök som serverade mat från nio länder. Kockarna, några etablerade men de flesta nya i branschen, kommer längre fram i september och i oktober ha lunchservering på Ringön.
De kommer att laga maten i det container-kök som fanns på plats under Ö-festen. Containern rymmer ett fullt utrustat restaurangkök och kallas Göteborgs mat-inkubator (centrum för nystartade företag).
- Entreprenörerna får testa att driva restaurang och lära sig det de behöver för att komma igång, förklarar projektledaren Jasmine Soufi.
Satsningen är i första hand riktad mot hisingsbor och målgrupperna är kvinnor, utrikes födda och unga.
För barnen var Jens Thoms Ivarssons två tons isblock populärt och han visade hur de kunde modulera isen. Blocket kommer från Torne älv som levererar is till det berömda hotellet i Jukkasjärvi, där Thoms Ivarsson varit designchef. Nu har han kontor på Ringön och jobbar med regn.
- Det är ett drömprojekt - att med arkitektur, konst och design omvandla Göteborg till världens bästa ställe när det regnar.
