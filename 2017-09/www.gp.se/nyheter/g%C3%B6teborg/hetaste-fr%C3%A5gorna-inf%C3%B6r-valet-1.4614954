Hetaste frågorna inför valet


Arne Larsson




Göteborg
Segregationen, skolan, tryggheten och bostäderna. Allt talar för att det blir de dominerade frågorna i nästa års lokala valrörelse.



GP har frågat gruppledarna för alla partier som sitter i kommunfullmäktige vad de kommer att prioritera i nästa års valrörelse. Medan Moderaterna är klara med sina prioriteringar har övriga partier inte kommit riktigt lika långt.  Men att segregationen och klyftorna i staden kommer att bli en stor fråga är uppenbart. – Det är klart att vi vill tala mycket om arbetet med ett jämlikt Göteborg, med alla underrubriker: som att barnen ska gå ut med godkända betyg och hur vi bygger bort trångboddheten. De klassiska reformistiska lösningarna som inte är någon quick fix, säger Socialdemokraternas gruppledare Ann-Sofie Hermansson.  Hon ser också näringslivsfrågorna som prioriterade och där har Socialdemokraterna och huvudmotståndarna Moderaterna helt olika ingångar. – Vi har enorma muskler i den här staden och det går ju som tåget. Nu behöver vi ta samverkan mellan staden och näringslivet till en ny nivå. Vi klarar oss inte utan varandra. Den sociala oron, till exempel – hur kan vi hjälpas åt där? säger Ann-Sofie Hermansson.  Även Vänsterpartiet kommer att fokusera mycket på frågan om att bygga en mer jämlik stad, säger partiets gruppledare Daniel Bernmar. – Vi måste komma tillrätta med boendesegregation och skolsegregation. Vänsterns valrörelse kommer också att handla om arbetslivsfrågorna. – Vi har ett arbetsliv, inte minst i Göteborgs stad, som inte fungerar, med sjuktal som är högt över det acceptabla, säger Daniel Bernmar.  Miljöpartiets gruppledare Ulf Kamne säger att det är klimatfrågorna som partiet kommer att driva hårdast. – Det pågår ett arbete med åtgärder för att nå 1,5-gradersmålet, som handlar om hur vi ska ta ansvar för den andel vi påverkar. Det måste vi ta vidare. Sedan är det klart att vi kommer att fortsätta fokusera på stadsbyggnad och skolfrågor, men klimat och miljö är viktigast.  Även för Liberalerna har den segregerade staden blivit en allt större fråga. Partiets gruppledare Helene Odenjung konstaterar att klyftorna bara växt under senare år och att "det är ett stort bekymmer och att de som styr inte lyckats med den uppgiften". – Det måste finnas en grundläggande trygghet överallt i staden. Vi måste lyfta skolorna och vägen till det första jobbet måste kortas – och där kan vi som kommun göra mycket, säger hon.  Kristdemokraternas David Lega lyfter fram trygghetsfrågorna, som en av flera för partiet viktiga frågor. – Och det handlar inte bara om "ska vi ha mer poliser?" utan hur vi får folk att känna sig mer delaktiga och hur vi kan involvera och dra nytta av föreningslivet. Dagens styre försöker alltför ofta förstöra för föreningslivet.  Sverigedemokraternas lokale ordförande Jörgen Fogelklou tar upp tryggheten som en av de två viktigaste frågorna för partiet att driva lokalt. Den andra är Västlänken. – Det kommer att vara en jättevalfråga. Vi har varit emot Västlänken konsekvent sedan 2009 och det kommer vi att driva.  Även Vägvalet kommer att driva frågan om Västlänken, men partiet lägger också stor vikt på andra frågor, konstaterar Theo Papaioannou. – Förra valet handlade om trängselskatten för vår del, nu breddar vi oss, jobbar på alla fronter och konkurrerar med alla andra partier. Det är viktigt att få ordning på allt från skola, bostad, äldreomsorg och alla andra viktiga funktioner som krävs för en stad.  För Feministiskt initiativ blir mänskliga rättigheter och demokrati huvudfrågorna, säger Stina Svensson. – Vi har ett samhälle där rasism och nationalism ökar. Det hoppas jag att valrörelsen kommer att handla om.
