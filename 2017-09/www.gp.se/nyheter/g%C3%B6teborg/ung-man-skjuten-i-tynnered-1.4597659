Ung man skjuten i Tynnered


Sandra Molliver




Göteborg
En man i 20-årsåldern blev skjuten i Tynnered under söndagskvällen. Han fördes till Sahlgrenska med allvarliga skador. Ytterligare tre personer fördes till sjukhus och uppges ha blivit misshandlade.
– Platsen är fortfarande avspärrad, uppger Thomas Gorner, vakthavande befäl vid polisen i region Väst.



Polisen har förhört de tre misshandlade personerna under natten men lämnar inga detaljer om vad som har framkommit i förhören.
Sammanlagt har fyra personer förts till sjukhus från Smyckegatan efter en skottlossning i Tynnered strax före nio på söndagskvällen. En ung man blev skjuten och uppges vara allvarligt skadad. På månagsmorgonen var hans tillstånd oförändrat.
LÄS ÄVEN: Polisen: Skjutningen i Tynnered kan ha gängkoppling
Den skjutne mannen är i 20-årsåldern. Övriga personer har inte blivit skjutna, utan har förts till Sahlgrenska för andra skador.
– Det är oklart hur de skadats, men de ska vara ordentligt misshandlade, sa Morten Gunneng, polisens insatschef på platsen på söndagskvällen.
Enligt polisen har flera skott avlossats. Ett större område spärrades av och polisen höll direkt förhör med eventuella vittnen till händelsen. Enligt polisen fanns det personer som hade sett händelsen.
LÄS ÄVEN: Ny dödsskjutning i gängmiljö i Göteborg
Bro avspärrad
Under kvällen spärrades även Älvsborgsbron under en kortare stund som en taktisk åtgärd i jakten på eventuella flyktfordon.
Polisen kan ännu inte svara på hur många gärningsmän man misstänker vara inblandade. Vittnen som GP har pratat med uppger att de sett två personer fly efteråt.
Enligt Sahlgrenskas presstjänst är den skjutne allvarligt skadad, medan de övriga tre har lindriga skador. Under kvällen var flera polispatruller på plats vid sjukhuset men uppges på morgonen ha lämnat platsen.
Alla skadade unga män
Enligt insatschefen Morten Gunneng är alla de skadade unga män.
– Vi utesluter inte ett samband med gängkriminaliteten i Göteborg, sa han på söndagskvällen.
Händelsen rubriceras som ett misstänkt mordförsök och tre grova misshandelsfall. Tidigt på måndagsmorgonen hade polisen ännu inga gripna. Polisen har hållit förhör med de lindrigt skadade männen under natten men vill inte återge vad som har sagts i dessa samtal.
Polisens tekniker är fortfarande kvar vid brottsplatsen som förblir avspärrad under större delen av dagen.
– Man inväntade ljuset för att bättre kunna undersöka brottsplatsen och se om man har missat något, uppger Thomas Gorner, vakthavande befäl på måndagsmorgonen.
Under dagen kommer man även att genomföra dörrknackning i området i jakt på flera vittnen.
GP har pratat med flera av de boende i Tynnered.
– Jag blir förbannad. Det är min första känsla. Sen försvinner den. Det här blir en vardag, säger Joakim Broljung som bor i närheten.
LÄS MER: Boende: "Är för mina barn jag blir förbannad"
