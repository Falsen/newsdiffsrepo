Efter regn kommer solsken


Ulrika Karlsson




Göteborg
Lågtrycken har stått som spön i backen i sommar. Men nu är det dags att plocka fram sommarkläderna igen. Från fredag kommer ett högtryck parkera sig över oss med temperaturer på runt 20 grader.



Sommarmånaderna ligger nu bakom oss och för oss svenskar har vädret som alltid varit en snackis. Om vi ska vara helt ärliga var årets sommar ingen som vi kommer att minnas som den varmaste och soligaste. Men har du lagt undan bikinin, badbyxorna, shortsen och klänningarna är det dags att plocka fram dem igen, för nu kommer värmen. Enligt Kristoffer Molarin, meteorolog på Foreca kommer ett högtryck parkera sig över Västra Götaland från och med i morgon. Men det är inte bara vi som får fint väder utan större delen av landet. – På fredagen växer det in ett högtryck med klart väder som håller i sig fram till minst onsdag–torsdag, säger Kristoffer Molarin.
Runt 20 grader
Det kan dyka upp några stackmoln som kan ge någon regnskur, men var exakt den hamnar går inte att säga. Enligt Kristoffer Molarin kommer vi få runt 20 grader, och det kan till och med bli ännu lite hög­re temperaturer. Kvällarna blir lite mer svala så en varm tröja kan vara bra att ta med. Nätterna kommer bli kyliga med en temperatur runt 10 grader. Är inte omöjligt att värmen kommer att fortsätta en bit in i september. – Det blir en trevlig inledning av september, säger Kristoffer Molarin.
Bästa vädret i maj
Enligt Kristoffer Molarin är det inte ovanligt att det kommer in sensommarvärme såhär års. Det har varit en blygsam sommar temperaturmässigt. Det var få sommardagar med högsommartemperaturer, över 25 grader. Och vi fick någon enstaka tropisk natt, då temperaturen ska vara över 20 grader. Årets högsta temperaturer hade vi i maj, Oskarshamn fick de högsta med över 30 grader. Men annars har sommaren varit normal enligt Kristoffer Molarin. Det dåliga sommarvädret har gjort oss ressugna i höst, enligt bokningsstatistik från Ticket Privatresor är Göteborgarnas favoriter London och Paris om vi får välja.
