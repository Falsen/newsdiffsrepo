FAKTA: Segdragen spårvagnstvist med höga insatser


Filip Kruse




Göteborg
I juni 2001 tecknades det första avtalet med Ansaldobreda. Det gällde ett inköp av 40 spårvagnar. Drygt 16 år senare har den långdragna tvisten nu fått ett avslut.




Skiljedomsinstitutet vid Stockholms Handelskammare är den instans som fått avgöra frågan. I det huvudavtal som upprättats mellan Ansaldobreda och Göteborgs stad finns en klausul som säger att om parterna inte kommer överens så ska tvisten avgöras genom skiljedomsförfarande.
Skiljedomsinstitutets utslag kan inte överklagas i sak. Bara om det föreligger "allvarliga formaliafel" så kan domen överklagas till domstol.
Parterna har haft höga ersättningsanspråk på varandra. Ansaldobreda har tidigare meddelat att man kräver runt 650 miljoner kronor för de avtal som Göteborg valt att häva med det italienska företaget.
Bakgrunden är de 65 spårvagnar som Ansaldobreda levererade mellan 2006 och 2013 till Göteborg stad.
Spårvagnsmodellen heter egentligen Sirio, men har blivit mer känd under namnet M32, som är Göteborgs Spårvägars beteckning på modellen.
Felen på vagnarna handlar bland annat om dörrproblem, klimatanläggningar, förarstolar, sandmatning, buller och onormalt högt slitage av hjulringar. Dessutom upptäcktes grava rostangrepp i plåtar, golvkonstruktion och bärande balkar 2012.
Problemen med de italienska spårvagnarna har gjort att de gamla höggolvsvagnarna, som nu har över 50 år på nacken, inte har kunnat bytas ut som det var tänkt. Det i sin tur har begränsat tillgängligheten för människor med rullstolar, barnvagnar eller olika funktionsnedsättningar.
I augusti 2015 valde Göteborg stad att häva det avtal som kommunen haft med Ansaldobreda när det gäller rostsanering av de rostskadade vagnarna. Orsaken var att Ansaldobreda inte hade levererat vagnarna "i den takt eller med den kvalitet som avtalet anger", enligt trafikkontoret.
Arbetet med rostsanering utförs nu i Tjeckien. De första vagnarna skickades dit i augusti förra året. I augusti år kom de första fyra tillbaka och kunde sättas i trafik. Alla vagnar ska vara sanerade senast 2019.
