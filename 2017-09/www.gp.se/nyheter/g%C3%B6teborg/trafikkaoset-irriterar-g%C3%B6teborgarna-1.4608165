Trafikkaoset irriterar Göteborgarna


Anders Hagström




Göteborg
Längre restid i kollektivtrafiken, otrygga övergångsställen och trängsel. Trafikkaoset intill Polhemsplatsen rör upp känslor bland resenärer, bilister och busschaufförer.






Vid rusningstid på onsdagseftermiddagen sträckte sig köerna långa förbi Centralstationen. Både busschaufförer och bilförare hängde på tutan i trängseln förbi markarbetet intill Polhemsplatsen.
– Det är kaos, säger Martita Johansson som är på väg hem till Ytterby. Det känns som det är risk att man blir påkörd. För det är rörigt och det kommer bilar och bussar från alla håll och kanter.
Flera andra som GP pratar med delar oron över trafiksäkerheten för de gångtrafikanter som tvingas kryssa mellan bilarna när det blir stopp på övergångsställena.
LÄS ÄVEN: Västtrafiks nya resecentrum försenas på obestämd tid
Får vänta på bussen
Magnus Karlsson står under ett paraply och väntar på bussen.
– Det är lite hopplöst läge och det påverkar ju genom att det tar mycket längre tid till och från jobbet, säger han.
Flera personer ställer sig också frågande till att markarbetet genomförs trots att Västtrafik inte har fått in några anbud från intresserade entreprenörer om att bygga det planerade resecentret på platsen.
LÄS ÄVEN: Trafikkaoset hindrar Göteborgs taxinäring
"Lite för optimistiska"
Björn Wellhagen, näringspolitisk chef vid Sveriges byggindustrier, menar dock att det inte är ovanligt att man som Västtrafik påbörjar markarbeten innan man har ett byggbolag som ska ta sig an själva byggnadsbygget.
– Det är högkonjunktur och i det här fallet har kanske Västrafik varit lite för optimistiska och hoppats på ett lämpligt anbud under resans gång, säger han.
Trafikkontoret och Västtrafik har dagliga samtal om situationen, men under onsdagen kunde de inte presentera några nya lösningar. Förhoppningen är också att trafiken ska flyta på bättre igen när arbetet på vägbanan är färdigt, vilket det väntas bli inom tre veckor.
Jobbig situation för busschaufförerna
Bengt Svensson, trafikchef i Göteborg för Nobina vars busschaufförer kör grön express för Västtrafik, menar dock att en lösning måste till.
– Det kan handla om alltifrån att begränsa biltrafiken till alternativa bussvägar, säger han.  Ytterligare en fråga är hur trafiksituationen förbi centralen ska lösas på lång sikt.
Henrik Munck (MP), vice ordförande i trafiknämnden menar att det finns anledning att se över möjligheten att bara prioritera kollektivtrafik, cykel och taxi. Det vill säga att biltrafiken hänvisas att köra runt innerstaden i stället.
Behövs långsiktiga lösningar
– Göteborg växer så det knakar. För inte så länge sen så hade vi genomgående biltrafik i Brunnsparken också, något som ses som helt orealistiskt i dag, skriver han i ett mejl till GP och fortsätter:
– Tiotusentals resenärer korsar varje dag gatorna utanför Centralen och för fotgängare är gatumiljön otrygg och otillgänglig. Drottningtorget och ytorna kring Centralen borde istället utvecklas till att bli riktig attraktiv stadsmiljö och därför behöver vi ge mer plats för människorna och mindre plats till bilarna.
Axel Josefson (M), ledamot i trafiknämnden, menar dock att kaoset vid Polhemsplatsen är just ett resultat av att de rödgröna – anförda av Miljöpartiet – stänger av gator för biltrafik, så att allt samlas på ett ställe.
– Att bara avveckla vägnätet och tro att alla kan åka kollektivt fungerar inte. Det finns en gräns för hur mycket trafiken kan flyttas till andra gator och jag tror att vi har nått den gränsen i det här området, säger han.
Han säger att den mest akuta situationen kommer att bli något bättre i takt med att de pågående byggena blir klara. Men menar att det stora problemet är att det inte finns någon långsiktig lösning och att det snarare är mer troligt att liknande trafiksituationer kommer att uppstå även på andra håll i staden framöver. Bland annat vid Sahlgrenska, Järntorget och Korsvägen där stora byggen är planerade.
