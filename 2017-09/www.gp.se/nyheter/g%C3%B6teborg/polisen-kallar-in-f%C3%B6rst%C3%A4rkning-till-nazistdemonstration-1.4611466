Polisen kallar in förstärkning till nazistdemonstration

Anders Hagström



Göteborg
Nazistiska Nordiska motståndsrörelsen får klartecken att demonstrera utanför Bokmässan. Nu kallar polisen i Göteborg in förstärkning från övriga landet. – Det bygger på erfarenheter från sådana här demonstrationer och hur de kan mottas i Göteborg, säger Erik Nord, polisområdeschef i Göteborg.



Nazistiska Nordiska motståndsrörelsen, NMR, har ansökt om att demonstrera i centrala Göteborg i samband med Bokmässan. På grund av säkerhetsläget fick de avslag på sin ansökan om att tåga längs Kungsportsavenyn, men på torsdagen gav polisen klartecken för en demonstration utanför Svenska mässan den 30 september.
I samband med demonstrationen planeras flera motdemonstrationer. SSU har ansökt om att hålla en manifestation mot nazism på Järntorget och polisen förväntar sig också att motdemonstranter kommer att samlas vid Svenska mässan.
LÄS ÄVEN: Här ska nazister demonstrera under Bokmässan
Stor insats från polisen
Enligt Erik Nord, polisområdeschef i Göteborg, kommer polisen jobba offensivt mot ordningsstörningar och han säger att förberedelserna redan har börjat.
– Det kan man lugnt säga. Vi har en utsedd kommenderingschef. Det är en stor polisoperation som ska genomföras och det pågår ett förberedelsearbete, säger Erik Nord.
Polisen begär förstärkning
Polisen i Göteborg har också kallat in förstärkningar från övriga landet. Polisen vill inte gå ut med hur stor insatsen blir, men i första hand har poliser från Stockholm och Skåne kallats in.
Polisområdeschefen utesluter dock inte att poliser kan kallas in från fler delar av landet.
– Vi ser ju att det finns en risk för ordningsstörningar när NMR demonstrerar och det finns en motdemonstration som vi tror vill hindra NMR. Samtidigt har de en vilja att genomföra sin demonstration även om motdemonstranter sätter sig i vägen. Då ska vi hålla isär dem, men samtidigt se till att båda grupperna kan hålla sina demonstrationer och se till att det inte begås brott under tiden, säger Erik Nord.
Varför kallas extra personal in?  – Vi har ett koncept i Sverige som handlar om särskild polistaktik. I Stockholm, Västra Götaland och Skåne finns resurser som är bra på att hantera allmänna sammankomster. Vi har tittat på tidigare demonstrationer med NMR och det har varit liknande förstärkningar tidigare, bland annat i Falun. Då var flera av våra poliser på plats.
