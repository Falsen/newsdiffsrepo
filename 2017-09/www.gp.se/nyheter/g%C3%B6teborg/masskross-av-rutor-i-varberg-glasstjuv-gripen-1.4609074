Masskross av rutor i Varberg – glasstjuv gripen


Tobias Kjellberg




Göteborg
Runt 20 rutor krossade på Societetshuset i Varberg i natt. Senare krossades en ruta på Simstadion.

– I anslutning till Simstadion grips en man med en låda glass under armen, säger Tommy Nyman, presstalesperson vid polisen region Väst.



Vid tretiden under natten till torsdag larmades polisen om att någon krossade rutor på Societetshuset i Varberg.
– Jag fick uppfattningen att det var någon som skulle försöka ta sig in. Personalen var kvar och såg ryggen på honom när han sprang, säger Tommy Nyman, presstalesperson vid polisen region Väst.
När polisen kommer till restaurangen går ett inbrottslarm på Simstadion, cirka en kilometer därifrån.
– Och där är en fönsterruta sönderslagen och en glassbox står öppen, säger Tommy Nyman.
Ville stjäla glass
Kort därefter kunde polisen gripa en man som sprang med en glasslåda under armen.
– Man kopplar ihop den glasslådan han hade under armen med glassboxen i Simstadion, säger Tommy Nyman.
Polisen undersöker nu om det är samma man som har krossat rutorna på de båda ställena.
– En man i 25-årsåldern, troligen påverkad av något som inte är alkohol, säger Tommy Nyman.
Skadegörelse
Eftersom personal på Societetshuset fått en skymt av personen som krossade rutorna där, hoppas man kunna gå till botten med frågan. Om de krossade rutorna vid Societetshuset ska klassas som skadegörelse eller försök till inbrott är inte helt klart än.
– Det låter ju inte som om någon försöker ta sig in om man har sönder 20-tal rutor. Det verkar mer handla om en vilja att förstöra, säger Tommy Nyman.
Inbrottet i Simstadion rubriceras som inbrott i kiosk.
