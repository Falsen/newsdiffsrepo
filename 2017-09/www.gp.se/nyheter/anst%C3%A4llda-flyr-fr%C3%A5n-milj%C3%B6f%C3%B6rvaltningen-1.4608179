Anställda flyr från miljöförvaltningen

Anders Hagström



Nyheter
På drygt ett år har nästan en halv avdelning slutat på miljöförvaltningen. Tidigare medarbetare vittnar om en otydlig ledning med chefer som kör över personalen och vill tysta kritik från medarbetare. – Jag är glad att jag slutade när jag gjorde, säger en tidigare medarbetare.



På bara drygt ett år har nästan halva personalstyrkan, 20 av 42, sagt upp sig från avdelningen för stadsmiljö. På avdelningen för miljötillsyn har tolv av 54 medarbetare gjort samma sak sedan början av 2016.
Nu varnar medarbetare och tidigare anställda för att förvaltningen har svårt att utföra sitt uppdrag.
– Vi håller på att tappa enormt mycket kompetens. Det är helt galet. Jag har aldrig varit med om något liknande, säger en anställd som vill vara anonym.
LÄS ÄVEN: Chefen medger problem – men känner inte igen kritiken
"Inte så mycket kvar att stanna för"
GP har varit i kontakt med anställda på miljöförvaltningen och tidigare medarbetare som har sagt upp sig. Ingen av dem vill ställa upp med namn. En av dem slutade på grund av ett annat jobberbjudande, men flera berättar att de slutade på grund av att arbetsmiljön har försämrats kraftigt under den nya ledningen.
– När jag började var det ett riktigt bra jobb, säger en av dem som slutat. Sen bytte det riktning, det är inget konstigt det görs på alla arbetsplatser, men det sköttes inte snyggt av ledningen. Nu är det deras väg eller ingenting. Det kändes inte som att det fanns så mycket kvar att stanna för, säger en tidigare anställd.
Bevakar miljöfrågor i staden
Den 1 januari 2017 genomfördes en omorganisation av avdelningen stadsmiljö. Avdelningen har en samordnande roll i Göteborgs miljöarbete och jobbar med att följa upp och driva på utvecklingen av Göteborg till en hållbar stad, med mindre påverkan på miljö och klimat. Avdelningen bevakar bland annat miljöfrågorna i stadsplaneringen, samordnar arbetet med näringslivet och andra förvaltningar, har ansvar för delar av stadens miljöövervakning och erbjuder miljödiplomering.
Genom omorganisationen skulle arbetet göras mer målinriktat, men flera tidigare anställda menar att direktiven har varit så otydliga att resultatet snarare har blivit att det har blivit omöjligt att jobba med miljöfrågor. De menar att de sade upp sig eftersom de varken förstod eller kunde ställa upp på den nya inriktningen.
Kritik från medarbetare och tidigare anställda
– Stadsmiljö har en pådrivande och uppföljande roll för de politiska miljömålen i hela staden och har varit väldigt framgångsrikt. Många av de som jobbar där och som har slutat brinner verkligen för de frågorna och Göteborg kan göra skillnad. Men jag tycker inte att förutsättningarna för att göra det fanns längre, säger en person som har lämnat förvaltningen.
En chefsrekrytering på miljöförvaltningen kritiseras också av anställda och den lokala fackklubben.
Innan tillsättningen meddelade Saco att de inte ställde sig bakom den. De framförde att rekryteringen riskerade att försämra den psykosociala arbetsmiljön eftersom flertalet av medlemmarna saknade förtroende för chefen och varnade för att tillsättningen skulle leda till uppsägningar.
Mathilda Edlund är klubbordförande för Saco på miljöförvaltningen.
– Vi motsatte oss den anställningen enligt medlemmarnas önskemål. Facket har också begärt en utredning om arbetsmiljöproblemen och anledningen till varför folk slutar i den utsträckningen som de gör, säger hon.
"Det har gått så fort"
De GP pratar med framhåller att det inte är omorganisationen i sig som har varit problemet, utan sättet den genomfördes på. De menar att ledningen inte har lyssnat på de anställda, att de två utpekade cheferna har försökt tysta de som är kritiska och att kommunikationen om hur och varför den genomförs har varit otydlig för de anställda. Flera personer säger att de har fått ta emot kritik för att de inte har genomfört förändringar som de inte ens visste att de skulle genomföra eftersom kommunikationen uppifrån är för dålig.
En tidigare anställd säger att ledningen och politiker har känt till problemen under en längre tid, men att situationen ändå inte har förbättrats.
– Det är fascinerande hur en verksamhet som var så uppskattad av både medarbetare och kollegor i staden kan brytas ned så att nästan hälften säger upp sig och inte längre producerar det den ska. Och att det har gått så fort.
