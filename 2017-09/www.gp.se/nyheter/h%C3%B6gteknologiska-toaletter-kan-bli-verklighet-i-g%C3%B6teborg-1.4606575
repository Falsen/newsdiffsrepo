Högteknologiska toaletter kan bli verklighet i Göteborg


Filip Kruse




Nyheter
Göteborg ska inleda ett pilotprojekt när det gäller högteknologiska toaletter. Kommunstyrelsen beslutade i går att tekniken ska införas på några utvalda äldreboenden.



Göteborgs stad har under en tid tittat på möjöigheten att starta ett pilotprojekt med högteknologiska "japanska" toaletter för äldreomsorgen. Ann Catrine Fogelgren (L) är den som har tagit initiativ till förslaget, vilket tidigt hade fått klartecken från stadsdelarna.
– Jag tycker att det är dags att ta ett steg in i det digitala. Det här förslaget är viktigt både för de äldre och för personalen. Det är en symbol för fortsatt utveckling, sa hon.
Det visade sig dock att det redan fanns toaletter av samma modell på ett boende i Göteborg, som GP berättat om tidigare. Sedan 2015 har fem stycken toaletter ingått i ett pilotprojekt och har testats på äldreboendet Dicksons hus i Örgryte-Härlanda. Enligt Elisabeth Undén (MP), ordförande i lokalnämnden, har några toaletter plockats bort, men tre som både personal och boende har varit nöjda med är kvar och man arbetar fortfarande aktivt med frågan.
– Vissa var bra, vissa var det inte. Vi har uttryckt oss positiva till att fortsätta, men det är inte Ann Catrine Fogelgren som har kommit på detta, det fanns redan innan, sa Elisabeth Undén.
LÄS MER: Högteknologiska toaletter finns redan i Göteborg
Syftet är bland annat att äldre ska kunna bevara sin integritet och självständighet kopplat till personlig hygien. Igår beslutade kommunstyrelsen att tekniken ska införas på fler utvalda äldreboende.
– Det är ett första steg och en symbol för att vi tittar på det här med välfärdsteknik inom äldreomsorgen, säger Ann Catrine Fogelgren (L), som står bakom motionen.
Innan toaletterna blir verklighet ska frågan dock upp i kommunfullmäktige.
