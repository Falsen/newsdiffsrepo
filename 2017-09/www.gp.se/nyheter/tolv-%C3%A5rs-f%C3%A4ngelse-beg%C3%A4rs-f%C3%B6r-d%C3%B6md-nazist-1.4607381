Tolv års fängelse begärs för dömd nazist

Per Sydvik



Nyheter
Rättegången i hovrätten mot de tre nazister som dömts för vinterns sprängdåd i Göteborg slutade i stor irritation mellan åklagare och advokater.
Domen meddelas 22 september.



De tre försvarsadvokaterna hävdar att de inte fått se allt utredningsmaterial i målet. Vid hovrättsförhandlingen hävdade Thomas Håkansson att hans klient, Jimmy Jonasson, inte fått en rättvis rättegång. – Vi undanhålls medvetet material i det här målet, sa Håkansson.
Liknande kritik kom även från de båda andra advokaterna, vilket fick kammaråklagare Mats Ljungqvist att bli rejält irriterad: – Det är ett otroligt tråkigt sätt att processa. Advokat Håkansson har fått Säpos spaningsloggar och han har fått ett mail med uppgifter om det möte som hölls med vittnet som vi hörde här i dag, sa åklagare Ljungqvist och syftade på direktören för företaget som säljer sprängmedlet Jonasson hade hemma. Delar av detta parti dynamit fanns i bomben vid Lilleby camping.
– Det är väldigt, väldigt tråkigt att höra detta beskrivas som en slags mörk konspiration, fortsatte åklagare Ljungqvist.
LÄS ÄVEN: Nazisträttegången: "Extremt allvarlig brottslighet"
Vill höja straffen
Han hade dessförinnan yrkat på kraftiga straffskärpningar. För Viktor Melin krävde han fängelse på en tid som "inte bör understiga tolv år", för Jimmy Jonasson ansåg åklagaren att straffvärdet ligger på åtta till nio års fängelse och för Anton Thulin begärdes fängelse i två år.
Mats Ljungqvist begärde att Melin fälls för mordförsök för bombdådet mot asylboendet i Järnbrott 5 januari, där en 35-årig städare så när miste livet, och att Jonasson fälls för medhjälp till samma brott.
Utgångspunkten för åklagaren var att detta dåd, tillsammans med explosionen vid Syndikalistiskt forum på Övre Husargatan i november och den utplacerade bomben vid flyktingförläggningen i Lilleby ska betraktas som politiskt motiverad seriebrottslighet. De tre dömda männen var alla medlemmar av nazistiska Nordiska motståndsrörelsen.
"Mycket svagt indiciemål"
Viktor Melin har varit gruppchef i den nazistiska organisationen och radikaliserades, enligt åklagaren, när han tillsammans med Anton Thulin i augusti i fjol var på tio dagars vapenträning i Ryssland.
Advokat Michael Hansson ansåg att Viktor Melin helt ska frikännas för bombdådet i Järnbrott men medgav ansvar för någon form av medhjälp för de två andra gärningarna där Melins dna finns på flera ställen på bomberna och även på cykeln där bomben mot Syndikalisterna låg.
- Detta är ett mycket svagt indiciemål där det inte finns utredning av andra möjliga händelseförlopp än de som åklagaren påstår har skett, sa Hansson.
Jimmy Jonasson hävdar att "någon" stulit dynamiten från honom och begärde att bli helt frikänd. Så gör även Anton Thulin, som förnekar all inblandning i brotten.
