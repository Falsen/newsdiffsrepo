Chefen medger problem – men känner inte igen kritiken

Anders Hagström



Nyheter
Miljödirektör Anna Ledin beklagar att så många kompetenta medarbetare slutat, men hon avvisar kritiken mot ledningen. Nu ska personalflykten utredas.



En av dem som får kritik från tidigare anställda är miljödirektören Anna Ledin. När hon rekryterades 2014 fick hon i uppgift att göra verksamheten mer målinriktad.
Det senaste året har förtroendet för ledningen sjunkit betydligt, det visar förra årets medarbetarenkät. 2015 låg avdelningen för stadsmiljö klart över snittet i Göteborg när medarbetarna själva fick bedöma hur attraktiv arbetsplatsen var. 2016 låg de i stället under snittet. Även helhetsbedömningen av arbetsplatsen följer samma mönster.
LÄS ÄVEN: Anställda flyr från miljöförvaltningen
"Väldigt allvarligt"
– Kortsiktigt är situationen väldigt allvarlig och det är klart att det påverkar verksamheten när så många kompetenta medarbetare slutar. Framförallt om de inte trivs. Men förändringarna är helt nödvändiga för att bygga upp en modern miljöförvaltning, säger hon.
Anna Ledin håller med om att kommunikationen mellan ledningen och medarbetarna stundtals har brustit. Men att kritiska medarbetare tystas eller att ledningen inte lyssnar på personalen känner hon inte igen.
– Det blir jag förvånad över för min dörr är alltid öppen och om du pratar med andra medarbetare kommer du få höra att jag absolut inte har försökt tysta någon. Däremot har jag tagit diskussionen och inte köpt allt rakt av vilket en del tycker är jobbigt.
Avvisar kritik mot ledningen
Enligt henne var den tillsatta chefen den mest kompetenta sökande till tjänsten och hon fick inte några indikationer på att rekryteringen skulle bli problematisk.
– Vi hade till och med ute annonsen längre än vi brukar. Jag visst att vi hade stora förändringar framför oss och det var ingen som kunde matcha personen.
Du fick väl indikationer genom facket som varnade för att fler skulle säga upp sig?  – Ja, men det finns inget som dokumenterar det. Jag ser en väldigt kompetent person med drivkraft och kan inte agera på hörsägen. Det skulle jag aldrig göra mot en medarbetare och då kan eller få jag heller inte göra det mot en chef.
Chefen själv känner inte heller igen kritiken och säger sig varken veta vilka som har framfört den eller i vilket sammanhang. Därför menar denne att det är svårt att bemöta kritiken.
– Jag kan förstå hur de tänker, men det handlar faktiskt om att styra en verksamhet där var och en inte gör vad de känner för. Var och en måste göra sin del i pusslet så att vi når de mål och förväntningar som finns på oss. Sen är det ju ofta de missnöjda som låter. Det finns många medarbetare kvar som uppenbarligen inte delar den bilden som du har fått.
"Det här ska rättas till"
Även Miljö- och klimatnämnden är informerad om situationen på stadsmiljö efter att facket slagit larm tidigare i år. Nämndens ordförande Michael Törnqvist (MP) säger att han är bekymrad.
– Det är allvarligt naturligtvis och det kan säkert ha en påverkan på det miljöstrategiska arbetet på kort sikt. Men det här ska rättas till, säger han.
Nu har nästan en halv avdelning har slutat. Varför har ni inte agerat tidigare?  – Det kunde vi kanske ha gjort. Men efter samtalet med facket agerade vi och pratade med förvaltningen. Det har också resulterat i en kommande utredning.
Utredningen om varför så många har slutat ska starta inom de närmsta veckorna. För att den ska vara oberoende har en extern konsultfirma tagits in, säger Anna Ledin.
– Nu måste vi se framåt. Det är viktigt att vi får lägga tid och resurser på att de som kommer in och de som är kvar inte fortsätter ha den här dåliga stämningen och otryggheten, säger hon.
