Oro för matchfixning inom svensk handboll


TT




Sport



Det finns en oro för att matchfixning även når svensk handboll. Generellt sett är handbollen nästan lika utsatt som fotbollen, sade Riksidrottsförbundets samordnare mot matchfixning, Johan Claesson, vid Handbollsligans upptaktsträff i Malmö.
- Spelet på handboll ökar framför allt i Asien och det är svårt att övervaka, säger Johan Claesson.
Enligt honom finns det möjlighet till spel på Handbollsligan hos närmare 230 spelbolag världen över.
- Vi har inga indikationer på att några sådana händelser har inträffat (i svensk handboll), men vi försöker vara ett steg före. Vi är medvetna om att vi är spelobjekt på många nivåer och det finns väldigt många olika typer av spel som kan läggas på handboll, säger Peter Gentzel, vd för Svensk elithandboll AB, till TT.
Spelare i elitlagen, både på herr- och damnivå, ska genomgå en självstudiekurs om matchfixning och under kommande säsong ska RF:s samordnare träffa ledare och spelare i Handbollsligans klubbar.
TT
