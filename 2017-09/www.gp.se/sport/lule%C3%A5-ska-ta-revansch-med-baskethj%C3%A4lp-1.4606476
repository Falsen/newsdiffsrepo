Luleå ska ta revansch – med baskethjälp


Göran Sundberg




Sport
Överlägsen seriesegrare i fjol – men i slutspelet försvann gulddrömmarna redan i semifinal. Den här säsongen ska Luleå ta revansch i SDHL. Med hjälp från stans framgångsrika basketdamer ska laget stärkas mentalt.



Fredrik Glader, huvudtränaren som förde laget till guld 2016, har valt att plocka in en assisterande tränare med – basketbakgrund.
Malin Holmqvist har aldrig jobbat inom ishockeyn, men tagit tre SM-guld med Luleås basketdamer som assisterande tränare.
Fredrik Glader kände själv att han fokuserade för mycket på spelet förra säsongen och glömde bort laget.
- Det är så lätt att man blir instängd i sig själv när det gäller hockeydelen att man tullar på andra saker. Därför tror jag Malin kommer att komma in med enorm erfarenhet, hon har tre SM-guld och en otrolig ledarkarriär inom landslagsverksamheten (på ungdomsnivå). En fantastisk personlighet som kommer att se individen och gruppen och vara en viktig pusselbit där, säger Glader.
"Tar hand om oss"
Backstjärnan Jenni Hiirikoski, utsedd till bäste back i VM de fem senaste mästerskapen, tror att det kan vara en fördel med influenser från en annan idrott.
- Hon kan se saker med andra ögon. Även om hon jobbat med en annan sport så är det lagidrott hon sysslat med. Jag tycker det är en riktigt bra grej och positivt för gruppen. Det finns alltid någon som tar hand om oss och försöker hjälpa oss som lag, säger hon.
Den finländska landslagsbacken spelade i Luleå redan förra säsongen, men får en ännu större roll och är ny lagkapten då backkollegan Emma Eliasson lagt av.
- Det är en stor förlust för laget, hon var ansiktet utåt för oss, men det är också en ny start för de unga spelarna att kliva fram och ta mer ansvar.
Fyra dagar i rad
Luleå vann grundserien med monstruösa 17 poängs marginal förra säsongen, men åkte ut i semifinal mot HV71 efter två strafförluster. I stället plockade Djurgården hem SM-guldet, det första i klubbens historia på damsidan.
I premiären på torsdagskvällen möts just Djurgården och Luleå – för Norrbottenslaget den första av fyra bortamatcher på fyra kvällar i fyra olika städer.
Luleå har själva sagt ja till den hektiska inledningen – och ser det som ett mentalt test.
- Du måste pusha dig själv till gränsen varje kväll för att sedan ta det lugnt fram till nästa match. Det kommer att bli roligt, säger Hiirikoski.
Efter Djurgårdsmatchen väntar Linköping, tränarnas val som guldfavorit på upptaktsträffen, HV71 och nykomlingen Göteborg.
- Det blir en mental utmaning, samtidigt är det inte nu det avgörs. Vi är i början av en resa som förhoppningsvis ska sluta i början av april, säger Glader.
TT
