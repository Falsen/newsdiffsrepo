Island vann – tvåa i VM-kvalets getingbo


TT




Sport
Island reste sig efter förlusten mot Finland i lördags. Efter 2–0 hemma mot Ukraina – båda målen av Gylfi Sigurdsson – ligger laget tvåa i VM-kvalets jämnaste grupp.



Fyra lag slåss i toppen av gruppen och kan fortsätta drömma om spel i fotbolls-VM nästa sommar. Kroatien, som föll 0–1 borta mot Turkiet efter mål av Cenk Tosun, toppar fortfarande på 16 poäng, men bara målskillnad skiljer ner till Island. Hemma i Reykjavik ordnade Gylfi Sigurdsson den isländska segern med mål i 47:e och 66:e minuten, även om det var Ukraina som stod för det mesta av bollinnehavet och avsluten på mål.
Turkiet och Ukraina skuggar båda på 14 poäng inför de två sista omgångarna, då bland annat Turkiet–Island och Ukraina–Kroatien står på programmet.
I grupp G är Spanien mycket nära en VM-plats efter 8–0 borta mot Liechtenstein. Tre poäng och sjutton plusmål skiljer ner till Italien, som kan tacka Ciro Immobile för 1–0-segern hemma mot Israel. Vinner Spanien nästa match, hemma mot Albanien, är VM-biljetten i praktiken säkrad.
Även Serbien tog ett stort steg mot VM i och med 1–0-segern mot Irland i Dublin. Alexsandar Kolarov bombade in matchens enda mål via ribban i 55:e minuten och serberna lyckades sedan freda målet på slutet, trots att Nikola Maksimovic blev utvisad med drygt 20 minuter kvar.
Serbien har fyra poäng ned till nya grupptvåan Wales, som fick vänta ända till 80:e minuten innan Hal Robson-Kanu spräckte nollan i Moldavien. Aaron Ramsey ökade sedan på till 2–0. Irland är ytterligare en poäng bakom och möter Wales borta i sista matchen.
TT
