Profilens miljardmiss: "Ett av mina dummaste beslut"


Fredrik Janlind




Sport
Han dominerade skidsporten under många år och har haft en framgångsrik karriär efter att han lade skidorna på hyllan. Nu berättar dock Björn Dählie om sitt livs misstag.
– Ett av mina dummaste beslut, säger han.



Under sin karriär i skidspåren blev det åtta OS-guld och nio VM-guld för Björn Dählie. Den nu 50-årige skidprofilen har i runda slängar dragit in över 400 miljoner kronor sedan han slutade, enligt uppgifter i den finska tidningen Iltalehti. Pengar som han har tjänat tack vare ett eget klädmärke och flera lyckosamma fastighetsaffärer.   Nu berättar dock Björn Dählie att den summan hade kunnat vara betydligt mycket högre. Norrmannen fick ett erbjudande att vara med och starta upp kedjan XXL som säljer sportprylar. Då avböjde Dählie, tack vare lagkamraten Vegard Ulvang. – Vi kom överens om att vi aldrig skulle öppna en sportkedja efter att vi avslutat våra karriärer, för det gjorde alla andra… Så ja, därför kunde jag inte involvera mig i XXL, säger han i SAS-magasinet Scandinavian Traveler.  Förra året omsatte företaget åtta miljarder kronor – men Dählie verkar inte alltför bekymrad över det. – Det var mitt livs största misstag. Ett av mina dummaste beslut, men samtidigt en historia som jag kan skratta åt nu. Jag försöker att inte tänka för mycket på det, jag har gjort många misstag och det finns alltid saker man hade kunnat göra annorlunda.
