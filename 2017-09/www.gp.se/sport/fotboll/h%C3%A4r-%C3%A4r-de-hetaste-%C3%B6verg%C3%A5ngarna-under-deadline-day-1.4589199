Här är de hetaste övergångarna under deadline day

Philip Trollér



Internationell fotboll
Det internationella övergångsfönstret stängde i går. Mängder av spelare bytte klubb för dyra summor. GP har samlat några av dem.



Det internationella övergångsfönstret stängde i går. Mängder av spelare bytte klubb för dyra summor. GP har samlat några av dem.
England dominerade föga förvånande listorna på övergångar den sista dagen.
Tottenham värvade högerbacken Serge Aurier från franska storlaget Paris Saint-Germain 24-åringen dömdes i september förra året till två månaders fängelse för att ha armbågat en polis utanför en nattklubb i Paris. Aurier, som gjort 31 A-landskamper för Elfenbenskusten, var däremot ordinarie under våren när PSG vann den franska cupen och slutade på andra plats i ligan.
Kontraktet med Tottenham, som ligger på nionde plats i Premier League, är skrivet över fyra år.
Trotjänaren gick till Liverpool
Chelsea och Arsenal sades vara överens om en övergång för Alex Oxlade-Chamberlain. Men nu är det är klart att den engelske landslagsmittfältaren går till Liverpool.
Premier League-klubben skriver på sin webbplats att Oxlade-Chamberlain genomgick läkarundersökningen under Englands landslagssamling och att kontraktet är mångårigt. I ett meddelande tackar spelaren det engelska fotbollsförbundet som gjorde det möjligt att få genomgå läkarundersökningen på förbundets träningsanläggning.
– Jag vill inte säga så mycket i dag. Jag är här med England och har två stora matcher framför mig, så jag fokuserar på dem, säger han om fredagens match mot Malta och måndagens mot Slovakien.
Oxlade-Chamberlain har spelat 132 Premier League-matcher för Arsenal. Uppgifter till BBC säger att Liverpool betalar motsvarande 410 miljoner kronor för 24-åringen.
En annan mittfältare som bytte klubb under deadline day var Nani. Portugisen flyttar från Valencia till Lazio. Lämnar Serie A gör däremot Davide Zappacosta, han lämnar Torino för att i stället spela med Chelsea den kommande säsongen.
PSG med ännu en monstervärvning
Senare under torsdagseftermiddagen blev så också jätteaffären som under flera dagar har varit så gott som klar officiell. Kylian Mbappé lämnar Monaco för spel med PSG.
En övergång som i slutändan väntas kosta den franska huvudstadsklubben omkring 1,7 miljarder kronor. Under gårdagskvällen firade talangen övergången med att näta i Frankrikes 4-0-kross mot Holland i VM-kvalet.
Hammarbys oönskade målvakt Ögmundur Kristinsson lämnar laget, skriver den fotbollsallsvenska klubben på sin webbplats. Islänningen är klar för nederländska Excelsior.
Kristinsson inledde säsongen som förstaval mellan stolparna i Hammarby, men tappade sin plats då stockholmarna i somras värvade Johan Wiland från Malmö FF. I samband med den övergången gav Hammarby Kristinsson tillåtelse att söka efter en ny klubb.
Svensken bytte klubb – lånades ut direkt
Den landslagsmeriterade fotbollsanfallaren Isaac Kiese Thelin inledde säsongen i Anderlecht, där han varit sedan i januari, på lån från Bordeaux. Nu är den 25-årige svensken officiellt en Anderlecht-spelare, men lånas ut till Beveren.
I Beveren blir Kiese Thelin lagkamrat med landsmannen Erdin Demir. Klubben har inlett ligasäsongen med fem poäng på fem matcher och ligger tia i tabellen, tre plusmål före Anderlecht. Forwarden skrev i maj på för ytterligare en lånesäsong i Anderlecht. I avtalet ingick en utköpsklausul för den belgiska klubben.
Under kvällen blev det också klart att Oscar Hiljemark byter ett Medelhavsland mot ett annat. Den tidigare Elfsborgsmittfältaren lämnar Genoa och Serie A för att i stället flytta till Grekland och Panathinaikos. Där blir han lagkamrat med svenskarna Mattias Johansson, Guillermo Molins och Niklas Hult.
