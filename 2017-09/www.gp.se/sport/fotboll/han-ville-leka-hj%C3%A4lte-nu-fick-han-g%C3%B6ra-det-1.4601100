"Han ville leka hjälte, nu fick han göra det"


Philip Trollér




Gais
Alibek Aliev trodde han hade skickat tre poäng till Gais i derbyt. Då klev fjärdedomaren Granit Maqedonci in och dömde bort fullträffen för att bollen inte låg still i samband med frisparken innan målet. – Han ville in och leka hjälte, nu fick han göra det, det är för jävligt, säger Aliev.



Det såg ut att vara på väg att bli delad poäng i Originalderbyt, men i slutminuterna fick Gais frispark på offensiv planhalva. Daniel Bennassar Nilsson satte igång spelet snabbt och hittade fram med bollen till Alibek Aliev, som ensam med Stojan Lukic skickade in 2-1 och tre poäng till Gais– trodde han. I stället fick han se domare Jim Petersson döma bort målet, sedan fjärdedomaren Granit Maqedonci tyckt att bollen inte låg still i samband med frisparken.
LÄS OCKSÅ: Delad poäng i känsloladdat Originalderby
Både Gais-spelare och den grönsvarta publiken blev ursinniga över domslutet och efteråt var Alibek Aliev ordentlig ilsken på domarteamet och inte minst Maqedonci.
– Jag fick ögonkontakt med Danne och han rullar bollen till mig, den rullar inte, sedan ska fjärdedomaren gå in och vill stå i centrum, precis som alla andra domare. Han ville leka hjälte, nu fick han göra det och fick med sig det han ville. Jag tycker det är för jävligt.
Han fortsätter:
– Jag tycker vi förtjänade tre poäng. Det är fan att domaren ska vara i centrum igen. Jag vill inte säga det, men det är för jävligt, det är som sagt tredje eller fjärde gången i rad i samband med våra matcher som de står i centrum.
"De gillar att vara i centrum"
Anfallaren var inte bara besviken över det uteblivna målet. Han menade också att den straff som Öis fick med sig inte borde ha dömts.
– Calle är först på bollen. Det spelar ingen roll om han sedan rör spelare lite efter det, men Calle är först på bollen och det är inte straff. Domaren själv vet om det, han ångrar sig nog efteråt.
– Så domarna är i centrum igen. De gillar uppenbarligen att vara i centrum nuförtiden. Det är som sagt tredje eller fjärde matchen i rad nu som det här händer oss. De dömer bort mål, de dömer straffar som inte är straffar. Jag är väldigt trött på det, jag hoppas det här var sista gången.   Efter matchen stod domaren, Jim Petersson på sig.  – Jag ligger på rulle för att vara med på kontringen, men Granit (Maqedonski, fjärddomaren) uppfattar situationen och är trygg i sitt beslut. Sen är det olyckligt att det inte nådde mig direkt. Tyvärr klarar inte våra headset av de här matcherna, det slocknar fram och tillbaka under matcherna och bitvis hör man inte varandra, säger han och fortsätter. – Det är starkt av Granit, sen är det bra uttalande av Bosko efter matchen. All cred till honom.  Vad säger du om känslorna efteråt? – Man får ha känslor, det är ett derby. Sen är det tråkigt att det kastas in saker men det är tyvärr en avart. Det sjungs, hejas och buas och det hör till på något sätt. Men att det kastas in saker är inte roligt. Sen är det inte lätt för Gais när det är några få enskilda individer som gör det.
Straffen då? – Det fanns inget att tveka på, det är nästan varning bara på satsningen.
