Storslam på VM för Gatans Lag: "Kvitto på det vi gör"

Fredrik Östberg



Fotboll
Gatans Lag tog storslam på planen i VM för hemlösa i Oslo och prisades även för sitt uppförande. – Att vi drar in de här priserna visar att det vi gör är rätt, säger sportansvarige Keijo Orvala.



VM i Olso blev en lyckad historia för Gatans Lag, på fler än ett vis. Både herr- och damlaget slutade som segrare i sina respektive klasser och damlaget tog dessutom hem turneringens fair play-pris.
– Det var kul men det var inte väntat. Truppen vi åkte med var väl inte väntad att vinna sina grupp. Det var länge sen som vi tog en grand slam, med så många priser. Framförallt är det kul att tjejerna vann stora fair play-priset. Vi utmärkte oss väldigt mycket, säger Keijo Orvala, sportansvarig för Gatans Lag.
Även individuellt stack Gatans Lag ut. Målvakten Maria Berg fick motta turneringens fair play-pris på damsidan efter att hon bland annat erbjudit sig att hoppa in i det skadedrabbade svenska herrlaget.
– Det gjorde jag ju med glädje, jag älskar ju att spela. Men jag fick tyvärr inte vara med där, men ändå, säger Berg.
Av över 500 spelare var du en av två som fick priset, hur kändes det? – Det var jätteroligt, det kändes som att det var det viktigaste. Så är det ju med allting, hur man är mot andra människor. Jag är mycket så, det ska vara mer kärlek.
"Man känner sig viktig på något sätt"
Spelare från över 50 länder fanns på plats under VM i Oslo, som var det största världsmästerskapet för hemlösa hittills.
– Fantastiskt kul, helt grymt. Det var en jätteupplevelse. Man känner sig väldigt speciell. Att det är så mycket människor från hela världen, att de filmar och man får göra det tillsammans. Man känner sig viktig på något sätt, säger Berg.
Just fair play är någonting som genomsyrar VM för hemlösa och är också någonting som Gatans Lag eftersträvar i sitt arbete.
– Att vi drar in de här priserna visar att det vi gör är rätt. Vissa lag toppar för att vinna men det är inte det vi är ute efter. Våra uttagningar är genom engagemang och närvaro och inte hur bra man är på fotboll. Det är verkligen kul att Gatans Lag får ett kvitto på det vi gör, säger Orvala.
