Rubenssons glädjebesked – kalls in till landslaget

Philip Trollér



Damlandslaget
I ursprungstruppen fick Elin Rubensson stå åt sidan – men efter dubbla återbud väljer Peter Gerhardsson att kalla in GFC-mittfältaren till landslaget.



Under Pia Sundhage var Elin Rubensson allt som oftast med i landslaget. Men när nye förbundskaptenen Peter Gerhardsson nyligen tog ut sin första trupp som ansvarig för det svenska damlandslaget ställdes GFC-mittfältaren åt sidan.
– Det är alltid tråkigt att välja bort spelare men jag har valt en trupp med de spelare jag tror är bäst i det här läget, men det utesluter inte att de här två eller andra spelare är med i nästa trupp, sa Gerhardsson till GP när han motiverade varför Rubensson och lagkompisen Pauline Hammarlund inte kom med.
Samtidigt var den tidigare Häcken-tränaren öppen med att Hammarlund och Rubensson var nära att ta en plats och att duon mycket väl skulle kunna bli aktuella om det kom några återbud. Och när nu Magdalena Eriksson och Petra Andersson har tvingas lämna återbud på grund av skador får åtminstone Rubensson chansen. Även Emma Berglund kallas in till truppen.
På måndag samlas landslaget för den inledande VM-kvalmatchen mot Kroatien som spelas den 19 september.
