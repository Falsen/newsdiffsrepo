Uefa ska granska PSG

Fredrik Östberg



Fotboll
Paris Saint-Germain har spänt sina ekonomiska muskler rejält i sommar, men kanske för rejält. Nu öppnar nämligen Uefa en utredning som ska granska den franska storklubbens affärer, för att se om PSG brutit mot regelverket Financial Fair Play.



Först drygt två miljarder för Neymar, dyrast genom tiderna. Sedan runt hälften för Kylian Mbappé, näst dyrast genom tiderna. Paris Saint-Germain har haft ett transferfönster utan dess like och det har gjort att Uefa känner sig manade att agera.
Det europeiska fotbollsförbundet meddelade under fredagen att de startar en utredning som ska granska PSG:s ekonomi, för att se om de brutit mot regelverket som kallas för Financial Fair Play.
"Utredningen kommer att fokusera på kravet att klubben ska gå jämnt ut ekonomiskt, detta med åtanke på den senaste tidens affärer på transfermarknaden."
"Under de kommande månaderna kommer Uefa att träffas regelbundet för att noga granska all dokumentation som finns i detta fall", skriver Uefa i ett pressmeddelande.
En del i Financial Fair Play-reglementet går ut på att klubbarnas underskott inte får nå en viss nivå samt att den inte får saneras med hjälp av en utomstående aktör. PSG ägs av Qatar Sports Investments som är knutet till staten Qatar.
Skulle PSG anses ha brutit mot regelverket kan ett eventuellt straff bli att klubben åläggs ett transferförbud.
