Blåvitt petar profilen: "Känns snopet"

Philip Trollér



IFK Göteborg
Jörgen Lennartsson och Magnus Edlund fick lämna IFK Göteborg i somras. Nu fortsätter klubben att förändra organisationen när ungdomstränaren Eijlert Björkman petas efter 35 år i klubben. – Det känns lite snopet, säger Björkman till GT.



Det har varit en händelserik säsong för IFK Göteborg där personalomsättningen har varit stor. Utöver flera förändringar i spelartruppen under sommaren fick även huvudtränare Jörgen Lennartsson och assisterande tränare Magnus Edlund sparken. Duon ersattes av tidigare tredjetränaren Alf Westerberg och Blåvitt-legendaren Torbjörn Nilsson.
Nu fortsätter förändringarna i organisationen. Eijlert Björkman, som har varit i IFK Göteborg sedan 1982, får lämna klubben efter säsongen, något som GT var först med att berätta. Björkman, som de senaste åren har varit U17-tränare sitter på ett utgående avtal, som Blåvitt alltså väljer att inte förlänga.
– Arbetsgivaren vill satsa på något nytt. Det var inte riktigt vad jag hade hoppats på, men man får acceptera det. Jag är tacksam att jag fick beskedet i god tid. Nu hinner jag smälta det och titta framåt, säger han till GT.
"Tycker jag borde ha fått vara kvar"
Han utvecklar:
– Jag tycker själv att jag borde ha fått vara kvar. Hade man varit trött hade det varit en sak, men det är jag inte. Men det är som det är, jag får gå vidare inom fotbollen. Jag hoppas och tror at IFK Göteborg kan komma tillbaka till högsta nivån igen, men då krävs det att det finns en idé som alla fullföljer.
Jonas Olsson är sedan i fjol ansvarig akademichef. Han förklarar hur klubben ser på förändringen.
– Vi väljer andra före Eijlert, sedan pågår det en omorganisation också. Det är med smärta vi har tagit det här beslutet. Han är en fantastisk person som alltid har gjort jobbet. Men när man har den här positionen som jag har så fattar man beslut för IFK Göteborgs bästa. Nu vill vi hjälpa Eijlert att hitta ett nytt jobb.
