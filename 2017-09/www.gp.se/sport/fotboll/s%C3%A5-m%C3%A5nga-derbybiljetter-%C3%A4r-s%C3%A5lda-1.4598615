Så många derbybiljetter är sålda

Joel  Tivemo



Gais
Årets största match för både Gais och Öis – och goda förhoppningar om årets största publiksiffra. På matchdagens förmiddag hade totalt 7500 derby-biljetter sålts.
– Vi räknar med stort tryck i dag, säger Gais klubbchef Erik Bergkvist.



Avsparken kryper allt närmare och allt fler stolar av Gamla Ullevis stolar fylls på. Med bara timmar kvar till match har Gais och Öis sålt totalt 7500 biljetter – två tredjedelar av det uppsatta målet.
– Vi siktar mot 10 000. Jag tror det blir riktigt bra fotbollsväder så jag tror vi kan nå det, säger Erik Bergkvist.
Mycket av huvudfokus i derbyt – som tre gånger i följd slutat mållöst – kommer ligga på publiken. Hittills "leder" Gais matchen när det kommer till sålda klackbiljetter, till övre klackläktarsektionen.
Där har Grönsvart sålt 1800 biljetter, medan Öis på måndagsförmiddagen stod på drygt 800.
Klackarna marscherar från olika platser i staden och möts sedan inne på Gamla Ullevis läktare.
Erik Bergkvist är inte orolig för att det ska bli stökigt runt matchen.
– Det känns lugnt och kontrollerat. Vi har fullt fokus på matchen, och det tror jag fotbollen tjänar på, säger han.
Gais uppmanar folk att komma i god tid då det finns risk för köbildning.
– Vi rekommenderar att man kommer i tid och man får gärna köpa förköp.
