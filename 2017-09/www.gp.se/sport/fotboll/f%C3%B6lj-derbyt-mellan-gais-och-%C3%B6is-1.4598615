Delad poäng i känsloladdat Originalderby

Philip Trollér



Gais
Simon Silverholt gav Gais ledningen - men Hakeem Araba kvitterade på straff och ett Originalderby med heta känslor, där Gais fick ett mål bortdömt i slutminuterna, slutade än en gång med kryss.




Efter tre raka 0-0-derbyn var det två minst sagt segersugna och målsuktande alliansföreningar som drabbade samman inför 10 212 åskådare på Gamla Ullevi på måndagskvällen.
Men inledningsvis handlade det mesta, som så ofta i samband med derbyn, om kamp och tuffa tag. Och det dröjde fram tills dryga kvarten var spelad innan det vaskades fram en riktigt het målchans. Anton Wede trippade centralt innan han drog till från distans. Det tunga avslutet smet dock strax utanför Stojan Lukic vänstra stolpe.
LÄS OCKSÅ: Oavgjort på nytt – här är bästa spelarna i derbyt
Annars var det mest Örgryte, där anfallsstjärnan Johan Elmander efter drygt en halvtimmes spel fick kliva av skadad, som skapade mest och bäst. Inte sällan efter att Jacob Ericsson tog sig runt på vänsterkanten. Inbytte Hakeem Araba var nära att fläka in 1-0 på ett inspel från Ericsson, men Calle Nyström hann emellan. Även Hannes Sahlin fick möjligheten när han nådde högst på Sebastian Carlséns frispark. Mittbacken fick dock inte alls träff med pannan och Damir Mehics nolla kunde hållas intakt.
Men det skulle bli mål innan paus. Och det var de grönsvarta som skulle få jubla. Alibek Aliev skickade iväg en djupledsboll mot Simon Silverholt. Öis-kaptenen Johan Hammar halkade och nyförvärvet från Halmstad fick fri gata fram till Stojan Lukic. Och ensam med burväktaren chippade Silverholt iskallt in 1-0 i den 43:e minuten.
– Försvararen halkade till och då stod min gamla lagkompis från Halmstad i målet framför mig. Då tänkte jag att jag skulle testa en chip. En chip är alltid säkrast när man kommer fri, säger Silverholt om målet när han intervjuades av C More.
Jacob Ericsson i Öis tyckte att Sällskapet förtjänade ett bättre utgångsläge inför den andra halvleken.
– Vi har haft de farligaste målchanserna, men vi kan bättre. Vi slarvar lite för mycket och de kontrar bra på oss. Men så fort vi får upp bollen på deras planhalva så är vi farliga, säger han.
Dramatiskt efter paus
Den andra halvleken hann knappt börja förrän det hettade till ordentligt. Hakeem Araba gick omkull i straffområdet efter duell med Carl Nyström och domare Jim Petersson valde, till de grönsvartas ilska, att peka på elvameterspunkten. Araba tog själv hand om straffen och förvaltade den säkert med en pressad bredsida i Damir Mehics högra hörn.
– Jag tycker den känns hårt dömd, jag tycker att jag träffar boll, säger Nyström till GP.
LÄS OCKSÅ: Alievs ilska efter bortdömda målet: "Är för jävligt"
Efter utjämningen böljade spelet långa stunder fram och tillbaka och det fanns chanser åt båda håll. Närmast var Dusan Djuric, som bara var ett par centimeter från att återge ledningen till Gais när han drog iväg ett tungt distansskott i insidan av Stojan Lukics stolpe.
Kaosartade scener i slutet
I slutminuterna av matchen hettade det till ordentligt. Alibek Aliev fick en snabb frispark till sig, sköt bollen i mål och firade vilt. Men domare Jim Petersson valde, på inrådan av fjärdedomaren Granit Maqedonci, att döma bort målet. Anledningen? Bollen låg stilla inte när frisparken slogs. I efterspelet till den bortdömda fullträffen blev det ordentligt tumultartat och de grönsvarta fansen var minst sagt ilskna på läktaren. Gais tränare Bosko Orovic tyckte dock att domarteamet gjorde rätt vid båda de omdiskuterade situationerna.
– Tittar jag på reprisen så är domslutet rätt, bollen måste ligga stilla. Ska man följa reglerna är beslutet rätt, säger Orovic till GP, om det bortdömda målet.
Om straffsituationen:
– Han tar bollen först, men domaren tycker att satsningen är vårdslös. Det är vårt eget fel, att vi ger Öis chansen.
Efter ett kortare avbrott i samband med det bortdömda målet kunde matchen spelas klart. Några fler mål blev det inte och för femte gången i rad blev det delad poäng i Originalderbyt.
