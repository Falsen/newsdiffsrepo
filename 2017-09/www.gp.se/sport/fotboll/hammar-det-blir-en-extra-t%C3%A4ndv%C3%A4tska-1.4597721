Hammar: "Det blir en extra tändvätska"

Andreas Johnsson



Öis
Örgryte IS har, likt Gais, inte haft den säsongen man velat då man, bland annat, åkte ut ur Svenska cupen mot ett division 2-lag. Men när det vankas Originalderby mot ärkerivalerna tror Johan Hammar på en nytändning. – Rivaliteten gör att det blir en extra tändvätska, säger Öis-kaptenen.



Det har inte varit några muntra toner på Gamla Ullevi när de båda Superettan-lagen från Göteborg spelat. Något som lett till att måndagens Originalderby blivit en sexpoängmatch där två formsvaga lag vill bryta sin negativa trend.
– Det är klart att inget av lagen ligger i toppen, så på det sättet blir det ju en viktig match eftersom bägge lagen blickar uppåt. Men derby är alltid viktiga, så man kan nog inte säga att detta skulle vara ett extra viktigt derby av just den anledningen, säger Öis-kapten Johan
Hammar och fortsätter:
– Vi började ändå en vändning mot Dalkurd senast, vi står upp och trycker mot en kvittering i slutet. Vi har lite mer glädje och tro på oss själva.
Även om han inte tycker att ett derby kan bli mer viktigt utifrån tabelläget, så erkänner dock Johan Hammar att ett möte mot ärkerivalerna Gais innebär en välkommen tändning.
– Det är klart att storpublik och rivaliteten gör att det blir en extra tändvätska.
Hur är dina känslor mot Gais?
– Det är mer en känsla till Öis än det är hat mot Gais kan man säga. Det är klart att man känner spelare i Gais, men det är såklart en extra puls att spela mot dem.
