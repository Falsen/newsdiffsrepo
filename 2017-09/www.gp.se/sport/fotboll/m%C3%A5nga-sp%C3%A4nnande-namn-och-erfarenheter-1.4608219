"Många spännande namn och erfarenheter"

Philip Trollér



Gais
För en tid sedan annonserade Gais ut klubbens sportchefstjänst. Några veckor senare har omkring 40 personer ansökt om att få tag sig an uppdraget. – Bland dessa finns många spännande namn och erfarenheter, säger klubbchef Erik Bergkvist.



I mitten av augusti lämnade Gais beskedet att Patrik Ingelsten, som sedan en tid tillbaka har dubblerat som både sportchef och assisterande tränare i klubben, i framtiden enbart ska fokusera på rollen som andretränare. I samband med det meddelade Grönsvart också att Ingelstens sportchefstjänst skulle utannonseras.
– Det brukar vara vanligt att rekrytera bland kontakter för liknande tjänster, men vi väljer att lägga ut en annons för att få ett extra stort urval, sa ordförande Tomas Andersson till GP då.
Några veckor senare har cirka 40 personer ansökt om att få ta sig an uppdraget. – Bland dessa finns många spännande namn och erfarenheter, säger klubbchef Erik Bergkvist.
LÄS MER: Gais söker ny sportchef: "Vi vill stärka klubben"
Inom en snar framtid kommer Gais kalla några av kandidaterna till intervju för uppdraget som klubbchefen menar är en nyckel i organisationen. Den nya sportchefen kommer ha ett övergripande ansvar både för A-laget och akademin.
– Rollen i sig är, som den ser ut nu, bred. Och det är viktigt för oss att vi hittar en man eller kvinna som kan ta ett helikopterperpektiv över det sportsliga i Gais och samtidigt är villig att följa resten av organisationens vilja till extra mycket engagemang. För det kommer krävas för att vi ska framåt och uppåt.
– Vi lägger också stort fokus på att personen ska fungera med befintlig stab och med klubbens övriga personal. Bosko och Patrik gör just nu ett utmärkt jobb med det sportsliga kring A-laget och våra akademiansvariga likaså. Men avlastningsbehovet i vissa frågor är stort för att vi ska utvecklas.
Hur länge Gais-supportrarna måste vänta innan det är klart vem som blir ny sportchef kan Bergkvist i dagsläget inte svara på.  – Det kommer få ta den tid det behöver ta för att vi ska hitta helt rätt.
