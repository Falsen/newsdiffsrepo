Delad poäng i känsloladdat Originalderby

Joel  Tivemo



Gais
Simon Silverholt gav Gais ledningen - men Hakeem Araba kvitterade på straff och ett Originalderby med heta känslor, där Gais fick ett mål bortdömt i slutminuterna, slutade än en gång med kryss.




Efter tre raka 0-0-derbyn var det två minst sagt segersugna alliansföreningar som drabbade samman inför 10 212 åskådare på Gamla Ullevi på måndagskvällen.
Men inledningsvis handlade det mesta, som så ofta i samband med derbyn, om kamp och tuffa tag. Och det dröjde fram tills dryga kvarten var spelad innan det vaskades fram en riktigt het målchans. Anton Wede trippade centralt innan han drog till från distans. Det tunga avslutet smet dock strax utanför Stojan Lukic vänstra stolpe.
LÄS OCKSÅ: Oavgjort på nytt – här är bästa spelarna i derbyt
Annars var det mest Örgryte, där anfallsstjärnan Johan Elmander efter drygt en halvtimmes spel fick kliva av skadad, som skapade mest och bäst. Inte sällan efter att Jacob Ericsson tog sig runt på vänsterkanten. Inbytte Hakeem Araba var nära att fläka in 1-0 på ett inspel från Ericsson, men Calle Nyström hann emellan. Även Hannes Sahlin fick möjligheten när han nådde högst på Sebastian Carlséns frispark. Mittbacken fick dock inte alls träff med pannan och Damir Mehics nolla kunde hållas intakt.
Men det skulle bli mål innan paus. Och det var de grönsvarta som skulle få jubla. Alibek Aliev skickade iväg en djupledsboll mot Simon Silverholt. Öis-kaptenen Johan Hammar halkade och nyförvärvet från Halmstad fick fri gata fram till Stojan Lukic. Och ensam med burväktaren chippade Silverholt iskallt in 1-0 i den 43:e minuten. Till ett enormt glädjevrål bland hemmafansen.
– Försvararen halkade till och då stod min gamla lagkompis från Halmstad i målet framför mig. Då tänkte jag att jag skulle testa en chip. En chip är alltid säkrast när man kommer fri, säger Silverholt om målet när han intervjuades av C More.
Jacob Ericsson i Öis tyckte att Sällskapet förtjänade ett bättre utgångsläge inför den andra halvleken.
– Vi har haft de farligaste målchanserna, men vi kan bättre. Vi slarvar lite för mycket och de kontrar bra på oss. Men så fort vi får upp bollen på deras planhalva så är vi farliga, säger han.
Den andra halvleken hann knappt börja förrän det hettade till ordentligt. Hakeem Araba gick omkull i straffområdet efter duell med Daniel Janevski och domare Jim Petersson valde, till de grönsvartas ilska, att peka på elvameterspunkten. Araba tog själv hand om straffen och förvaltade den säkert med en pressad bredsida i Damir Mehics högra hörn.
Efter utjämningen böljade spelet långa stunder fram och tillbaka och det fanns chanser åt båda håll. Och Dusan Djuric var bara ett par centimeter ifrån att återge ledningen till Gais när han drog iväg ett tungt distansskott i insidan av Stojan Lukics stolpe.
Även Öis hade sina chanser, men antingen saknades skärpan eller bjöds det på uppoffrande försvarsspel i Gais. I slutminuterna av matchen hettade det till ordentligt. Alibek Aliev fick en snabb frispark till sig och sköt bollen i mål, men domare Jim Petersson dömde bort målet för att bollen inte låg stilla när frisparken slogs. I efterspelet till den bortdömda fullträffen blev det ordentligt tumultartad och de grönsvarta fansen var i upprorstillstånd på läktaren. Men efter ett kortare avbrott kunde matchen spelas klart.
Några fler mål blev det dock inte och för femte gången i rad blev det delad poäng i Originalderbyt.

Avsparken kryper allt närmare och allt fler stolar av Gamla Ullevis stolar fylls på. Med bara timmar kvar till match har Gais och Öis sålt totalt 7500 biljetter – två tredjedelar av det uppsatta målet.
– Vi siktar mot 10 000. Jag tror det blir riktigt bra fotbollsväder så jag tror vi kan nå det, säger Erik Bergkvist.
Mycket av huvudfokus i derbyt – som tre gånger i följd slutat mållöst – kommer ligga på publiken. Hittills "leder" Gais matchen när det kommer till sålda klackbiljetter, till övre klackläktarsektionen.
Där har Grönsvart sålt 1800 biljetter, medan Öis på måndagsförmiddagen stod på drygt 800.
Klackarna marscherar från olika platser i staden och möts sedan inne på Gamla Ullevis läktare.
Erik Bergkvist är inte orolig för att det ska bli stökigt runt matchen.
– Det känns lugnt och kontrollerat. Vi har fullt fokus på matchen, och det tror jag fotbollen tjänar på, säger han.
Gais uppmanar folk att komma i god tid då det finns risk för köbildning.
– Vi rekommenderar att man kommer i tid och man får gärna köpa förköp.
Ungefär tre timmar före avspark hade totalt 8400 biljetter sålts.
