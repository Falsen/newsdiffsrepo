"En derbyseger kan vända en säsong"

Philip Trollér



Gais
Han har gjort otaliga matcher för Grönsvart och burit lagkaptensbindeln i klubben. Inför derbyt mot Öis ger Fredrik Lundgren sin syn på Gais säsong, omsättningen i spelartruppen och rivaliteten med Örgryte. – En derbyseger kan vända en säsong, säger han.



När Gais 2012 åkte ur allsvenskan valde Fredrik Lundgren att runda av karriären och lägga fotbollsskorna på hyllan för att i stället satsa på en civil karriär. Efter mer än 13 år i Grönsvart var det över. Nu, drygt fem år sedan avskedet, är känslorna för klubben fortsatt starka – även om han inte längre hinner följa sitt Gais så initierat som han hade önskat.
– Det är svårt att få ihop allt, så tyvärr hinner jag inte gå på så många matcher, men jag följer Gais noga ändå. Jag våndas med killarna och klubben när det går dåligt – och jag gläds när det går bra, säger Fredrik Lundgren.
I kväll när det vankas derby mot Öis kommer dock 37-åringen finnas på läktaren. En match och en upplevelse han ser fram emot. För även om Lundgren för egen del framför allt minns de många heta drabbningar med IFK Göteborg under sin karriär håller han mötena med Rödblått högt.
– Vilket lag du känner störst rivalitet med beror nog väldigt mycket på vilken tid du kommer in i en klubb. Om du stod på läktaren som Gaisare när det var många heta möten med Öis blir man färgad av det. För min del var det många tuffa matcher med Blåvitt, det var de drabbningarna som väckte mest ont blod hos mig, men Öis var alltid en viktig match. Det är ett lag man som Gaisare alltid, alltid vill ha bakom sig i tabellen.
"Var mycket snack om Allbäck"
Har du något speciellt minne från matcherna mot Örgryte?
– När jag hade klivit ner och börjat spela mittback mot slutet av min karriär ställdes jag mot en återvändande Marcus Allbäck. Han hade varit tillbaka ett tag men det var så mycket snack om Allbäck hit och Allbäck dit. Men väl på plan minns jag att det gick väldigt bra för oss. Vi vann och de hade inte mycket att säga till om. Det var en skön känsla.
Du som har upplevt flera heta derbyn, vad betyder en sådan match?
– Säga vad man vill om att alla matcher är viktiga, men derbyn är något annat. En derbyseger har förmågan att kunna vända en säsong. Det är en helt annan förväntan i luften inför, publiktrycket, snacket bland supportrarna, allting. Det är ofta det som gör att matcherna tänder till och blir extra laddade. Alla som har sysslat med idrott vet att när man genomför extra laddade prestationer så blir känslorna efteråt så mycket starkare. Du bär det med dig inte bara en vecka framöver – utan flera veckor. Det kommer påverka varenda träning du gör om du får med dig ett bra derbyresultat. Det var i alla fall den känslan jag hade med mig. Och det är samma sak om du förlorar, då kan du gå och gräma dig över det länge...
När Fredrik Lundgren var aktiv fanns det flera trotjänare i Grönsvart. Kenneth Gustafsson, Dime Jankulovski och Björn Andersson, för att nämna några. Spelare som under lång tid hade varit klubben trogen. I dagens trupp har de flesta spelarna varit i Gais i ett eller två år.
– För oss som var med när jag var aktiv var derbyna något vi gick runt och pratade om långt innan. Vi visste hur mycket det betydde för så många i och runt klubben att vinna derbyt. Jag har svårt att se att det är riktigt samma nu, men det är en utveckling som började redan när jag var aktiv och ingenting som bara har skett över en natt. Det är så fotbollen ser ut.
Kritisk mot spelaromsättningen i Gais
Och just den höga spelaromsättningen i klubben är något Lundgren tar upp när han får chansen att ge sin syn vad han tycker om årets Gais-upplaga.
– Nu har jag inte sett så mycket som jag hade önskat, men med så hög spelaromsättning blir det svårt att få en tydlighet. När det är så många nya på en gång blir laget lite mer individberoende, en viss spelares egenskaper eller om någon är frisk eller skadad är mer avgörande snarare än att laget och klubben har en tydlig linje som man följer.
Samtidigt ser han ändå positivt på framtiden. Och han, precis som många andra i Gais-leden, har stora förhoppningar på att Bosko Orovic är rätt man att få skutan på rätt köl igen.
– Jag tycker helt klart att det är på bättringsvägen. Det finns stora förväntningar på Boskos ledarskap, på vad han kan göra. Det är mycket spännande som händer nu. Och om de nya spelarna som har kommit in kan fortsätta leverera och inte bli skadade så finns det rätt mycket trevliga spelartyper och karaktärer i laget.
"Få Calle att stanna länge"
En spelare som Lundgren gärna ser att Gais bygger laget kring är lagkapten Calle Nyström.
– Jag som mittback och tidigare lagkapten känner igen mig i honom. Han tar för sig bra och leder laget på ett fint sätt, även om han inte har varit i klubben jättelänge. Man borde försöka få Calle att stanna länge, se till att han blir en sådan spelare som förknippas med Gais. Och sedan har man fått in ett gäng med fina fötter också, en sådan som Dusan (Djuric) har ju härlig känsla. Det är också en spelare jag gillar.
Och med båda favoriterna på plan mot Öis är ikonen säker på att kvällens derby slutar med tre poäng för "Makrillarna".
– De här matcherna brukar sällan bli särskilt öppna eller bjuda på så mycket mål, men jag tror Gais gör ett mål innan paus, sedan öppnar matchen upp sig i andra halvlek och det slutar med att vi kontrar in ett till, så en 2-0-seger för Atleterna.
