Allsvenska klubbar värvar e-sportare för ny liga

Eric Hilmersson



Fotboll
Föreningen svensk Elitfotboll (Sef) vill arrangera en nationell högsta serie för tv-spelet Fifa och de svenska elitklubbarna är med på tåget. Redan i höst kan upplägget vara klart.
– Vi vill finnas där intresset finns, säger generalsekreteraren Mats Enquist.



Tidigare år har den så kallade e-svenskan varit ett sätt för fotbollen att nå ut till tv-spelande ungdomar. Då har supportrar till allsvenska klubbar fått spela tillsammans med någon av sina idoler och en vinnarklubb har slutligen korats. Men om e-svenskan mest varit en kul grej som fört samman supportrar och spelare så hoppas Sef att den nya serien ska bli mer ”på riktigt”.
– Det här med e-svenskan har väl inte riktigt tagit fart som vi hoppats, så nu vill vi hitta ett nytt format. Tanken är att de allra bästa spelarna ska mötas och jag vet att flera klubbar redan börjat plocka fram spelare som kan representera dem.
Ni vill göra den här serien till ett officiellt SM?
– Dit har vi en bit kvar, men vi har ett inriktningsbeslut och alla klubbarna har sagt ja till detta. Det ska man inte underskatta.
Sverige är en mycket framstående nation inom e-sport och intresset både här och utomlands växer lavinartat. Det är därför som den traditionella idrotten, i det här fotbollen, nu vill hänga på tåget.
– Det får ju en enorm uppmärksamhet och både spelare och supportrar finns i den här världen. Det handlar mycket om Messi och Ronaldo för de unga, men våra lag finns ju i det här spelet. Då är det väldigt intressant att tänka att man spelar för Göteborg, Falkenberg eller Åtvidaberg istället för Barcelona. Vi vill finnas där intresset finns, säger Mats Enquist.
Blir det en serie som löper parallellt med allsvenskan och superettan eller blir det en mer komprimerad variant?
– Det är precis sådant vi diskuterar. Vi har ju svenska världsstjärnor inom Fifa som spelar i stora turneringar i Europa. Kanske kan man hitta ett sätt så att de parallellt med det kan spela i en svensk liga.
Och när blir detta verklighet?
– Det roliga är att alla klubbarna sagt ja till principbeslutet. Nu ska arbeta fram ett förslag på hur det ska utformas och jag skulle säga att det är mycket hög sannolikhet att det ligger färdigt under hösten eller vintern. Sedan kör vi, säger Mats Enquist.
