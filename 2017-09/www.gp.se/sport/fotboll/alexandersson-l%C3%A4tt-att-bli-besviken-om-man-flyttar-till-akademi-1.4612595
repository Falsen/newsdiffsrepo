Alexandersson: "Lätt att bli besviken om man flyttar till akademi"


Joel Tivemo




Fotboll
I torsdags skrev GP om ungdomar som lockas till elitklubbar i unga åldrar. En breddförening som dock lyckats behålla en mängd duktiga spelare är Västra Frölunda – som har en av Sveriges främsta 16-årskullar.
​– Det blir lätt en besvikelse när man flyttar till en akademi, säger lagets tidigare tränare Niclas Alexandersson.



Barn byter förening långt före att de fyller 16. Nya utmaningar, bättre träningsmiljö och fler cuper – anledningarna är många. En breddförening som lyckats med konsttycket att behålla sina bästa ungdomar är Västra Frölunda. Klubbens pojkar födda 2001 har imponerat stort genom åren och har bland annat fått fram landslagsspelare och gått till final i Gothia cup.
Trots att föreningens A-lag bara spelar i division 3 har knappt några spelare från den årskullen lämnat för elitklubbar.
– En nyckel är att erbjuda ett fullgott alternativ för de som är motiverade. Mycket hänger på tränarbiten. Vi har varit flera föräldrar med fotbollsbakgrund och vi har haft en fungerande ledarstruktur. Vårt lag har varit lika bra som akademilagen och det har känts som att killarna har utvecklats hela tiden, säger Niclas Alexandersson.
Fram till i vintras var han tränare för laget – men sedan sonen Noah och några andra i gruppen började spela seniorfotboll har han tagit ett kliv tillbaka. Niclas Alexandersson, som har god insyn i ungdomarnas fotbollsvardag via sitt jobb som instruktör på Änglagårdsskolan, menar att det alltid är individuellt vad som är bäst, men att det ändå generellt sett är bättre att stanna i sin moderförening längre.
– Nackdelen med akademier är att de som inte tar en plats ofta slutar. Man går dit med höga förhoppningar och så blir det kanske inte som man tänkt sig. Samtidigt gäller det att man inte stagnerar om man ska vara kvar i sin moderförening. Det finns inget facit men ett problem jag kan se är att det är vanligt att man inte bara byter till en akademi, utan hoppar vidare till nästa om det inte går bra. Man hittar inte det man söker och man blir lätt besviken. Man måste vara medveten om det, säger han.
Från Västra Frölundas P16 har endast en kille lämnat för en elitklubb. Istället har sju-åtta stycken redan fått känna på spel med seniorlaget. Alexandersson menar att en framgångsrik väg att gå för att ge ungdomar möjligheten att vara kvar i sin breddförening – men ändå få kvalificerad träning – är de extraträningar som finns att tillgå både hos elitklubbar och hos skolor. Då kan elit- och breddtänk kombineras.
– Det är ett jättebra alternativ. Man får vara kvar i en mindre förening och få extra träningarna som behövs för att bli bra, säger han.
