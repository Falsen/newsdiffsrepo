Kritiken mot elitklubbarna: "Det kommer bli en människohandel"

Joel  Tivemo



Fotboll
Åttaåringar får anbud av klubbar, barn kontaktas direkt utan föräldrars vetskap och brist på tydliga regler. GP har granskat hur det går till när barn byter fotbollsförening.
– Det kommer bli en människohandel, säger IK Kongahällas fotbollsansvarige Linus Carlström.



Pling. En kille i yngre tonåren får en notis på sin telefon. En man med akademiansvar i en av Göteborgs största klubbar hör av sig och frågar om pojken vill provspela. Under sommaren hör ytterligare en elitklubb av sig direkt till pojken.
– För honom är det smickrande, men för mig känns det olustigt, säger en av pojkens föräldrar.
– Dels känns det olustigt att de kontaktar honom direkt, men även att han bara är välkommen om han är tillräckligt bra. Om han skulle få en plats i laget så antar jag att han knuffar ut någon som har tränat med laget i många år. Vad händer om han själv har en lite svagare period, åker han ut då? Jag tycker det känns fel. Det finns en anledning till att man har en oskriven regel att inte kontakta en spelare under 16 år. Det är inte bra för killarna att man försöker locka över dem. Det är bättre att de är kvar i sin trygga miljö.
En ungdomsledare i samma förening berättar om hur han upplever situationen:
– Jag tycker det är ett jävla sätt att värva spelare. Metoden är helt galen. Jag förstår att småklubbar inte kommer kunna mäta sig och det är inget konstigt att de kommer gå vidare men man kan inte kontakta en så ung kille. Jag gissar att den här personen inte bara har skickat det här till spelare i vårt lag, säger han.
Finns en hederskodex
Varje år byter mängder av unga killar från en breddförening till en av Göteborgs fyra elitklubbar – Häcken, Gais, Öis och IFK Göteborg. Så har det alltid sett ut. Fina faciliteter, löften om cuper, ett känt emblem på bröstet och påhejande föräldrar – anledningarna kan vara många.
Det finns inga fastlagda regler kring hur kontakten med ungdomsspelare skall tas. Däremot berättar flera föreningar om en hederskodex som innebär att en förening som vill värva en spelare från en annan förening alltid ska kontakta klubben först – därefter kan kontakten med spelaren tas.
– När en spelare är påtänkt att gå till en elitförening ska kontakterna först tas på föreningsnivå. Det är alla medvetna om. Det kan ske avsteg från den och det är ofta då det kan bli irritation, säger Göteborgs Fotbollförbunds utbildningsansvarige Patrik Gustafson.
Han menar att problemet ofta sitter i bristen på tålamod hos föräldrar.
– Man måste inte gå till en elitklubb när man är tolv utan det finns snarare mycket som pekar på att man inte bör göra det. Alla jagar den ”bra” miljön, men det hade varit bättre om alla hade velat bygga en bra miljö på hemmaplan istället för att jaga den, säger Patrik Gustafson.
Ofta bra att stanna längre
Han har egen erfarenhet i frågan. Patriks söner Simon och Samuel är i dag utlandsproffs i Roda respektive Torino. De spelade kvar till året de fyllde 18 i sin moderförening Fässberg. Där fick de speltid i division 2 från att de var 15 år, innan tvillingarna tog plats i Häcken.
– Många tror att det både är nödvändigt och bättre att gå till en elitklubb för att bli bra. Simon och Samuel hade en minst lika bra miljö, till och med bättre, i Fässberg. De fick tidigt seniorspel. Så länge det är en bra miljö där man är så finns ingen anledning att lämna. Sedan, när de hade vuxit ur seniorlaget i Fässberg, då var det lämpligt att gå, säger han.
GP har pratat med flera breddföreningar i Göteborg för att kunna beskriva hur elitklubbarna går till väga när de närmar sig lovande spelare.
– De är ute och trådar efter våra ungar. Det är svårt att få en stabil verksamhet när ungarna ska provspela mitt under säsong, säger Askims ordförande Lars Fallberg.
Hur tidigt uppvaktar elitklubbarna era spelare?
– Jag har fått signaler från ledare för kullarna i åttaårsåldern att det händer där. Det är mycket som är bisarrt i den här världen.
"Vänder sig till föräldrarna"
Roy Eliasson har varit en eldsjäl i Angeredsfotbollen länge. I dag jobbar han för division 3-klubben Lärje-Angered.
– Det har gått till på samma sätt hela tiden. De vänder sig till spelarna via föräldrar och berättar att de är intresserade av barnet. Det är så de går tillväga. Det vet hur de ska göra, säger han.
Rekryteringssättet skiljer sig åt. Den gängse vägen – att elitklubben anmäler intresse till spelarens förening för att sedan kontakta spelaren själv följs ofta. Men långt ifrån alltid.
– Det har förekommit att de tar kontakt med spelare mitt under Gothia Cup, säger Linus Carlström i IK Kongahälla.
Han berättar också om ett tillfälle då en ung kille bjudits in till en av elitklubbarnas anläggning – men när han kom dit fanns ingen där för att ta emot honom.
– Det kommer inte bli bättring kring det här. Jag tror det kommer bli en människohandel. De är nog beredda att investera en del i att scouta bra. Det ställer större utmaningar på oss att göra vår verksamhet bättre, säger Linus Carlström.
