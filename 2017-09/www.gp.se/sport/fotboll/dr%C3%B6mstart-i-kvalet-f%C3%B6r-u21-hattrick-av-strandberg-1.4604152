Drömstart i kvalet för U21 - hattrick av Strandberg


Christian Möller




Fotboll
Ny förbundskapten och ett delvis utbytt lag – då fick Sveriges U21 och inte minst Carlos Strandberg en drömstart på EM-kvalet. Tre poäng säkrades efter ett hattrick av den tidigare Häcken-spelaren. – Alltid kul att göra mål, men framför allt skönt att vi spelar bra som lag, säger han till C More.



Det fanns en hel del Göteborgskopplingar i den startelva som nye U21-förbundskaptenen Roland Nilsson mönstrade när Blågult inledde EM-kvalet med match mot Cypern i Falkenberg på tisdagskvällen. IFK Göteborgs supertalang Pontus Dahlberg tog plats mellan stolparna i mål, till vänster i backlinjen fick Häckens Joel Andersson förtroendet och längst fram valde "Rolle" att starta med den före detta Blåvitt-spelaren Gustav Engvall och tidigare Häcken-stjärnan Carlos Strandberg.
Och det var den sistnämnde som med ett hattrick utmärkte sig allra mest i det svenska lag som komfortabelt besegrade cyprioterna med 4-1.
Redan innan fem minuter var spelat hade Strandberg, som sedan i somras tillhör Malmö FF, skrivit in sig i målprotokollet inte bara en, utan två gånger om. Först var det Joel Andersson som med ett inlägg hittade Strandberg, anfallaren tvekade inte utan prickade med ett vänsterskott in 1-0. Ett par minuter senare var det dags igen när Strandberg, efter en svensk bollvinst, sprintade förbi det cypriotiska försvaret och utökade ledningen till 2-0. Innan halvleken var över hann 21-åringen också med att fullborda sitt hattrick när han med en elegant chip lyfte in 3-0 i den 38:e minuten.
– Det är klart att det är kul att göra mål, men framför allt att vi spelar bra som lag är roligt. Det är första matchen nu och det är viktigt att lyckas med allt direkt, säger Carlos Strandberg till C More i paus.
Han fortsätter:  – Vi håller oss lugna, passar bollen och kommer fram med lagdelarna, det ser bra ut.
Lagkamraten Anton Salétros var minst sagt imponerad av MFF-spelarens insats.
– Det ser ut som att han spelade med P12, säger mittfältaren.
Även om det var fin utdelning för Sverige i den första halvleken kunde det målmässiga övertaget ha varit ännu större i paus. Gustav Engvall kom fri men sköt mitt på målvakten och Mattias Svanberg var en stolpträff ifrån att hitta nätet när han tryckte av ett tungt skott från kanten.
I den andra halvleken slog Sverige av på takten och det såg länge ut att sluta 3-0, men på tilläggstid ökade Erdal Rakip först på ledningen till 4-0 innan Cypern i den allra sista minuten putsade till siffrorna till 4-1 efter ett distinkt nickmål, som Pontus Dahlberg inte kunde göra mycket åt.
