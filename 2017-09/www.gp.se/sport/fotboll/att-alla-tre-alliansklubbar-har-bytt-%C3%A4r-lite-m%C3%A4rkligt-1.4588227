"Att alla tre alliansklubbar har bytt är lite märkligt"

Bild: Mattias Balkander



Öis
I vårderbyt blev Marcus Lantz avvisad och ersatt av Sören Börjesson efter synpunkter på ett domslut i första halvlek.
– Spelare får tillsägelse eller varning, ledare rött direkt. Det borde ses över, säger Öis nygamle huvudtränare.



Hösten 2006 ersatte Sören Börjesson en sparkad Zoran Lukic, efter cupförlusten mot Tvååker har han tagit över huvudansvaret för Örgryte IS A-lag igen. Första uppdraget slutade med förlust borta mot Dalkurd (1-2), på måndag väntar derby mot Gais på Gamla Ullevi. Vårmötet slutade 0-0.
– Det är ofta fantastiska tillställningar. Gais och vi brukar ha täta matcher. Mycket vilja, attityd och kamp, växlat med sekvenser av bra spel. Det är sällan hela matcher blir välspelade, säger Sören Börjesson under en GP-intervju på Öisgården.
– Vi ligger väldigt nära varandra i tabellen. Det är lite grand att försöka vara bäst i sta’n. Det här är kanske den match många går på under hösten. Jag är säker på att alla öisare och gaisare har gått och väntat på den här matchen. Nästan som en cupfest, säger han.
"Det var en väldig laddning"
Vårens derby koms mest ihåg på grund av en tidig utvisning på Öis anfallare William Atashkadeh.
– Det var en väldig laddning, alla låg lite ovanför sin nivå adrenalinmässigt. Det är klart att det inte är utvisning på ”Wille”. Hur vi än ser på reprisen kan vi inte själva få det till utvisning, säger Sören Börjesson och fortsätter:
– Vi kan heller aldrig förändra domarens beslut. Det är viktigt att man försöker hålla hjärnan kall i den situationen.
"Det görs skillnad på spelare och ledare"
Marcus Lantz reagerade kraftfullt på domare Robert Daradic beslut att visa ut Atashkadeh och blev därför avvisad.
– Det görs skillnad på spelare och ledare. En spelare får en tillsägelse eller varning. Oftast är det inte det till ledare. Det hade varit bra att ha ett gult kort till en ledare, för att markera för den personen och för hela gänget som är där. Det skulle vara lämpligare än rött direkt.
Man skulle kanske kunna hävda att ditt och Marcus temperament skiljer sig lite åt?
– Jojo, det går. Sedan är det en fördel för Marcus. Det drar med sig mycket som vi har haft en positiv effekt av i mängder av matcher. Sedan blir det någon sekvens emellanåt när det sägs något som någon funktionär reagerar på.
Sören Börjesson har fått uppdraget att ihop med Fredrik Björck leda Öis under resten av säsongen efter det att Marcus Lantz fick sparken av styrelsen.
– Det är väldigt tråkigt att det blev så. Det blir en person som påverkas väldigt mycket. Det är väldigt tråkigt för den killen. I vårt fall är det Marcus (Lantz) som hamnar utan jobb och möjligheter. Han har ändå gjort ett gott dagsverke i föreningen.
– Plötsligt vänder det och det går ganska snabbt. Branschen är ju sådan, men det är väldigt tråkigt. Mest tråkigt för honom. Även tråkigt för oss andra som jobbade ihop med honom. Vi hade helst fortsatt i samma spår och löst det tillsammans.
– Sedan är det ett styrelsebeslut som man skall rätta sig in efter. De tar sitt beslut på de grunder som finns, som de har i sitt perspektiv. Sedan gäller det för oss som har möjlighet att vara kvar och jobba med det att påverka det.
Vad har hänt med gruppen, laget, individerna, spelarna?
– Först var det lite upp och ned för oss alla när vi fick reda på det. Lite fladdrigt och oroligt. Sedan går man in i den matchförberedande sekvensen och flyttar sig från något som är ansträngande och tråkigt till något vi vill hålla på med; vi vill träna och spela match. Det är därför man är här. Då blir det en befrielse och en oas att vara i. Det ger oss energi även in i denna vecka.
Hur upplever du den stundtals ganska hetsiga kritik som var mot Marcus?
– Jag tycker att det är tråkigt att man skall få det på det sättet. Nu följer jag inte nätet speciellt mycket. Jag tänker mer på banderoller på matcherna. De är tråkiga. Det är inte forumet för sådana saker. Det kan man ta på andra ställen.
Hur kan man ta det på lämpligare sätt?
– Kanske att man öppnar ett forum någonstans där man har möjlighet att komma, tycka och tänka. Och där klubben kan få svara gentemot de som vill, tycker och tänker.
Utanför årsmötet?
– Ja, utanför årsmötet. Det kan vara ett sätt. I samband med match är de som är där, i de bästa av världar, där för att supporta de som skall spela på planen och de som skall leda laget. Det är huvudmålet. Det andra skall man helst lösa på andra ställen. Det får inte bli ett medlande på det sättet. Sedan kan det vara besvikelse, att ett resultat går snett, men det är ändå så att en supporter stöttar sitt lag i ur och skur.
IFK Göteborg har ersatt Jörgen Lennartsson med Alf Westerberg, Öis Marcus Lantz med Sören Börjesson och Gais Benjamin Westman med Bosko Orovic.
Hur ser du på att tre av fyra elitlag på herrsidan i Göteborg har bytt tränare under säsongen?
– Det är tråkigt att det skall behöva bli så. Jag är förvånad. Jag kan inte tänka mig att det har hänt tidigare, att alla tre alliansklubbar har bytt är lite märkligt. Klubbarna vill inte hamna där. Av olika anledningar tvingas man göra något. Det är förvånande att alla tre gör det. Det är tråkigt för dem som inte får vara med längre.
En längre intervju med Sören Börjesson går att läsa i söndagens pappers-GP.
