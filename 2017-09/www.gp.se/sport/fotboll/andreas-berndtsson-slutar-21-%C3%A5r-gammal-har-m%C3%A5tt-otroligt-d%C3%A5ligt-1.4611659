Andreas Berndtsson slutar - 21 år gammal: "Har mått otroligt dåligt"


Christian Möller




Öis
Andreas Berndtsson väljer att bryta sitt kontrakt med Örgryte IS. Detta efter en period av hjärnskakningar och depression. "Jag har mått otroligt dåligt under en längre tid och när de varit som värst inte ens velat leva" skriver 21-åringen på Öis hemsida.



Sedan Andreas Berndtsson var tolv år gammal har han tillhört Örgryte IS, och inför den förra säsongen flyttades han upp i A-laget.
Men på försäsongen drabbades talangen av en hjärnskakning, och sedan flera stycken till, vilket ledde till att han inte längre fann något nöje i varken fotbollen eller livet i övrigt.
– Jag vet inte hur jag har lyckats, jag har väl bara haft otur antar jag. Men det har alltid varit på fotbollsplanen, ihopskallningar, armbågar, bollar... jag kommer inte ihåg alla gånger. Men eftersom jag fått så många hjärnskakningar tidigare så får jag dem väldigt lätt nu sa Andreas Berndtsson till GP i en intervju inför årets säsong.
Nu utvecklar Berndtsson sina tankar och berättar att han har besultat att bryta sitt pågående kontrakt med Öis. Och anledningarna är många.
"Som många vet har jag åkt på ett 10tal hjärnskakningar som gjort att jag varit borta från fotbollsspelande ett bra tag nu. Denna tiden har fått mig att verkligen tänka till, jag har mått otroligt dåligt under en längre tid och när de varit som värst inte ens velat leva. Detta påverkade såklart fotbollen och jag njöt inte alls lika mycket på planen." skriver Andreas Berndtsson på Örgrytes hemsida.
Han avslutar med att berätta att han mår bättre nu och att han planerar att resa till Asien för att "leva livet ordentligt".
"Jag mår bra, jag kommer ställa fotbollsskorna på hyllan ett tag men jag är mycket tveksam att dom blir kvar där allt för länge!" skriver han.
