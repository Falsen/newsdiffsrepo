Miljardvärvningens tvekan inför flytten


Christian Möller




Fotboll
18-årige Kylian Mbappé är klar för Paris Saint-Germain och blir näst dyrast genom tiderna. Nu berättar han att han egentligen tänkt stanna i Monaco.
– Sen hände lite saker som fick mig att ändra mig, säger 1,7-miljarders-fransmannen på en presskonferens.



Kylian Mbappé räknas som en av fotbollsvärldens absout största talanger och fick sitt stora genombrott i fjol när han gjorde 26 mål på 44 matcher i franska Monaco. I torsdags blev han klar för Ligue 1-konkurrenten Paris Saint-Germain.
På grund av Uefas Financial Fair Play-regler lånas Mbappé under den kommande säsongen. Nästa sommar betalar PSG däremot 1,7 miljarder till Monaco och därmed blir 18-åringen världens näst dyraste spealre genom tiderna. Brasilianaren Neymar, som lämnade Barcelona för just PSG tidigare i somras, är dyrast med sina två miljarder.
Tänkte stanna i Monaco
På onsdagen presenterade PSG Mbappé infö världspressen och berättade bland annat att han tvekade ordentligt inför flytten.
– Ärligt talat, i maj tänkte jag stanna i Monaco, men sen hände det några saker som fick mig att ändra mig. Vad vill jag inte säga nu, men snart. Jag kommer att förklara vad som hände, säger han.
PSG utreds för jättevärvningarna
Nyligen startade Europeiska fotbollsförbundet (Uefa) en utredning för att se om PSG följer fotbollens ekonomiska riktlinjer. PSG riskerar att straffas med bland annat värvningsförbud eller uteslutning ur turneringsspel som Champions League om klubben har för stora skulder.
– Vi känner oss säkra när det gäller våra värvningar. Vi har betalat allting på ett transparent sätt. Vi har ingenting att dölja, har klubbens ordförande Nasser Al-Khlelaifi sagt.
