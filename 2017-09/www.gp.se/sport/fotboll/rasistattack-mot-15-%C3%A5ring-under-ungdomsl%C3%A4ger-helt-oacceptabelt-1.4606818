Rasistattack mot 15-åring under ungdomsläger: "Helt oacceptabelt"

Eric Hilmersson



Fotboll
Under ett träningsläger för 15-åringar ska en fotbollsspelare ha fått motta rasistiska kommentarer.
Nu har Göteborgs Fotbollförbund publicerat en offentlig ursäkt.



Det var under sommarens så kallade utvecklingsläger i Halmstad som händelsen inträffade. Under lägret samlas talanger från de olika distrikten i Sverige – bland annat Göteborg. En av spelarna anser sig ha blivit kränkt av ”personligt riktade rasistiska kommentarer” i samband med en match där Göteborgs distriktslag deltog.
Förbundet skriver på sin hemsida att meningarna går isär när det gäller exakt vad som inträffat, men ber ändå om ursäkt till spelaren.
”Göteborgs Fotbollförbund ser mycket allvarligt på händelsen. Vi har haft möten med ledare, föräldrar och representerade föreningar för att reda ut vad som sagts och av vem. Tyvärr kan vi konstatera att det råder skilda meningar om händelsen, men att faktum kvarstår: ingen spelare ska känna sig kränkt i verksamhet som leds i Göteborgs Fotbollförbunds regi. Det är helt oacceptabelt” skriver förbundet.
"Våra ledare har inte agerat på ett kraftfullt sätt"
GP har varit i kontakt med ordföranden Bert Andersson, som hänvisar till kanslichefen Ulf Carlsson. Denne har dock inte gått att nå.
I sin ursäkt skriver förbundet att deras ledare under lägret borde ha agerat i samband med kränkningen.
”I fotbollen finns en jargong och ett laddat språkbruk som är problematiskt. Att motarbeta en negativ jargong är något vi som organisation måste prioritera. Våra ledare har inte agerat på ett kraftfullt sätt mot den här jargongen. Det ser vi allvarligt på då det inte är enlighet med vår värdegrund. Göteborgs Fotbollförbund beklagar att den enskilde spelaren blivit drabbad och ber härmed om ursäkt för det inträffade.”
