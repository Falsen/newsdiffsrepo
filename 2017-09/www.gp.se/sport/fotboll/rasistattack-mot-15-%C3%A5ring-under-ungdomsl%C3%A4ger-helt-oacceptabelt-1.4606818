Rasistattack mot 15-åring under ungdomsläger: "Helt oacceptabelt"

Eric Hilmersson



Fotboll
Under ett träningsläger för 15-åringar ska en IFK Göteborg-spelare ha fått motta rasistiska kommentarer.
Nu har Göteborgs Fotbollförbund publicerat en offentlig ursäkt.



Det var under sommarens så kallade utvecklingsläger i Halmstad som händelsen inträffade. Under lägret samlas talanger från de olika distrikten i Sverige – bland annat Göteborg. En av spelarna – som till vardags spelar i IFK Göteborg – anser sig ha blivit kränkt av ”personligt riktade rasistiska kommentarer” i samband Göteborgslagets samling.
Förbundet skriver på sin hemsida att meningarna går isär när det gäller exakt vad som inträffat, men ber ändå om ursäkt till spelaren.
”Göteborgs Fotbollförbund ser mycket allvarligt på händelsen. Vi har haft möten med ledare, föräldrar och representerade föreningar för att reda ut vad som sagts och av vem. Tyvärr kan vi konstatera att det råder skilda meningar om händelsen, men att faktum kvarstår: ingen spelare ska känna sig kränkt i verksamhet som leds i Göteborgs Fotbollförbunds regi. Det är helt oacceptabelt” skriver förbundet.
I sin text slår man fast att ledarna på lägret borde ha ingripit och markerat i samband med att de rasistiska kommentarerna uttalades.
”I fotbollen finns en jargong och ett laddat språkbruk som är problematiskt. Att motarbeta en negativ jargong är något vi som organisation måste prioritera. Våra ledare har inte agerat på ett kraftfullt sätt mot den här jargongen. Det ser vi allvarligt på då det inte är enlighet med vår värdegrund. Göteborgs Fotbollförbund beklagar att den enskilde spelaren blivit drabbad och ber härmed om ursäkt för det inträffade.”
Förälder inte nöjd med ursäkten
GP har varit i kontakt med en förälder till spelaren. Hon tycker inte att ursäkten från förbundet speglar sanningen.
– Det låter ju som att det är något som hänt mellan spelarna, men det var de manliga ledarna från Göteborgs fotbollförbund som stod för de rasistiska påhoppen mot vår son. De nekar till vår historia, men den verifieras av spelare från andra klubbar, säger hon.
Ulf Carlsson är kanslichef på förbundet i Göteborg. Han konstaterar att ledarnas version skiljer sig kraftigt från spelarens.
– Vår bild är absolut inte att ledarna sagt något rasistiskt. Det är tre ledare som vi har väldigt stort förtroende för. Däremot kunde de ha markerat lite tydligare i den här situationen. Det är alltid väldigt tråkigt när någon blir kränkt, och därför ber vi om ursäkt, säger han.
Jonas Olsson är akademichef i IFK Göteborg och har varit en del av diskussionerna som följt efter händelsen i somras.
– Vi har hela tiden stöttat familjen i detta. Nu har det kommit en ursäkt och då är det inte så mycket mer vi från IFK kan göra. Vad det får för eventuella konsekvenser är det upp till förbundet att avgöra, säger han.
– Vi har fått 100 procent stöd från IFK Göteborg och det har betytt väldigt mycket, säger spelarens förälder.
