Så svarar elitklubbarna

Joel  Tivemo



Fotboll
Elitklubbarna jobbar febrilt för att knyta de bästa ungdomarna till just sin akademi. GP frågade akademicheferna i de fyra elitklubbarna hur deras rekryteringsarbete går till.



Frågorna klubbarna fick svara på var följande:
1. Hur ser er policy ut kring kontakt med ungdomsspelare ni vill rekrytera?
2. Har ni någon åldersgräns på hur långt ner ni kontaktar?
3. Frågar ni alltid klubben först?
4. Hur tycker ni samarbetet med breddföreningarna fungerar?
Jonas Olsson, IFK Göteborg:
1. "Vi värvar inga spelare förrän tidigast i 15 årsåldern. Det är väldigt många spelare som på eget initiativ vill börja i vår akademi, då hänvisar vi dem till de öppna extraträningarna som vi har i alla åldrar t o m 14 år. Där är alla spelare välkomna förutsatt att de har fått godkänt av sin egen klubb att delta. Efter detta kan spelaren erbjudas att prova på i något av våra lag och i ett senare skede eventuellt erbjudas en plats i IFK Göteborg, alltid med moderklubbens godkännande. Vi bedriver dessutom en inbjudningsverksamhet från 14 år där intressanta spelare bjuds in för att få testa hos oss."
2. "Från 14 årsåldern kan vi bjuda in spelare till vår inbjudningsträning."
3. "Om en spelare vill börja hos oss kontaktar vi alltid spelarens klubb."
4. "Vi upplever att samarbetet är bra. Vi försöker att sköta det på ett korrekt sätt och göra rätt för oss och vi vill utveckla samarbetet med regionens föreningar ännu mer i framtiden."
Niklas Allbäck, Örgryte IS:
1. "Öis etablerar alltid en kontakt med spelarens klubb innan eventuell kontakt tas med spelaren och dennes målsman. "
2. "Öis kontaktar/rekryterar inte för än tidigast det år spelaren fyller 15 och normalt inte för än vid 16 års ålder. Vid det fall att spelare kommer till oss vid yngre åldrar så är det alltid spelaren och dennes målsman som skickar in en så kallad intresseförfrågan där de även intygar att de har kontaktat sin nuvarande förening och meddelat den att de ämnar skicka in en intresseförfrågan till Öis. Efter det tar Öis kontakt med föreningen för godkännande och avstämning innan vi eventuellt bjuder in spelaren. "
3. "Ja."
4. "Normalt sett väldigt bra. Vi försöker alltid ha en hög transparens och god dialog med de övriga föreningarna i Göteborgsområdet vilket ofta är uppskattat. "
Tomas Andersson, BK Häcken:
1. "Vår policy är att inte värva spelare under 15 år till breddverksamheten. Vi har bredd upp till 15 år och sedan elit. Vi börjar värva till vårt 17-års lag, när de börjar gymnasiet."
2. "15 år. När de går i nian någonstans, absolut inte lägre. Vi är av den bestämda meningen att det är bra om klubbarna kan behålla unga spelare så vi har lag kvar att möta. Vi ska vara det naturliga valet när de är 15-16 år."
3. "Ja, det gör vi.  Vi kontaktar alltid moderklubben om vi ämnar bjuda in en spelare. Vi talar om att vi gör detta innan vi kontaktar spelaren och hans familj. Det måste stämma med deras schema. Vi är väldigt försiktiga och ödmjuka."
4. "Det funkar jättebra. Vi har ett gott samarbete."
Kenneth Gustafsson, Gais:
1. "Vid all aktiv rekrytering skall sportchefen eller chefen för akademins elitverksamhet meddela den aktuella föreningen att Gais har för avsikt att kontakta spelarens föräldrar. Därefter kan kontakt tas med spelarens föräldrar för en presentation av Gais fotbollsutbildning."
2. "Gais arbetar aktivt med rekrytering av spelare till vår verksamhet från och med det år de fyller 15 år. Inledande kontakt för en eventuell övergång sker säsongen innan och således är lägsta åldersgräns för kontakt året då spelaren fyller 14 år."
3. "Se policy under första frågan."
4. "Vi upplever att samarbetet med breddföreningar i huvudsak fungerar bra. Som exempel kan nämnas sommarfotbollen som Gais driver årligen som välkomnar spelare från alla föreningar. Gais har också ett nära samarbete med breddföreningar för att spelare som av olika orsaker lämnar vår akademi skall finna en bra miljö att fortsätta trivas och utvecklas med sin fotboll.
