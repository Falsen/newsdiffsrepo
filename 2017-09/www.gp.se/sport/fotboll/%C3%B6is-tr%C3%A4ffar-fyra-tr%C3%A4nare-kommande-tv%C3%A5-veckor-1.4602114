Öis träffar fyra tränare kommande två veckor

Joel  Tivemo



Öis
Sedan Marcus Lantz sparkades från tränarjobbet i Örgryte har klubbens styrelse jobbat för att hitta hans ersättare. Nu kan GP avslöja att Öis kommer träffa fyra tränare kommande två veckor.
– Det är lite olika profiler på dem, säger Öis ordförande Joacim Nordh.



Efter påtryckningar från supportergrupper och dåliga resultat under sommaren fick Marcus Lantz lämna Örgryte för två veckor sedan. Förlusten i Svenska cupen mot Tvååker blev droppen. Hans assistent Sören Börjesson klev in och har lett laget tillsammans med den skadade mittbacken Fredrik Björck i de två matcherna därefter.
Samtidigt har styrelsen jobbat för att hitta klubbens näste permanente huvudtränare. GP kan nu avslöja att jakten intensifieras. Kommande två veckor träffar klubben fyra potentiella tränare för arbetsintervju.
– Det är många som vill träna Öis. Jag kommer inte säga vilka namn det rör sig om. Kvalitén och att det är just rätt person är överordnat allt annat för oss. Det känns väldigt bra, säger Joacim Nordh.
Finns det någon inbördes ordning bland de här fyra namnen?
– Jag vill gå in i de här mötena med öppna ögon och känna efter. De har olika meriter och olika profiler men det är fyra starka namn kan jag säga.
Tillsammans med akademiansvarige Niclas Allbäck och styrelsens fotbollsansvarige Jan-Erik Lien träffar Joacim Nordh aspiranterna kommande 14 dagar.
Vad letar ni efter?
– Vi vill ha en modern tränare, en framåtriktad tränare som kan ta oss till allsvenskan. Vi har sagt att senast 2020 ska vi spela i allsvenskan. Sedan är det viktigt att vi tar fasta på akademidelen. Det där är jättelätt att säga men svårare i praktiken. Vi har en fin kull av spelare i u17-u19 som vi måste bereda plats för. Så vi vill ha en tränare som förstår vikten av egna spelare. Det är de tre sakerna vi vill ha: En modern tränare som tar fasta på akademien med horisont på allsvenskan 2020.
GP kan också avslöja att Sören Börjesson och Fredrik Björk kommer få fortsatt förtroende att leda Öis resten av säsongen.
– Det blir som det ser ut nu. Visst kan det bli så att den nye tränaren vill köra parallellt för att sätta sig in i verksamhet. Men vi är tydliga med att Sören och Fredrik kör. Vi litar stenhårt på dem, säger Joacim Nordh.
