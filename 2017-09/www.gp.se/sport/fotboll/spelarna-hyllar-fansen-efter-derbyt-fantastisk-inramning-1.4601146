Spelarna hyllar fansen efter derbyt: "Fantastisk inramning"


Fredrik Janlind




Öis
10 212 åskådare ramade in säsongens andra Originalderby – och spelarna i båda lagen imponerades stort av publikens insats. – Det var fantastisk inramning, säger Johan Elmander.



Det blev ”bara” 1–1 i derbyt mellan Gais och Öis – trots att chanser knappast saknades. Dock saknades effektiviteten och det rejält. Något som Öis-veteranen Johan Elmander håller med om. – Vi måste bli vassare framför mål, då kommer det att bli bra, säger han.  Känns det som att ni är på väg åt rätt håll? – Ja, vi har ju samma lag som vi hade första delen av säsongen. Vi har ett bra spel och kan spela.
Trots att det var ett derby så var det förvånansvärt snällt ute på planen. Tufft men inga fula satsningar från något utav lagen. – Det var väl en ganska sportslig match för att vara ett derby. Det var två lag som bjöd upp till dans och 1–1 är väl ganska rättvist, säger Johan Hammar och fortsätter. – Gais har en annan spelidé än tidigare och spelar roligare fotboll. Det är roligare att möta ett lag som vill spela fotboll. Det är såhär fotboll ska spelas.  Totalt var det 10 212 åskådare på Gamla Ullevi. Trots att det var en hel del stolar som gapade tomma så var det väldigt bra stämning på läktarplats. – Det var jättekul, bra tryck, säger Hammar och får medhåll av Elmander. – Jätteroligt, det var fantastisk inramning. Jag tycker att båda sidorna bjöd upp till en härlig atmosfär, säger Elmander och fortsätter. – Jag trodde dock att vi skulle vinna.
Även Gais-spelarna imponerades av inramningen på Gamla Ullevi, där båda supperterskarorna utöver en hög ljudkuliss också bjöd på väl genomförda tifon inför matchen. För Carl Nyström var det lite extra speciellt, med tanke att han för första gången i samband med ett Originalderby, fick äran att leda ut sitt lag som lagkapten.
– Det är få förunnat att få den chansen i en klassisk klubb som Gais. Man får vara tacksam för varje match man får spela med Grönsvart. Det var riktigt bra stämning! Det grämer mig att vi inte kunde ge våra fans en seger, särskilt när vi gjorde ett fint första mål, vi ställde till det lite för oss, säger Nyström.
I slutet av matchen rann det dock över för ett par av Gais-supportrarna, som i samband med att Alibek Alievs mål dömdes bort, kastade in saker på plan.
– Det är mycket känslor, så är det. Men det kändes lugnt, Got Event är bra och sopar upp det sen, säger Nyström.
Daniel Janevski:
– Det är så klart inte bra att det ska hagla in grejer, men det är derby och då blir det en het stämning. Det var bra tryck.
