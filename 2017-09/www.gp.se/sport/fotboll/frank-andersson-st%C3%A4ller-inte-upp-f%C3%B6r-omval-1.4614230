Frank Andersson ställer inte upp för omval

Fredrik Östberg



IFK Göteborg
IFK Göteborgs ordförande Frank Andersson kommer inte ställa upp för omval vid nästa årsmöte, det bekräftade klubben under fredagen.
– Det har varit väldigt tungt på sistone. Det får vara bra nu, säger Andersson till GP.




Efter en turbulent tid så meddelar Frank Andersson att han inte kommer att ställa upp för omval som ordförande i IFK Göteborg vid nästa årsmöte i mars nästa år.
– Det har varit en ära, men också en väldigt tidskrävande period. Framöver ska jag prioritera andra saker i mitt liv, säger han till klubbens hemsida.
Beskedet från Andersson, som varit hårt kritiserad från supporterhåll, kommer alltså redan ett halvår innan årsmötet.
– Jag vill ge valberedningen optimala förutsättningar att söka min efterträdare, säger han till hemsidan och för GP utvecklar han sina tankar:
– Det är väl så att ska man vara ordförande i en förening så ska man känna glädje och entusiasm, och det har varit väldigt tungt på sistone. Det får vara bra nu.
LÄS ÄVEN: "Supportergruppens uppmaning: Ge oss er version"
Vad har varit det tyngsta? – När man går på hemmamatch och det hänger en lång vepa där supportrarna kräver ens avgång, då känns det inte jättekul.
Känner du att den kritik som kommit från supporterhåll varit befogad? – Jag vill egentligen inte kommentera mer. Jag känner bara själv att om man ska vara ordförande och jobba ideellt i en förening med allt vad det innebär så ska man känna glädje och entusiasm. Och det har inte jag gjort det senaste.
Var det ett svårt beslut? – Ja, det var det. Men jag kom till ett läge där jag kände att nu räcker det.
Har du utsatts för hot eller andra typer av påtryckningar? – Jag vill egentligen inte gå in på mer än det jag har sagt.
Så vad händer nu? – Jag är kvar fram till årsmötet. Det är viktigt att jag står där som föreningsmänniska. Så jag fortsätter fram till dess.
På tisdag är det medlemsmöte – var det viktigt att kommunicera detta innan dess? – Ja, jag kände att jag ville göra det.
IFK Göteborgs kassör Jakob Andreasson tycker det var viktigt att Frank Andersson sitter kvar fram till det ordinarie årsmötet nästa år.
– Jag respekterar Franks beslut och är glad att han stannar kvar till ordinarie årsmöte, det är då vi ska välja representanter, säger han.
Som GP skrivit om tidigare har vissa supportergrupper vänt sig mot den förre Gunnilse-ordföranden.
LÄS ÄVEN: "Styrelsens svar på kritiken – nekar till allt"
Jakob Andreasson vill inte gå in närmare på orsakerna till Frank Anderssons beslut.
– Jag vill varken spekulera eller kommentera i det, säger han.
