Låt spelare under 15 år vara i fred

Eric Hilmersson



Fotboll
Alla verkar vara överens om att barn inte ska pressas att byta klubb. Men alla är också överens om att detta ändå sker. Anledningen är att det är elitklubbarnas framtid – inte barnens – som prioriteras.



Pontus Dahlberg, fostrad i Älvängen, pekades tidigt ut som en talang utöver det vanliga. Stadens elitklubbar följde honom och 2014 spelade han med Öis i Gothia Cup. Året efter valde han som bekant IFK Göteborg, och det är ett beslut som ser ut att bli en jackpott – för Blåvitt. För i dag talas det om möjliga försäljningssummor på 30, 40 eller rentav 50 miljoner kronor. Det är en oerhörd summa även för en storklubb som IFK, och vad det hade inneburit för ekonomiskt pressade Öis går knappt att föreställa sig.
Dahlberg är ett extremfall, men det säger något om hur stor betydelse ett tidigt klubbval kan komma att spela.
Och det är därför barnen inte får vara i fred.
Jag har genom åren hört många exempel på hur representanter för elitklubbar försöker påverka unga spelare att byta klubb. Det utlovas bättre resurser, finare planer, mer prestigefyllda turneringar och snyggare kläder, men framför allt: ”Om du ska utvecklas så måste du ta det här steget nu”.
Det kan säkert stämma i vissa fall, och elitklubbarna gör mycket rätt i sina akademier, men minst lika ofta är det bästa för barnets utveckling – både som spelare och som människa – att stanna kvar i sin trygga hemmiljö och fortsätta att spela med kompisarna. Att få testa på A-lagsfotboll med de lokala förebilderna har ofta visat sig vara betydligt mer utvecklande än att spela U19 med ett gäng ”supertalanger” i en akademi. Nämnde Dahlberg var ju faktiskt klok nog att slå sig in i Älvängens seniorlag innan han tog klivet till Kamratgården.
I texterna här intill nämns ord som ”oskrivna regler” och ”hederskodex”. Det betyder att det finns någon slags luddig samsyn på hur barn bör och inte bör kontaktas. Problemet med oskrivna regler är dock att om någon bryter mot dem så ... ja, så vadå? Då rynkas det på näsan och en förälder kanske blir förbannad, men tänk om det är en ny Dahlberg? Då lär ledaren som lyckades locka över talangen snarare hyllas som en hjälte än drabbas av en reprimand.
Därför ser jag gärna lite skrivna regler också. Spelare under 15 år ska inte behöva utstå påtryckningar från en storklubb. Han eller hon ska inte få sms från en främmande tränare som hetsar om klubbyte. Det skapar en oro och en press för spelaren, familjen och moderklubben som blir destruktiv för alla inblandade.
Att akademichefer först tar kontakt med klubben, sedan föräldrarna och i sista hand spelaren, tycks elitklubbarna vara överens om när GP frågar. Ändå fungerar det uppenbarligen inte alltid så.
Det är dags att de som gör fel får sota för det också.
