"Den rollen är väldigt påpassad"

Eric Hilmersson



IFK Göteborg
Än en gång väljer en stukad IFK-ordförande att sluta efter relativt kort tid på posten. Frågan är hur IFK Göteborg ska hitta en mer långsiktig lösning.
– Man kan konstatera att den rollen i IFK Göteborg är väldigt påpassad, säger valberedningens ordförande Joakim Brinkenberg.



Mellan 1982 och 2000 satt Gunnar Larsson tryggt på ordförande-posten. De 18 åren har sedan följts av knappt 17 år där sju personer avlöst varandra som ytterst ansvariga för IFK Göteborg.
– Det är ju inte optimalt. Som ordförande ska du vara ledande i klubbens långsiktighet och den det byts ofta så finns det en risk att den långsiktigheten tar olika riktningar, säger Joakim Brinkenberg.
Som ordförande i valberedningen är det hans jobb att hitta Frank Anderssons efterträdare. Något som knappast blir lättare när de senaste årens ordförande utsatts för hård kritik och valt att lämna tidigare än vad de förmodligen tänkt sig.
– Man kan konstatera att den rollen i IFK Göteborg är väldigt påpassad. Våra tre senaste ordföranden har lämnat efter interna och externa händelser som satt ljuset på ordföranderollen. Man måste nog vara medveten om att det är en förening som väldigt många tycker om.
Frank Andersson är en rutinerad politiker med stor vana att leda. Om han inte klarar det – vem gör det då?
– Det är en bra fråga och ytterst något som våra medlemmar får besluta om. Det finns såklart en del som undrar om de passar, om de orkar och om de mäktar med det här uppdraget. Och det är nog något som medlemmarna kan fundera på – de kanske kan vara lite mer tålmodiga och inte göra så omedelbara bedömningar. Jag säger inte att de haft rätt eller fel, men det gäller att vara långsiktig också.
Är uppdraget som ordförande svårare i dag än för 20 år sedan?
– Jag tror att när det gäller publika uppdrag, oavsett om det gäller en förening, ett bolag eller en offentlig organisation, så har tempot i omvärlden ökat och möjligheterna att kommunicera har blivit mycket större. Folk gör sina röster hörda mycket snabbare och dömer snabbare. Och när det gäller idrotten så spelar de sportsliga resultaten en stor roll, går det bra så innebär det en mer förlåtande attityd till hela verksamheten, säger Brinkenberg.
Känner du en oro att det blir svårt att hitta människor som vill ta sig an rollen?
– Den enskilt största faktorn för att hitta någon är att det ska vara någon som kan lägga ner så mycket tid, ideellt, som krävs. Det är inte alla som kan. Det andra är den publika delen, som är både en möjlighet och en utmaning, för det är lättare att rekrytera folk till ett starkt varumärke, samtidigt som det är mer utsatt.  Men vi kommer definitivt ha ett habilt namn till årsmötet, vi har gott om tid på oss.
Att styrelsefolk arbetar ideellt inom idrottsrörelsen ses närmast som en självklarhet, trots att det tar stor tid i anspråk – inte minst i en populär klubb som IFK Göteborg där man förväntas vara tillgänglig för media närmast
Ser du en framtid där man, som i näringslivet, ger rejäla ersättningar till styrelsemedlemmar?
– Det är ju kutym och en tradition att man har ideellt arbetande styrelse i en förening, men jag tror det det måste övervägas och funderas kring.
Kom Frank Anderssons besked som en överraskning för er?
– Inte en fullständig överraskning, nej. Vi fick reda på det häromdagen och man har förstått att det varit en pressad situation för honom personligen. Nu får vi förhålla oss till det.
