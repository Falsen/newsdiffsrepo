"Klubbarna är beroende av den här matchen"

Philip Trollér



Gais
Originalderbyt är bara dagar bort – en match som inte enbart sportsligt betyder mycket för både Öis och Gais.
– Jämför man med en vanlig match är nettointäkten ungefär sex gånger större, säger Gais klubbchef Erik Bergkvist.
– Ekonomiskt är derbymatcherna hur viktiga som helst, säger Öis evenemangsansvarige Björn Nilsson.



Vare sig Gais eller Öis har något med toppen av superettan att göra – men det gör inte matchen mellan klubbarna mindre viktig. Och med några dagar kvar till årets andra Originalderby är det två laddade Alliansföreningar som samlar kraft.
– Det finns två matcher om året i superettan som är riktigt, riktigt intressanta. Den första är vårderbyt och den andra är höstderbyt. Det är lika hög intensitet på alla fronter inför de matcherna. Det finns inget viktigare än att vinna derbyt, säger Gais klubbchef Erik Bergkvist.
– Det är viktigare än någonsin. Vi behöver verkligen vinna fotbollsmatcher nu. Och ett derby är speciellt, så klart. Det är viktigt för både Gaisare och Öisare att kunna profilera sig som bäst av klubbarna. Och med tanke på att de tre senaste mötena har slutat 0-0 så är det inget lag som har fått göra det på ett tag, säger Björn Nilsson, evenemangsansvarig i Öis.
Och tillställningen är inte bara viktig sett ur den sportsliga aspekten – även ekonomiskt är matcherna mellan rivalerna av högt värde.
– Vi har några tillfällen per år där vi har möjligheten att få in bra med pengar till klubben. Gais är hemmalag i den här matchen, men i och med att vi har vårt fina avtal med Öis, där våra respektive supportrar och sponsorer köper biljetter till klubbarnas sektioner, har vi möjlighet att tjäna bra med pengar på båda matcherna. I förhållande till alla andra matcher tjänar vi riktigt bra, och vill man klubbarna väl så är det verkligen på de här matcherna man ska gå. En stor del av årets publikintäkt kommer från derbyna, säger Erik Bergkvist och fortsätter:
– Jämför man med en vanlig match är nettointäkten ungefär sex gånger större, det skulle man nog kunna säga. Så klubbarna är beroende av matchen. Och vi är beroende av varandra i den här serieuppsättningen.
"Är hur viktiga som helst"
Öis har, utan vårderbyts publiknotering inkluderad, ett snitt på omkring 1800 åskådare på sina matcher den här säsongen. I samband med derbyt är det annorlunda.
– Det är samma för oss. Ett derby genererar väsentligt mycket mer än en vanlig match, särskilt med tanke på samarbetet vi har. Ekonomiskt är derbymatcherna är hur viktiga som helst, säger Björn Nilsson.
Han fortsätter:
– Det är ju bara att jämföra, till ett derby kan vi ju sälja nästan tre gånger mer biljetter än vad vi brukar ha i publik på Gamla Ullevi en vanlig match. Och just till den här matchen har vi extra fina förutsättningar att hjälpa klubben ekonomiskt i och med att Gais är hemmalag. Nu är det deras tur att ha omkostnaderna, för även om vi får in mycket pengar på en derbymatch så ska man veta att det kostar en hel del att arrangera derbymatcherna också.
Till vårderbyt kom drygt 9200 åskådare. En notering som är ett par tusen lägre än matcherna mellan klubbarna säsongen innan. Under torsdagseftermiddagen hade cirka 4100 biljetter sålts till måndagens match, en siffra som är knappt 200 biljetter sämre än vid samma tidpunkt inför årets vårderby. Men det råder inga tvivel om att det i båda lägren finns stora förhoppningar om att toppa siffran från i våras och till och med närma sig noteringarna från 2016.
Siktar på 10 000 åskådare
– Vårderbyt var en missräkning för oss. Det låg två centimeter snö på morgonen när vi skulle spela det så vi sålde nästan inga biljetter alls på matchdagen, vi sålde max 200. Och då är det annars den dagen vi brukar sälja som allra mest. Generellt brukar väl vårderbyt locka lite mer folk, men med tanke på omständigheterna i våras och läget nu tror jag alla möjligheter finns för att vi ska kunna toppa den noteringen, säger Björn Nilsson.
– Det har varit lite halvdåligt med förköp både hos rödblått och grönsvart, folk är dåliga på att köpa förköp. Men det brukar växla upp extremt de sista dagarna, så vi siktar på en siffra strax över 10 000, säger Erik Bergkvist.
Vad tycker du talar för att ni slår siffran från i våras?
– Ur ett Grönsvart perspektiv så har vi en uppåtgående trend. Vi spelar bättre nu, vi skapar målchanser, är mer aggressiva, har mer boll, ett uppträdande som attraherar våra supportrar och lockar mer publik. Samtidigt som Öisarna har en nytändning i form av ny tränare. Jag tror tilltron till båda klubbarna just nu är nog ganska stor, man har inte en sportslig negativ bild, som det kanske har varit både kring Öis och Gais på sistone, säger Bergkvist, som föga oväntat tycker att det på förhand ser lovande ut för Grönsvart.
– Gais har fått upp energin och kommit upp i nivå under en hel match, man tar jobbet hela vägen och vi har lyckats följa den nya spelmodellen som klubben nu har, det talar för att Öis kommer få det riktigt tufft.
Björn Nilsson väljer i stället att ta upp en match mellan lagen 2006, den senaste derbydrabbningen som Sällskapet vann över Gais, när han får frågan om hur han ser på styrkeförhållandena mellan klubbarna inför mötet.
– Då hade Sören Börjesson precis blivit ny huvudtränare. Han hade mitt i säsongen tagit över efter Zoran (Lukic). Nu coachar Sören igen, efter att nyligen ha tagit över rollen... det kan man ha med sig, haha!
