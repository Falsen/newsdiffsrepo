Göteborg – inte längre handbollens huvudstad

Joel  Tivemo



Handboll
På Handbollsakademiens årliga upptaktsträff samlades nutida och dåtida handbollsmänniskor för att snacka upp en säsong med hela sju lag från Göteborg med omnejd i de högsta serierna – Skåne har dock förbi både vad gäller bredd och spets.



Ett 70-tal före detta handbollsspelare, domare och föreningsmedlemmar samlades för att lyssna till hur representanterna från Heid, Sävehof, Aranäs, Redbergslid, Alingsås och Önnered ser på kommande säsong. Efter att Höör och Kristianstad tagit hem SM-gulden på dam- och herrsidan i fjol finns nu ett visst mått av revanschlusta från lagen runt Göteborg. Rollen som handbollens huvudstad är hotad.
– Historiskt sett är det här fortfarande huvudstaden och jag tror att Göteborg kommer fortsätta vara det. Skåne är på gång och Skåne har tagit ett SM-guld på damsidan också. Det där går i cykler, tror jag. Överlag kommer det nog handla om Göteborg till slut ändå, säger Önnereds tränare Hamed Khazrai.
Med totalt sju av 24 klubbar från regionen är bredden stor här – men Skåne kan ståta med än fler föreningar på högsta nivå. Fem herrlag och tre damlag ställer upp från landets sydligaste landskap i år.
Det blir något att bita i för Göteborgslagen.
– Det här blir en inspirerande utmaning för vår del. Jag tycker vi har ett bra lag. Jag har fått som jag har velat. Vi har haft en fantastiskt bra försäsong. Vi kan inte skylla på någonting, säger Hamed Khazrai.
Redbergslid har tappat nyckelspelaren Linus Arnesson till proffslivet i Tyskland. I hans ställe förväntas fler kliva fram.
– Vi hoppas kunna ersätta Linus med några stycken spelare. Vi har Jonathan Carlsbogård, några nyförvärv och några unga killar, säger klubbens målvaktstränare Mats Winqvist.
Sävehof storsatsar på herrsidan och har tagit hem Johan Jakobsson. Klubbens damtränare, tillika förbundskaptenen på damsidan, Henrik Signell, menar att framgångarna för Skåne och Göteborg har mycket att tacka traditions makt för.
– Jag tror mycket handlar om handbollskulturen som är och har varit stark i de regionerna, jämfört med exempelvis Stockholm. Gemensamt för klubbarna här i Göteborg är en stark organisation. Många klubbar har bra ungdomsverksamhet och man står inte och faller med enstaka spelarköp, säger han.
