Aranäs premiär gav mersmak: "Står upp väldigt bra"


Christian Möller




Handboll
Det var den förhandstippade toppen mot botten när IFK Kristianstad tog emot HK Aranäs i Handbollsligans smygpremiär i Kristianstad arena. Då kan Kungsbackalaget se ljust på framtiden, trots förlust med 29-18.
– Spelet i första tar vi med oss, säger tränaren Toni Johansson.



I måndags hade Handbollsligan upptaktsträff inför säsongen och då var beskedet tydligt från de tränare som var med och tippade: Kristianstad kommer att vinna i år igen och Aranäs kommer att komma sist. På onsdagen ställdes de mot varandra i en av två smygpremiärer som förlagts före den officiella premiären i helgen för att Kristianstad också ska hinna spela i Champions League under hösten.
Och det började överraskade jämnt. Pontus Mellegåd gav gästerna från Kungsbacka ledningen från straffpunkten i matchens första minut och även om hemmalaget vände i mitten av halvlek nummer ett så var ledningen inte större än två mål när domaren blåste för paus. 13-11 stod det då.
"Vi står upp väldigt bra"
– Vi står upp väldigt bra i den första halvleken. Där lyckas vi göra dem frustrerade och vi släpper bara in 13 mål. Så spelet i första tar vi med oss, säger Toni Johansson, ny tränare i HK Aranäs.
I den andra halvleken drog däremot mästarna ifrån och slutresultatet blev 29-18.
– De maler på bra i andra och vi bränner lite för mycket chanser. Deras målvakt tar säkert 60 procent av bollarna. Så vi måste ta vara på våra möjligheter framöver, säger Toni Johansson.
Vill bli bättre än i fjol
Matchen var den första på en lång säsong för Aranäs, som har den långsiktiga målsättningen klar.
– Vi har sagt att vi ska ta fler poäng än förra året, om det sedan innebär att vi hamnar i ingenmansland i tabellen eller någon annan stans får vi se, men det är vårt mål.
Nästa match är hemma mot Malmö på söndag.
