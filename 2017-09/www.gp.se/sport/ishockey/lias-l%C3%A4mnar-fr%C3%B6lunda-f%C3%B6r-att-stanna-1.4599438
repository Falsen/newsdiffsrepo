Lias lämnar Frölunda – för att stanna


Johan Rylander




Ishockey
Lias Andersson, 18, lämnar Frölunda – för att ta plats i NHL. – Det är svårt att packa när du inte vet om du blir borta i två veckor eller ett år, säger centern.



När jumbojeten lyfter från Schiphols flygplats i Amsterdam på tisdagen sitter en lagom nervös passagerare i planet. Lias Andersson byter Göteborg mot New York – och planen är att inte komma tillbaka. Inte än på sisådär 15 år, vill säga. – Exakt. Det är målet, svarar talangen snabbt. Centern, som i våras vann guld med HV71, var med i draften i midsomras – och därifrån har det gått fort. Tingad i runda ett som nummer sju totalt, därefter treårskontrakt med New York Rangers.  – Jag är inte nervös. Inte än. Men det kommer kanske lite, säger han försiktigt. Du ska inte samåka med Henrik Lundqvist till träningarna? – Nä, inte i början i alla fall! Han var faktiskt jättesnäll och sa att jag kunde få sova hos honom om jag ville. Men jag bor på ett hotell i början, så får jag se om jag får stanna. Då kanske jag kan bo nån natt hos Henke ... Det måste ändå vara tryggt att ha någon som du känner i laget? – Ja, verkligen. Det underlättar. Det är ju ett par gubbar i laget. Jesper Fast har HV-connection och Henke känner jag sedan tidigare. Det känns bra! Vad känner du själv om din chans att ta en tröja? – Jag vet inte! Men jag åker över och siktar på att stanna så länge som möjligt. Det vet jag också att de är positiva till. Jag kör på tills någon säger något – och så får vi ta det därifrån.
LÄS OCKSÅ: Grundström vill ha en tröja direkt
Om Andersson inte tar plats direkt i Rangers, så ligger AHL-laget Hartford Wolf Pack bara att par timmars bilväg från New York.  Det kan alltså bli AHL också? – Det är upp till mig att bestämma vad som händer där. Så det får vi se ... Och den korta tiden i Frölunda? Blir det trist att lämna så snabbt? – Det har varit svängigt, lite fram och tillbaka. Resor. Jag har inte riktigt hunnit komma in i det i Frölunda. Äh, jag vet inte riktigt vad jag ska säga. Det har varit kul att få vara i Frölunda och köra på där, men nu är det Rangers som gäller. Det blir minst lika roligt det!
Skulle Andersson ta plats i Rangers så missar han antagligen pappa Niklas tröjhissning i Scandinavium den 21 oktober. – Det är riktigt häftigt med hissningen, såklart! Det unnar jag honom verkligen. Jag hoppas bara att jag kan vara på plats på ett eller annat sätt. Är jag därborta så spelar jag förhoppningsvis i NHL, så då har jag en anledning att vara glad ändå. Kanske kan lillebror köra videosamtal så jag får se det live ändå ...
