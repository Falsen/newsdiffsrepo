"Ringde folk hem till min familj för att hota mig"

Philip Trollér



Ishockey
SHL-Domaren Morgan Johansson mordhotades under fjolårets SM-slutspel. Nu berättar C More-experten Niklas Wikegård om liknande upplevelser. – Det ringde hem folk till min familj för att hota mig, ingen ska behöva stå ut med det, säger han till Sportexpressen.



Att tränare, spelare och domare inom elitidrotten utsätts för hot inträffar titt som tätt. I samband med SHL:s upptaktsträff berättade SHL-domaren Morgan Johansson att han under vårens SM-slutspel fick mottaga mordhot inför matchen mellan Brynäs och Linköping, hot som var såpass allvarliga att han tackade nej till att döma kvartsfinalen mellan lagen.
– En röst sa till mig att om jag inte såg till att Brynäs vann matchen skulle de klippa mig utanför arenan. Jag frågade vem det var, men då lade personen på. Sedan fick jag fem-sex hotfulla mess efter det från samma nummer. Plus att det ringde ett par gånger till. Det hela höll nog på under en timmes tid ungefär, sa Johansson till Sportexpressen då.
Nu berättar frispråkige experten Niklas Wikegård att också han har fått mottaga allvarlig hot, när han var aktiv som tränare i Malmö och Djurgården.
– Det ringde hem folk till min familj för att hota mig. Det hände rätt många gånger och det blev rätt många brev som skickades till Linköping för DNA-undersökning så jag har varit med om den där dåliga sidan också, många gånger och ingen ska behöva stå ut med det, säger han till Sportexpressen.
Under upptaktsträffen talade domarbasen Ulf Rönnmark om att medierna borde tänka efter en extra gång innan domarna kritiseras – eftersom han menar att det riskerar att få supportrar, som inte vet var gränsen går, att göra övertramp. Wikegård, som numera alltså har bytt tränaryrket mot en roll i C More, håller med Rönnmark om kritiken.
– Ja det tycker jag. Men överhuvudtaget i samhället och allting man gör där som gör att man hänger ut människor som på så sätt mår illa borde man tänka över en extra gång, och om man dessutom får ta emot hot som jag själv har fått göra flera gånger så är det definitivt inte bra.
