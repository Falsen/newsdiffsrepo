Frölunda är bäst – så här långt


Johan Rylander




Ishockey
SHL kan starta. Och bäst i sensommar är Frölunda.



En kort bakgrund av försäsongen: Lakers kom till Vida Arena med sju spelade matcher – och sju vinster (två på övertid). Fyra raka i Champions League och den allra bästa formen av SHL-lagen på sensommaren. Frölunda hade i sin tur bara en förlust på sju försök, mot Färjestad i Skee utanför Strömstad. Även här fyra raka i CHL (en på övertid), så kanske är det inte så konstigt att lagen tippades som vinnare av Le Mat-pokalen på SHL:s upptaktsträff i veckan?
Men det är Frölunda som är bäst i sensommar. Det blev seger, främst efter en mäktig andraperiod i Vida Arena – där den ena läckerbiten efter den andra serverades som smaskiga efterrätter. Först skickade Rasmus Dahlin en 20-metersmacka på bladet till Ryan Lasch, som säkert skottade in kvitteringen i början av andra perioden. Sedan fick vi se Sean Bergenheim snärta in säsongens första mål med en handledare, läckert framspelad av Sebastian Stålberg. Lägg till det utdelning för Pontus Widerström i den nykomponerade kedjan tillsammans med Pathrik Westerholm och Ponthus Westerholm. Kvällens överraskning och Frölundas bästa kedja. Och så fortsatte även PP-spelet att imponera. Ryan Lasch till Max Friberg, som trampade in framför mål och avslutade lågt. Fyra mål på mindre än elva minuter – och 2–4 på tavlan.
Men Lakers kom tillbaka – och både reducerade och kvitterade i tredje perioden. Allra snyggast? Tuomas Kiiskinens mål på volley. Lakers ser spännande ut för säsongen. Stabile landslagsbacken Daniel Rahimi leder backstyrkan – och framåt finns Ånge IK-talangen Elias Pettersson, som valdes som nummer fem i draften i somras av Vancouver Canucks. Just Pettersson såg riktigt vass ut, men fick också en rejäl propp av Frölundas back Rasmus Dahlin. Men talangen fixade också upp Johan Gustafsson på läktaren med några rejäla dragningar – när han blev helt frispelad efter slarv av Frölunda i uppspelsfasen. Lägg till det två sköna assists ... I Lakers mål stod för kvällen Viktor Andrén från Mariestads Bois. När laget spelar premiär nästa vecka lär dock megavärvningen Viktor Fasth stå.
Till sist fick dock Frölunda sista ordet. Sean Bergenheim pricksköt 4–5 upp i krysset, läckert framspelad av Rasmus Dahlin.
