Allt, precis allt, måste bli bättre i Göteborg


Johan Rylander




Ishockey
Det är en tuff resa som Göteborg HC har framför sig. Och allt, precis allt, måste bli proffsigare. Från organisation till coachning.



Göteborg 3 Modo 7
Det är två timmar till nedsläpp när Göteborg HC:s sportchef Jan Mellgren skyndar in i Angered Arena. Han är bekymrad inför den historiska premiären i SDHL. Fyra av lagets importer är inte klara för spel. Och redan där får vi ett exempel på hur svår omställningen från division I till SDHL kommer att bli. GHC har bara funnits i tre säsonger – och än sitter inte organisationen till 100 procent. Varken vid sidan av isen, eller på den. Tänkta kanadensiska stjärnan Geneviéve Bannon berättade redan för tre månader sedan för sin coach på Clarkson University i USA att hon var klar för Göteborg HC – men när det återstår två timmar till premiären är hennes transferkort alltså inte i ordning. Den planeringen får ytterst ansvarige sportchef Mellgren ta på sig, förstås. Till slut löser det sig, åtminstone delvis, men bara minuter före nedsläpp. Bannon, Caitlin Gilligan och Tawnya Guindon får klartecken från Ontario i Kanada. Däremot så blir inte schweiziska landslagsbacken Celine Abgottspon klar i tid.
Hon behövs bakåt, om vi säger så.

BJÖRN EDLUND ÄR sportchef och huvudcoach i Modo Hockey – och vill förstås att hans lag ska vinna.  ”Men jag hade gärna sett att Göteborg kom med det bästa laget”, säger han. Modo Hockey är en förening som fått kritik i medierna. Exempelvis har killarna på hockeygymnasiet fått bostadsbidrag, men inte tjejerna … ”Kritiken mot oss var aningen orättvis. Det är klart att allt går att göra bättre, men de fyra år som jag varit verksam i klubben så har mycket verkligen gått åt rätt håll.” Modo betalar exempelvis löner till sina spelare, mellan 2 000 och 8 000 kronor i månaden. ”Ingen kan leva på den lönen. Om du inte bor hemma och får allt serverat, vill säga", säger Edlund.
OM DU JÄMFÖR med Göteborg HC, så finns inte en enda krona till spelarna i Angered Arena. GHC löser bostad och jobb – och huvudcoach Jimmy Johansson får ersättning för resorna.  That's it, liksom. Det massiva sponsorkontraktet som förre Frölunda-stjärnan Fredrik Pettersson ordnade med Salming till klubben är inne på det sista året – och sponsorjakten har varit en kamp för Göteborg sedan laget fick i friplats när Sundsvall Hockey kursade före midsommar.

TILL SIST: Rent sportsligt kommer Göteborg garanterat att lugga en del lag i serien på poäng. Det finns både snabbhet och skicklighet i spelare som Geneviéve Bannon, Anna Borgfeldt och Hanna Sköld.  Och den här matchen är brittiske keepern Nicole Jackson alldeles strålande. Hon ser ut att ha höjt sig minst en nivå från förra säsongen. Chans till revansch mot Modo redan på lördag eftermiddag.
