Boork: "Göteborg får slåss i botten"


Johan Rylander




Ishockey
När Göteborg HC blir historiskt finns Leif Boork i Angered Arena. – GHC får slåss i botten, tippar förbundskaptenen.



När pucken släpps i kväll vid halv åtta-snåret är det Göteborg HC:s allra första match i den högsta serien. Hemma mot Modo Hockey – och den matchen vill inte förbundskapten Leif Boork missa. – Det kommer att bli tufft. Speciellt med tanke på att de fick möjligheten att förbereda sig så pass sent. Men GHC är en spännande injektion. De är ambitiösa, de är på väg upp och har gjort ett par bra nyförvärv. Det blir väldigt spännande att följa, säger Boork, som bor på Eriksberg på Hisingen. Vad kommer att vara den stora svårigheten under säsong ett i den högsta serien? – Jag tror att bedömningen av SDHL och bedömningen av hur bra de andra lagen är, alltså vi har världsspelare i SDHL, Luleå har exempelvis fem-sex stycken ... jag tror att få möta lagen i verkligheten och få upptäcka hur pass bra de andra lagen är – det kommer att bli den största ögonöppnaren för GHC, bedömer förbundskaptenen.
Boork välkomnar satsningen i Angered Arena – och kommer med fina ord. – Det kommer att hända stora saker om de orkar, de kommer ju in i elfte timmen och har det tufft ekonomiskt. Klarar de av det här året så blir GHC en faktor i svensk damhockey. Och bedömningen sportsligt? – GHC får nog slåss i botten. Och klara sig kvar. Finns det nån spelare som du ser som intressant? – Hanna Sköld, i allra högsta grad. Hon är en coming spelare för oss. Henne följer vi noga och det är en tjej som kommer att utvecklas vidare. Någon fler?  – Nä, inte så. Men däremot kommer det att bli oerhört intressant att se var Göteborgs svenska spelare står i förhållande till SDHL-spelarna.
