Ikonerna hyllar Andersson: "Den bästa jag spelat med"


Fredrik Janlind




Ishockey
Niklas Anderssons tröja ska hissas i Scandinavium. Då hyllas han rejält av sina forna kedjekompisar.
– Han var komplett, säger Tomi Kallio.
– Det var bara en fråga om när, säger Jonas Johnson.



Trion bildade en fruktad kedja under många säsonger och vann SM-guld tillsammans både 2003 och 2005. Nu är det dags för Niklas Andersson som gjorde 763 matcher för klubben att få sin tröja, nummer 24, hissad i taket i Scandinavium. – Det fanns inga tvivel alls, det var bara en fråga om när. Det var ju en självklarhet, säger Jonas Johnson som gjorde 611 matcher för Frölunda.  Hur var det att spela med Niklas? – Det var fantastiskt på alla sätt och vis. Han är en fantastisk människa och en enormt skicklig hockeyspelare. Han gjorde mig bättre och jag har honom att tacka för mycket. – Vi trivdes bra ihop, hade bra kemi och gillade varandra.  Hur stor är han i klubbens historia? – I mina ögon är han en av de största, jag vill inte gradera men han är med i toppen absolut. Det är som sagt en självklarhet för han har betytt otroligt mycket för Frölunda. Jag gläds med honom, det är jättekul och om jag bara har möjlighet så kommer jag när det blir dags att hissa tröjan.  Lika lycklig som Jonas Johnson är över att Niklas Andersson får sin tröja hissad är Tomi Kallio. Den finske målmaskinen som var den tredje länken i kedjan och som gjorde 505 matcher för klubben – jublar över beskedet. – Han var komplett som spelare och det var en drömkedjekompis. Jag är väldigt glad för hans skull och har väntat på att detta skulle komma. Om det är någon som förtjänar det så är det just Niklas. Det är jättefint att det kommer nu och att man inte väntar för länge, säger han.
Hur var han att spela med? – Han var komplett redan då som spelare, då var hockeyn annorlunda och du behövde inte vara komplett. Han var lika bra defensivt som offensivt. En riktig vinnarskalle och han var verkligen komplett.  Låter som din bästa radarpartner? – Absolut, sen får man inte glömma Jonas Johnson heller. Men jag kan utan problem säga att Niklas var den bästa kedjekompisen som jag har spelat med. Den kemin vi hade ... det är sällan man hittar sådan. Alla vi ville verkligen vinna och göra det bra för Frölunda.  Hur förklarar men er kemi i kedjan? – Det är alltid ett mysterie det där, antingen hittar men kemi eller inte. Men med oss tre klickade det på en gång från första matchen ihop. Vi hittade varandra, pratade samma språk på isen och tänkte likadant hur vi skulle spela hockey. Vi vågade verkligen spela och göra våra grejer och litade på varandra hundra procent, säger Kallio och fortsätter. – När man hittar en sådan kemi så gör det allt enklare. Livet i Sverige blev enklare för mig, spelet fungerade i alla år och vi kunde snacka om saker och så. Det var verkligen en drömpartner att spela med och han gjorde mig mycket bättre.   Jonas Johnson är idag tränare i Vita Hästen och Tomi Kallios ska dra igång en ny säsong med TPS i den finska ligan. Duon hoppas dock vara på plats när tröjan hissas 21 oktober. – Jag hoppas verkligen att jag kan vara med där, har vi match så blir det svårt men jag hoppas verkligen, säger Kallio. – Jag räknar med att vara med, men det hänger på om vi har match eller inte, säger Johnson.
