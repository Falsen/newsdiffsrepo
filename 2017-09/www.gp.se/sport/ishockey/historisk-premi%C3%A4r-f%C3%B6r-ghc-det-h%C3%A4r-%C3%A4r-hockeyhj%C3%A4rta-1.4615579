Historisk premiär för GHC: "Det här är hockeyhjärta"

Joel  Tivemo



Ishockey
Det var upplagt för fest – men allt höll på att grusas innan det ens hade börjat. Importerna blev inte spelklara förrän 20 minuter innan nedsläpp, väl på isen imponerade de och GHC - trots premiärförlusten med 3–7.



I en hall där luften var lika kall som isen spelarna gled runt på hade hockeyintresserade göteborgare samlats för att se en historisk match. För första gången någonsin skulle ett damlag från Göteborg spela ishockey i högsta serien.
Schweiziskan Celine Agbottspon missade premiären – det gjorde däremot inte de fyra barn som introducerade kvällen i Angered arena. Efter många om och men fick också de tre kanadensiskorna Tawnya Guindon, Geneviéve Bannon och Caitlin Gilligan vara med. På grund av sent registreringsstrul med spelarnas tidigare klubbar var det länge osäkert om de skulle kunna ställa upp här. Men sportchefen Jan Mellgren kunde efter hårt arbete de sista timmarna pusta ut – 20 minuter innan nedsläpp fick han klartecken, de var spelklara.
– Vi har jobbat hela dagen för att få det klart, säger han.
Vad tänker du när du får se GHC spela i SDHL?
– Det första jag tänker på är alla människor som har gjort det möjligt att de kan stå på isen i dag. Vi har 20 personer som står i inträde och kiosk som ser till att det flyter på. De ska hyllas. Sedan att de är på isen är ren och skär glädje för alla.
Visst fanns det en del att putsa på: matchklockan stannade halvvägs in i första perioden, GHC missade ett två-mot-noll-läge tidigt – men premiären gav ändå väldigt mycket mersmak för Göteborgs andra elitlag i ishockey.
Det dröjde 12 minuter – sedan visade Modo vad SDHL-erfarenhet kan betyda. Ett powerplay utnyttjades dödligt effektivt och vips var gästerna i ledningen. 2-0 och 3-0 kom som ett ovälkommet välkomnande – det här är inte en serie där det går att slappna av.
Men 19.30 in i premiären sköt Matilda Rantanen från blålinjen. Pucken träffade Andrine Furulunds klubba och norskan blev GHC:s första målskytt i serien någonsin. Och innan 40 minuter var spelat hade två till passerat Modos målvakt. Båda gångerna var det Geneviéve Bannon som briljerade. Kanadensiskan visade varför GHC så gärna lockade henne över Atlanten – assisten till första målet och soloräden till andra målet osade båda klass.
GHC var alltså bara ett mål från en riktig praktskräll i premiären när sista akten inleddes. Avståndet drygades dock ut i inledningen av tredje – men det sänkte inte hemmalagets hopp.
Påhejade av en manstark publik höll de svartklädda göteborgarna jämna skär med Modo långa stunder. Även om gästerna punkterade matchen i slutskedet.
– Det här är inte business, det här är hockeyhjärta och hockeysjäl som den ska vara, säger Jan Mellgren.
