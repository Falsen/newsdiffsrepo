Karlssons premiär i fara: "Inte börjat åka skridskor"

Andreas Johnsson



Ishockey
Erik Karlsson var enligt många anledningen till att Ottawa Senators ens var i slutspel ifjol, nu ser det dock ut som att hans lag kommer få klara sig utan superstjärnan när säsongen drar igång. – Det är tveksamt, men man vet aldrig hur det kommer utveckla sig, säger Erik Karlsson på klubbens hemsida.



Erik Karlsson stod för en makalös insats under fjolårssäsongen. Superstjärnan, som två gånger blivit utsedd till världens bästa back, var en dominant på isen och enligt flertalet experter var han den största anledningen till att Ottawa Senators tog sig till slutspel överhuvudtaget.
Väl i slutspelet fortsatte succén och Erik Karlssons Ottawa var endast en match från att ta sig till final. En framgång som till stora delar tillskrevs stjärnbacken, som spelade med två stressfakturer i hälen.
LÄS OCKSÅ: Spelade på sprutor – bäst ändå: "Kliver inte av i ett slutspel"
Samma skada har dock tvingat Karlsson till en operation och än är det oklart när han kan komma tillbaka.
– Mina förhoppningar är att komma tillbaka så frisk som jag var innan skadan, så det är mitt primära mål. När det är? Det vet vi inte riktigt. Vi har inte en satt tid för saker och ting. Jag har inte börjat åka skridskor än, men när jag väl börjat kommer vi veta mer om hur lång tid det väntas ta, säger han på klubbens hemsida.
Säsongspremiären i fara
Även om man inte kan säga hur lång tid det kommer ta att läka så kan Karlsson dock konstatera att säsongspremiären mot Washington Capitals är i fara.
– Det är tveksamt helt klart. Men man vet aldrig hur snabbt det kommer utveckla sig när jag väl börjar åka skridskor igen, innan han fortsätter:
– Allting har läkt och jag borde kunna pressa det vid den tiden, men om jag inte känner mig redo då är det troligtvis bättre att jag inte är med under starten. Men jag kommer tillbaka i oktober, den saken är klar.
LÄS OCKSÅ: Erik Karlssons besvikelse – blev utan pris
Efter förra säsongen föll Erik Karlsson när NHL:s bästa back skulle koras via en omröstning. Med omkring hundra rösters marginal vann istället Brent Burns "Norris Trophy".
