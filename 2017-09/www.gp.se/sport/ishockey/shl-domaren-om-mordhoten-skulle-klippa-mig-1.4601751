SHL-domaren om mordhoten: "Skulle klippa mig"

Joel  Tivemo



Ishockey
Vardagen som domare innefattar heta matcher, högt tempo och stenhård träning – men också hot. SHL-domaren Morgan Johansson berättar om hoten han fick utstå under slutspelet i våras.
– En röst sa till mig att om jag inte såg till att Brynäs vann matchen skulle de klippa mig utanför arenan, säger han till Expressen.



Hoten kom under kvartsfinalserien mellan Brynäs och Linköping. Klockan var sen och telefonen ringde. Ett nummer han inte kände igen, men efter att ha tänkt att det kan ha hänt hans föräldrar någonting svarar Morgan Johansson.
– En röst sa till mig att om jag inte såg till att Brynäs vann matchen skulle de klippa mig utanför arenan. Jag frågade vem det var - men då lade personen på. Sedan fick jag fem-sex hotfulla mess efter det från samma nummer. Plus att det ringde ett par gånger till. Det hela höll nog på under en timmes tid ungefär, säger han i en intervju med Expressen.
"Hade lagt av"
Det var inte första gången hot riktas mot en domare. Morgan Johansson har varit med länge på högsta nivå och det var anledningen till att han kunde stå emot hoten och fortsätta.
– Om det hänt i början av min karriär hade jag lagt av direkt. Det finns inte en chans att jag fortsatt att döma, säger han.
Händelsen under våren anmäldes till polisen och bara 1,5 dygn senare greps en person. Nu hoppas Morgan Johansson att uppmärksamheten kring hans fall kan leda till en förändrad syn på domarna.
Uppmanar till eftertanke
Till exempel vill han att experter i tv ska tänka över sina uttalanden en extra gång. Deras reaktion kan föra med sig hot när de överförs till personer som ser matchen från tv-soffan.
– Jag menar inte att vi ska hyllas. Jag har inga problem att ta en diskussion med någon direkt. Men när man gör det genom medierna - det är då det blir fel. Då sätter man i gång den här processen i huvudet på de här sjuka människorna. Och de kommer alltid att finnas där ute.
