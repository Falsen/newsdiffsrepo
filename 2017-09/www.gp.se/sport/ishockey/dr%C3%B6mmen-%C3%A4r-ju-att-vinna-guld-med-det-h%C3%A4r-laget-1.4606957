"Drömmen är ju att vinna guld med det här laget"


Fredrik Janlind




Ishockey
Sean Bergenheim, 33, hade en tuff första säsong i Frölunda. Nu är finländaren nedbantad och taggad på en ny säsong.
– Drömmen är ju att vinna guld med det här laget, säger han.



Förra säsongen kom Sean Bergenheim in i Frölunda halvvägs in under säsongen. Totalt blev det 32 matcher och 14 (5+9) poäng i grundserien och endast tre poäng i slutspelet på elva matcher. Ett facit som Bergenheim själv är rejält missnöjd med. – Förra säsongen är jag inte nöjd med. Jag har gjort massor av ändringar och försöker bli mer effektiv på den stora rinken här, det hade jag lite problem med efter tiden i NHL. Jag har gått ner från 94 till 89 kilo och det märker man på isen, säger han.  Hur lyckas du bli smalare trots er träning? – Alla kroppar är olika, jag har lätt att få muskelmassa. Men det har varit en annorlunda sommar för mig, jag ville ändra på min kropp och nu har jag satt mig i en bättre position för att göra en bättre säsong. Jag ska ha en bättre säsong.  Under CHL och träningsmatcherna har Frölunda öst in mål – men Bergenheim är inte nöjd. – Det har varit bra men vi är långtifrån där vi vill vara. Vi har inte fått den utdelning som jag tycker vi ska ha. Defensivt är jag inte orolig och offensiven känns vassare i år. Det kan leda till något gott tror jag.  Leda till vadå? – Drömmen är ju att vinna guld med det här laget, det är det vi vill och det skulle vara det bästa som kan hända.   Finländaren är inne på sin andra sejour i Frölunda och stormtrivs – både på och utanför isen. – Det finns inget att klaga på. Pojken trivs, frun trivs och jag också. Första gången jag var här var viktigt för min karriär, det gjorde mycket för mitt självförtroende. Det var ett bra år på alla sätt. Nu vill man ju göra ett bra intryck här, säger han.  Låter som du blir kvar i många år? – Det är för tidigt att säga ... det börjar bli tid att åka tillbaka till Finland. Den tiden börjar komma, men jag tänker inte så mycket på det. Först ska jag ta det där SM-guldet.  SM-guld och sedan hem till Finland? – Ja, det låter bra, säger han och skrattar.
