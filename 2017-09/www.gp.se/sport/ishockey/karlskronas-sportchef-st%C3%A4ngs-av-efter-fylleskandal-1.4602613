Karlskronas sportchef stängs av efter fylleskandal


Christian Möller




Ishockey
Karlskrona HK stänger av Patric Larsson. Detta efter att sportchefen blivit kraftigt alkoholpåverkad på ett föreningsevenemang.
– Det hände incidenter på det här evenemanget. Han fick i sig alldeles för mycket alkohol och det har fått konsekvenser, säger Karlskronas vd, Charlotte Gustavsson, till Sportbladet.



Med bara två veckor kvar till att SHL drar igång kommer ett besked som försämrar Karlskronas förberedelser ordentligt. Sportchefen Patric Larsson stängs av.
Orsaken är det som hände under en kryssning som klubben hade tillsammans med sponsorer inför säsongen. Då gick det överstyr för Larsson, vilket nu får klubben att agera.
"Alldeles för mycket alkohol"
– Det hände incidenter på det här evenemanget. Han fick i sig alldeles för mycket alkohol och det har fått konsekvenser, säger Karlskronas vd, Charlotte Gustavsson, till Sportbladet och fortsätter:
– Jag har gett honom rådet att ta en time out. Efter ytterligare dialoger med honom kommer han ta emot hjälp som jag erbjudit honom. Det här är inget som är förenligt med klubben. Vi jobbar med barn, ungdomar och elitidrottsmän på högsta nivå. Vi vill inte sopa det här under mattan för att det är obehagligt. Vi ställer upp och hjälper honom på alla sätt.
Inleder säsongen om två veckor
Karlskrona HK inleder årets SHL-säsong hemma mot Skellefteå AIK den 19:e september, det vill säga om två veckor.
Hur länge Larssons avstängning varar är ännu inte fastställt.
