Starka känslor efter hockeylagets beslut

Philip Trollér



Ishockey
HV71 har beslutat sig för att sluta toppa sina ungdomslag. En förändring som har väckt starka känslor – framför allt positiva men också negativa. – Man bromsar förutsättningarna för att utvecklas, säger hockeyföräldern Roland Lohr, vars son nu lämnar föreningen, till P4 Jönköping.



Hur mycket lek och hur mycket allvar det ska vara inom barn- och ungdomsidrotten är en ständigt het debatt. Nu tar SHL-klubben HV71 ställning i frågan. Jönköpingslaget, som så sent som i våras vann SM-guld efter finalseger mot Brynäs, har beslutat sig för att sluta toppa sina yngre ungdomslag.
Att toppa innebär att man låter de bästa spelarna i laget få mest speltid och tidigare har HV71 toppat sina lag från U13 och uppåt. Men nu höjer klubben den åldersgränsen till U16-lagen.
— Vår målsättning är att när det är dags för U16 ska vi kunna erbjuda en elittrupp och ett breddspår. Idag har vi inte tillräckligt många spelare för att ha två lag. Vi vill utbilda bra hockeyspelare men det är väldigt få som blir proffs men vi vill ändå att de ska få en positiv bild av hockey på kanske spela vidare på en lägre nivå, säger Christoffer Davidsson, ungdomsansvarig i klubben, till Jönköpings-Posten.
Smålänningarna kommer också att skrota upplägget med att ungdomslagen har delats upp i A- och B-lag. Förändringarna har mestadels mötts av positiva reaktioner – men också en del negativt.
Roland Lohr, som är förälder till en av ungdomsspelarna, gillar inte det nya tankesättet. Och han ställer sig kritisk till HV 71:s agerande. Tillsammans med sitt barn har han nu bestämt sig för att lämna föreningen.
– Klubben har inte frågat eller hört sig för vad föräldrarna tycker och det stöder jag inte. Jag tycker att man bromsar förutsättningarna för att utvecklas, säger han till P4 Jönköping.
