Frölunda gör om – för att få jämnare resultat


Johan Rylander




Ishockey
Frölunda går mot SHL – med nytt träningsupplägg och ändrat ledarskap. – Vi ska kunna vara jämnare genom hela säsongen, säger Roger Rönnberg.



Tvåmålsskytten Sean Bergenheim står med fjäderskrud på skallen i Frölundas omklädningsrum och summerar försäsongen, den som innehållit fyra träningsmatcher och fyra tävlingsmatcher i Champions Hockey League.
– Han och killarna tycker att vi gjort en bra försäsong – och att vi är väl förberedda för säsongsstarten. Och det kan jag hålla med om. Det är den känslan jag och coacherna har också. Visst, det finns saker som vi vill vara ännu duktigare på – men vi måste acceptera att det är tidigt på säsongen. Vi får fortsätta att lära oss varje dag och se till att bli bättre varje dag, säger Roger Rönnberg efter 5–4 borta på Växjö Lakers.
LÄS OCKSÅ: Frölunda är bäst - så här långt
Han fick främst tre roliga besked i genrepet inför SHL:
– Johan Gustafsson klev fram i slutet och vann matchen åt oss. Han visade sin matchvinnarmentalitet som jag är lite förtjust i.
– Jag tycker att kedjan med Pontus Widerström och tvillingarna Westerholm klev fram och var väldigt framträdande i fem mot fem-spelet.
– Kedjan med Sean Bergenheim, Simon Hjalmarsson och Sebastian Stålberg tog också ett steg i rätt riktning.
Frölundas spelare tränar i morgon, men får ledigt i helgen. Den sista lediga helgen på länge.
Dessutom är säsongens träningsupplägg omgjort.
– Vi tycker inte att vi var nog bra i slutet av säsongen, när vi tränade som hårdast. Vi har lagt om träningsupplägget och vår säsongsplanering för att kunna vara jämnare genom hela säsongen. Det viktigaste är att vara bäst när det gäller.
Vad har ni ändrat?
– Sättet vi tränar på, både mängd och innehåll. Vi har också ändrat vissa saker i ledarskapet, hur vi jobbar i gruppen. Ju längre säsongen går, desto mer ska spelarna bli involverade i att fila på småsaker som vi ska göra bättre. De ska få en större delaktighet i gruppen – och behålla motivationen hela säsongen ...
Facit? Det kommer i april.
