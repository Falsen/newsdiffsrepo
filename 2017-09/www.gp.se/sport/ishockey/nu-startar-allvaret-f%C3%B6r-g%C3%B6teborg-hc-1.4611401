Nu startar allvaret för Göteborg HC


Johan Rylander




Ishockey
Göteborg HC startar en ny resa. I högsta serien – och med ett helt nytt lag. Vi tog rygg på landslagets Hanna Sköld.



Tåget från Halmstad är sent. Hanna Sköld, 20, pratar med sin nye coach och ursäktar sig. ”Jag kliver på vagnen nu …” Åttans spårvagn tar henne till Angered på 20 minuter – och från hållplatsen tar det sex minuter att skynda till hallen. Två timmar enkel, allt för att hålla drömmen om OS vid liv. Landslagsforwarden är ny i Göteborg HC. Tja, vem är inte det förresten? Av det lag som i fjol kvalade till SDHL (och misslyckades) finns bara fem spelare kvar. Men så kom det där samtalet runt midsommar. Sundsvall Hockey i konkurs, frågan till trean i kvalet. För Hanna Sköld blev det avgörande. Hon lirade i Leksand och var på väg tillbaka efter en svår skada i hand och armbåge. Men för säkerhets skull hade hon också sökt skola i Halmstad – och kommit in. Internationell marknadsföring. – När Göteborg gick upp blev det avgörande. Jag kunde plugga och spela hockey samtidigt, berättar Hanna samtidigt som hon byter om. Hockeystrumporna är stela, nästan som stödstrumpor. Det finns inget torkskåp eller torktumlare och stanken i omklädningsrummet är frän. Svettiga och blöta hockeyskydd har en förmåga att lukta. – Vi ska skaffa värmetorkar, lovar sportchef Jan Mellgren. Hanna sprintar ut till den grönmålade sporthallen i Angered Arena.
Tydligen har förbundskapten Leif Boork önskat beep-test på alla svenska tjejer i laget – för att se om de skött sommarträningen.  Moa Eriksson, som födde barn för nio månader sedan, svär. – Fan, det här är psykiskt nedbrytande. Jag brukar vilja gå av de vanliga träningarna efter tio minuter …
Beep-testet är ett konditionstest som går ut på att du springer fram och tillbaka mellan två punkter som är 20 meter från varandra. Under testet hör du ett beep i vissa intervaller. Vid varje pip ska testpersonen ha nått till nästa punkt. En efter en faller spelarna ifrån. På slutet springer bara Hanna Sköld och Jennifer Carlsson. Göteborgs två svenska landslagstjejer. Hanna från Damkronorna, Jennifer från U18-landslaget. Duon når nivå elva av 20 möjliga. – Det är okej. Inte det bästa, men helt okej. Jag brukar ligga i mitten på landslagets tester, säger Hanna.
Leif Boork har berättat att Sköld är med i snacket om OS i Sydkorea – och innan den otäcka skadan i Tyskland förra året så spelade hon som ordinarie i Damkronorna. Trots sin unga ålder. – Pucken var typ vid sargen, jag skulle bara stöta. Jag gick med handen löst och så kom det en tyska. Och handen kom i kläm. Den bara vek sig, berättar Hanna. Hon opererades redan samma kväll av tyska läkare. – Jag har fortfarande en del metall kvar. De ska sitta kvar till åtminstone maj nästa år, berättar Hanna när hon tar på en nätt specialskydd vid handleden. Hon har ett annat också, mer kraftigt – men det tar bort känslan. Hur känns handen i dag? – Jag är inte lika rörlig och när jag belastar så känner jag av det. Men det är inga problem, säger hon med ett leende. På vänstra armens biceps finns en tatuering. Make it count. Få det att räknas. Och det är med den inställningen som Hanna Sköld lever och lirar hockey. Efter beep-test och 80 minuters intensiv isträning är det bråttom. – Kan du skjutsa mig? Mitt tåg tillbaka till Halmstad går om 30 minuter ...
Göteborg HC ligger efter. Föreningen hade planerat och värvat för spel i division I, men avancemanget till SDHL har tvingat sportchef Jan Mellgren att tänka om. – Vi missade de två första viktiga månaderna efter säsongen, när vi kunde ha värvat svenska spelare. Jag tror att många svenska spelare vill komma till oss. Göteborg är en rätt trevlig stad, dessutom finns bra möjlighet att studera här, säger coach Jimmy Johansson. Bara sista veckan före premiär värvas två backar till GHC. Alex Moore har lirat U18-landslag med Kanada och Celine Abgottspon är bofast i schweiziska landslaget – och om allt går som det ska ansluter även i ny forward i september.   Starkast på papper är Geneviève Bannon, 22-årig forward. Hon har vunnit amerikanska collegeligan med Clarkson University två gånger – och den senaste säsongen fixade hon 53 poäng på 41 matcher.
Göteborg startar SDHL med tre matcher på tre dagar i Angered Arena. Modo Hockey i kväll och på lördag, Luleå Hockey på söndag. Ett Modo med exempelvis landslagets assisterande kapten Erika Grahm och ett Luleå som kommer med världsspelare som Jenni Hiirikoski och Michelle Karvinen. Tufft värre, förstås – och på 23 dagar spelas tio omgångar för GHC. Hur många poäng har GHC efter det? – Om jag säger noll poäng skulle sportchefen döda mig. Vi har tolv poäng, det har vi, säger Jimmy Johansson.
