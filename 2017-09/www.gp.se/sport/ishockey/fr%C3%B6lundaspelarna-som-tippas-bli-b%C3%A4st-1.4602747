Frölundaspelarna som tippas bli bäst

Tobias  Jansson



Ishockey
Bara en spelare kan bli utsedd till SHL:s mest värdefulle.
Men tre olika Frölundaspelare får varsitt tips.



När de 14 SHL-tränarna ombads att gissa vilken spelare som kommer att bli ligans mest värdefulle spelare den kommande säsongen var det en hemvändare som stack ut.
Växjös nye målvakt Viktor Fasth fick fyra av tipsen – medan Skellefteås Joakim Lindström och Linköpings Jonas Gustavsson fick två var.
Men klubben med flest kandidater är Frölunda. Joel Lundqvist, Max Friberg och Ryan Lasch fick alla varsitt tips.
– En kille som Ryan Lasch kommer garanterat vara med och slåss om att vinna poängligan, och där är man per automatik en väldigt viktig spelare, säger C More-experten Sanny Lindström.
Frölundas tränare Roger Rönnberg:
– Ryan är en mer komplett spelare nu än senast han var hos oss. Han har fortsatt sin utveckling och är mycket mer intresserad av hur man jobbar som lag nu. Han är en enorm energispridare som hjälper sina lagkompisar på ett annat sätt än tidigare.
