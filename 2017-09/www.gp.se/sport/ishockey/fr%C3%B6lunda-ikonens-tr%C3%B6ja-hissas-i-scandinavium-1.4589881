Frölunda-ikonens tröja hissas i Scandinavium


Andreas Johnsson




Ishockey
Niklas Andersson är en av Frölundas absolut största genom tiderna, nu väljer klubben att hedra ikonen genom att hissa hans nummer 24 i Scandinaviums tak. – Det är ju fantastiskt för mig, det kan inte bli mycket större, säger han till GP.




Det råder inga tvivel om hur stor Niklas Andersson är i Frölunda. Den nu 46 år gamle legendaren debuterade i klubben 1987 och sedan dess växte han till en av de största i Frölundas historia. Den Kungälvs-fostrade forwarden lade skridskorna på hyllan 2011 och hade då vunnit två SM-guld med klubben och producerat hela 680 poäng, något som gör honom till den främsta någonsin.
Nu väljer Frölunda att föreviga Andersson genom att hissa upp hans tröja med nummer 24 i Scandinaviums tak, detta kommer man göra innan matchen hemma mot Skellefteå den 21 oktober.
– Det är ju fantastiskt för mig, det kan inte bli mycket större. Det är få förunnat att få den här äran, jag är ju dessutom härifrån. Det är ju liksom hemmaplan och hos klubben i mitt hjärta, säger Andersson till GP.
"Har aldrig tyckt att jag har varit så bra"
I princip alla säger att det var en tidsfråga, hur känner du?
– Nja, det kan jag inte påstå. Jag har aldrig tyckt att jag har varit så bra och det har väl lett till att man hela tiden velat utvecklas.
Totalt blev det 14 säsonger i Göteborg, varav tio på raken efter ett långt äventyr i Nordamerika. När han legendaren blickar tillbaka på sin karriär hittar en hel del minnen.
– Det är ju SM-gulden som man alltid kommer tillbaka till när man tänker tillbaka. Sen att jag avgjorde 2005 är ju hur stort som helst. Men det är ändå det första som man värderar högst, det var liksom något man drömt om sedan man var en liten pojk.
Tar tillbaka numret från Lias
I Frölundas lag hittar man både Anderssons nummer och hans son i ett och samma paket. Lias Andersson kom till klubben efter SM-guldet med HV71, när han anslöt i Göteborg tog hans pappas gamla nummer 24. Om Lias blir kvar i Frölunda istället för att ansluta till New York Rangers så kommer han få behålla tröjnumret fram tills dess att tröjan hissas – 21 oktober. Sedan måste han byta.
Något han kommer få höra om från farsan.
– Jag har inte hunnit prata med honom så mycket än, men han lär få höra om det här i framtiden, skrattar Niklas.
Lias, å andra sidan, har vetat om att den här dagen skulle komma.
– Det var inte länge man fick behålla den tröjan ... men jag har varit förberedd på det. Det numret är hans, jag fick bara låna det. Jag visste det redan när jag valde numret, säger Lias Andersson.
Svårt att hålla tyst och inte berätta för farsan? – Nej, det har varit ganska roligt att veta. Men han ska höra det från klubben och inte från mig.  Stolt son idag? – Det är man absolut. Han är väldigt värd detta och har gjort mycket för föreningen. Jag var ju på nästan varenda match med honom när han spelade. Jag minns det mesta ändå.  Är du på plats när han ska hyllas? – Det vet jag inte, beror på vad som händer med Rangers. Vi får se helt enkelt, men det hade varit väldigt roligt att vara med där på isen. Men oavsett så är det ju hans kväll.
"Bland de bästa jag har spelat med"
Niklas Andersson fanns med i laget när en ung Joel Lundqvist slog sig in i Elitserien. Den nuvarande lagkaptenen minns mycket väl den tiden, som bland annat bjöd på två SM-guld tillsammans med legendaren. För honom har Andersson haft en stor betydelse i karriären.
– Det var ett gäng äldre med honom i spetsen som ledde Frölunda, inte minst hans kedja med Kallio och Johnson. Så vi yngre kunde just bidra lite i bakgrunden. Sen var han bäst tränad under hela karriären ända tills han lade av, han var väldigt proffsig och det var därför han kunde hålla på så länge. Det är klart att man tagit tills sig av det, säger han till GP.
Vad tänker du kring att hans tröja hissas?
– Det var bara en tidsfråga innan hans tröja skulle hissas. Han är bland de bästa jag har spelat med, och då har jag spelat med NHL-proffs och landslagsspelare.
