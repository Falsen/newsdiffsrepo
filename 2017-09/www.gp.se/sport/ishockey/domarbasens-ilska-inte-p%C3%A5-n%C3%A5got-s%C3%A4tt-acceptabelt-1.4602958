Domarbasens ilska: "Inte på något sätt acceptabelt"

Andreas Johnsson



Ishockey
Hot mot domare är ett problem som är ett ständigt återkommande tema. Enligt Joel Hansson, domaransvarig på Svenska ishockeyförbundet, är det bra att hoten kommer upp till ytan. –Vi får aldrig normalisera ett beteende mot oss som är direkt olagligt, säger han till GP.



Hockeydomarnas utsatthet har ännu en gång kommit upp för diskussion. Detta efter att två av Sveriges mest rutinerade hockeydomare (Thomas "Kuben" Andersson och Morgan Johansson) gått ut i media för att berätta om vilka hot man fått utstå på grund av sitt yrke.
– En röst sa till mig att om jag inte såg till att Brynäs vann matchen skulle de klippa mig utanför arenan. Jag frågade vem det var - men då lade personen på, sa Morgan Johansson i till Expressen
LÄS OCKSÅ: SHL-domaren om mordhoten: "Skulle klippa mig"
Att domare i olika sporterna har en utsatt position är intet nytt under solen. Men enligt Joel Hansson, domaransvarig på Svenska ishockeyförbundet, är det långt från alla fall som kommer upp till ytan.
– Tyvärr finns det ett mörkertal, när det kommer till olika former av hot och hat mot domarna, som inte lyfts upp. Istället rycker man på på axlarna, säger han till GP och fortsätter:
– Jag tror Thomas (”Kuben” Andersson , före detta domare) sa i någon intervju att det blir lite av en vardag, så det sticker inte ut så mycket. Det är ett problem; vi får aldrig normalisera ett beteende mot oss som är direkt olagligt.
Vill bli av med machokulturen
Joel Hansson tror att det finns en viss "machokultur" inom hockeyn som måste bort.
– Det är ju en norm som lever inom hockeyn, en oskriven regel, att man ska kunna ta lite skit och att det är en del av vardagen. Men det är inte på något sätt acceptabelt. Sådant måste komma fram, vi måste säga ifrån att det här inte är okej och vi måste hitta vägar att bemöta det. Normen att "det är okej att ta skit" måste vi bryta och ändra.
"Vi måste arbeta öppet"
Rubrikerna som blir till följd av att domare berättar om hatet kan till viss del motarbeta rekryteringen av nya domare. Men samtidigt anser Joel Hansson att man ibland måste ta ett steg back för att kunna ta två steg fram.
– Det är klart att det inte är kul att läsa, det är inte en direkt säljande rubrik för domaryrket. Men samtidigt tror jag att det är oerhört viktigt att den här dialogen finns. För om vi inte lyfter upp det här så kommer de få individerna som vill förstöra få fortsätta ostört. Vi måste arbeta öppet och ta avstånd från problematiken för att det ska försvinna.
