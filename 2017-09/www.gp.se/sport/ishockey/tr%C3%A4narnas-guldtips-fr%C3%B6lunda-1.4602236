Tränarnas tips: Frölunda tar hem SM-guldet

Tobias  Jansson



Ishockey
De andra tränarna tror på Frölunda. Experten också.  Och Frölundas egen chef Roger Rönnberg säger:
– Det är roligt att andra tror på oss. Och vi vill självklart vinna allt som vi ställer upp i!



Fem SHL-tränare tror att Frölunda får lyfta Le Mat-pokalen när vintern har blivit vår. De är två tips fler än värsta konkurrenten, Växjö.
– Det kan kännas lite löjligt att prata om var vi ska hamna när vi inte har spelat en enda match än. Samtidigt siktar vi ju på att vinna allt. Det är elitidrott vi håller på med, och därför är det en självklarhet för mig att ha den inställningen, säger Roger Rönnberg.
Sanny Lindström, tv-årofil på C More, har sin åsikt klar:
– Frölunda är min favorit i år – både till att vinna grundserien och SM-guldet.  De har byggt ett bra lag över tid, har en bra kontinuitet och ser spännande ut. Deras spets är väldigt bred, om man säger så.
Kontinuitet nyckelordet
Just ordet kontinuitet återkommer när SHL-tränare, medieexperter och andra pratar om Frölunda.
Roger Rönnberg, som ju har kontrakt numera till 2022, förklarar:
– Jag vet inte om det beror på att det är jag som trygghetsknarkare – eller om det är föreningen som jobbar med kontinuitet… Nej, men vi vill jobba med kontinuitet på alla nivåer. Trygghet är den första och viktigaste faktorn för att bygga ett vinnande lag.
Visionen är stor.
– Vi ska bli den bästa föreningen på att utbilda och utveckla människor – och vi har väldigt mycket jobb kvar att göra. Vi vill verkligen utveckla allting vi håller på med. Det är det som driver mig, att förfina allting till perfektion. Det är ett ständigt arbete som pågår varje dag.
Dahlin namnen på mångas läppar
Det går inte att prata Frölunda utan att Rasmus Dahins namn dyker upp. 17-åringen som slog igenom i vintras har redan beskyllts för vara en ”ny Erik Karlsson”.  Ett sådant epitet kan vara svårt att leva upp till.
– Men han är inte ensam i det här, utan har väldigt bra människor omkring sig. Joel Lundqvist, Simon Hjalmarsson, andra kloka spelare och ledare – och det är något vi jobbar med dagligen. Rasmus ska få växa in i det här, men självklart ska han få spela powerplay och ha en offensiv roll, säger Rönnberg.
Den som väckts störst aha-känsla under försäsongen är annars en hemvändare. Senast Ryan Lasch var i Frölunda vann han interna poängligan. Det är inte säkert att han upprepar den bedriften.
– Ryan står väldigt högt i kurs hos mig och är än mycket mer komplett spelare nu.  Han har blivit mycket mer intresserad av hur man jobbar som lag. Dessutom är han en enorm energispridare som hjälper sina lagkompisar på ett annat sätt än tidigare, säger Roger Rönnberg.
