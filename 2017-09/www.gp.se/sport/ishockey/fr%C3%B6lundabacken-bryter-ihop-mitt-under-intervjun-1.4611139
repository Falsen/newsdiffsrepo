Frölunda är bäst - så här långt


Johan Rylander




Ishockey
Bäst i sensommar är Frölunda – och Sean Bergenheim har hittat målet igen



Ni kanske läste om en lättare Sean Bergenheim i gårdagens GP. 94 kilo har trimmats till 89, bort med mestadels fett men även lite muskler. Och mot Växjö Lakers i genrepet inför SHL lossnade även en annan tyngd från finländarens axlar.
– Det är skönt att få utdelning. Jag har ändå jobbat mycket under sommaren och försökt ändra en del i mitt spel. Och de senaste matcherna har varit riktigt bra. Vi har skapat mycket chanser, men pucken har bara inte gått in ...
Det gjorde den bakom keepern Viktor Andrén i Vida Arena.
Först framspelning av Sebastian Stålberg – därefter en snärtig handledare. 1–2 på tavlan.
Sedan ett slagskott direkt på Rasmus Dahlins pass – rätt upp i krysset. Matchavgörande 4–5 i den tredje perioden.
– Ett par bra skott! Kul att de gick in. Jag hoppas att jag kan ta med mig det till SHL-starten, säger Sean Bergenheim blygsamt.
Frölundas vinst betyder att sensommartoppen ser ut så här bland SHL:s bästa lag:
Frölunda, åtta matcher – sju vinster (en på övertid), en förlust, 20 poäng.
Växjö, åtta matcher – sju vinster (två på övertid), en förlust, 19 poäng.
Inte nåt att hänga upp i granen till jul, förstås – men ändå ett kvitto på att det går åt rätt håll, förstås.
"Vi har då gjort bättre matcher"
Vi bjöds också på en mäktig andraperiod av Frölunda, där den ena läckerbiten efter den andra serverades som smaskiga efterrätter. Fyra mål på elva minuter – och 2–4 på jumbotronen.
Först skickade Rasmus Dahlin en 20-metersmacka på bladet till Ryan Lasch, som säkert skottade in kvitteringen. Sedan fick vi alltså se Bergenheim snärta in säsongens första mål. Lägg till det utdelning för Pontus Widerström i nykomponerade kedjan tillsammans med Pathrik Westerholm och Ponthus Westerholm. Kvällens överraskning – och Frölundas bästa kedja.
Och så fortsatte även PP-spelet att imponera. Ryan Lasch till Max Friberg, som trampade in framför mål och avslutade lågt.
– Vi har då gjort bättre matcher, säger Sean Bergenheim på sin melodiösa finlandssvenska.
Konstmål av Växjö
För Lakers kom tillbaka – och både reducerade och kvitterade i tredje perioden. Allra snyggast? Tuomas Kiiskinens mål på volley.
Växjö ser spännande ut för säsongen. Framåt finns Ånge IK-talangen Elias Pettersson, som valdes som nummer fem i draften i somras av Vancouver Canucks. Talangen snurrade upp målvakten Johan Gustafsson på läktaren med några rejäla dragningar, helt frispelad efter slarv av Frölunda i uppspelsfasen. Lägg till det två sköna assists av Petterson – och vi kommer att få en attraktion i vinter ...
"Vi är klara för att spela SHL"
I Lakers mål stod för kvällen Viktor Andrén från Mariestads Bois. När laget spelar premiär nästa vecka lär dock megavärvningen Viktor Fasth stå. Han fick se på när Frölunda och Bergenheim avgjorde i tredje perioden.
– Det har varit riktigt kul att spela CHL, för där betyder matcherna något. Men jag känner också att vi är klara för att spela SHL, säger Sean Bergenheim.
