"Det är riktigt tragiskt att jag platsar"

Philip Trollér



Sport
Svensk gångsports återväxt är allt annat än bra. Till Finnkampen tvingas förbundskaptenen Siv Karlström ta ut sig själv – för tredje året i rad.
– Det är riktigt tragiskt att jag ska kunna platsa, säger 60-åringen till Expressen.



Intresset för att utöva gångsport i Sverige är allt annat än stort. När de blågula landslagsgångarna åkte till VM i London i början av augusti var tre av fyra i truppen hemmahörande i familjen Karlström. Siv, som också är förbundskapten, och hennes söner Ato Ibanez och Perseus Karlström.
Och det handlar inte bara om att familjen Karlström är uppenbart duktiga på sporten – det rätta intresset för att utöva gång verkar nämligen inte finnas hos särskilt många andra svenskar. När Siv Karlström till helgens Finnkamp ska ta ut en trupp måste hon för tredje året i rad ta med sig själv – annars får hon inte ihop ett lag som kan ta sig an grannlandet i den klassiska tävlingen.
– Jag har inte tränat så mycket, men formen är rätt okej. Jag borde inte bli sist i det svenska laget i alla fall och då finns det ju ingen som kan ersätta mig egentligen. Tyvärr, säger hon i en intervju med Expressen.
"Det är tragiskt"
Tidigare har även Perseus Karlström varit ute i media och bedyrat sin oro för gångsportens framtid i Sverige.
– Jag är orolig för sportens framtid i Sverige, det är jag. Jag tycker inte förbundet gör tillräckligt för att rekrytera nya gångare. Sen är det svårt, folk ringer till förbundet och vill börja med det finns inte klubbar och ledare, det är en jättesvår situation, sa han till Sportbladet inför OS i Rio 2016.
Och Siv Karlström skräder inte orden när hon beskriver sina känslor när hon alltså återigen måste ta ut sig själv till Finnkampen.
– Ingen ska förringa min prestation, men det är tragiskt. Det är riktigt tragiskt att jag ska kunna platsa. Det tycker jag själv, det är fruktansvärt.
