Mörk avslutning för Ståhl


TT




Sport



Strömmen gick i Bryssel – och med den försvann också kraften för svenske diskusbjässen Daniel Ståhl. 25-åringen fick nöja sig med sjunde plats i fredagens Diamond League-avslutning.
Ståhl fick som längst till 64,18 meter – en bra bit från hans tidigare standard i år. Med det var han långt efter kvällens suverän, litauiske världsmästaren Andrius Gudzius som vann överlägset på 68,16. Därmed tog också Gudzius hem Diamond League-pokalen i herrdiskus, inklusive prissumman på 50 000 dollar.
- Det fanns inte där helt enkelt. Det är sämsta tävlingen i år. Surt. Jag är smått förbannad på mig själv, sade Ståhl till SVT.
Den svenske VM-tvåan har nu endast Finnkampen kvar innan han får ta semester.
- Det ska bli kul. Det är en extra krydda att möta finnarna, sade Ståhl.
Galan i Bryssel blev extra dunkel med anledning av ett rejält strömavbrott i den del av staden där friidrottsarenan ligger.
Fortfarande vid 21.30-tiden tvingades arrangörerna förlita sig till sina reservaggregat.
Bryssel, TT:s korrespondent
