Tung avslutning för Ståhl


Wiktor Nummelin




Sport
Strömmen gick i Bryssel – och med den försvann också kraften för svenske diskusbjässen Daniel Ståhl. 25-åringen fick nöja sig med sjunde plats i fredagens Diamond League-avslutning.



Här, där hann i fjol vann sin första enskilda Diamond League-tävling, skulle han kröna sin strålande säsong med att ta hem hela galaserien i den sista tävlingen.
Och så gick det inte alls.
Första kastet tog i ringkanten och damp ner kring 40 meter. Och inte blev det särskilt mycket roligare därefter.
- Det bara stämde inte riktigt i dag. Lite trött mentalt efter SM och VM. Tråkigt att det blev just i dag – Diamond League-final och så blir det årets sämsta tävling, tycker jag. Det var dåligt, säger Ståhl.
Trampade över
Hans andra kast blev det bästa: 64,18. De flesta kasten missade helt. Enda riktiga träffen fick han i fjärde omgången – men då kunde han inte hålla sig i ringen.
- Ja, jag trampade över. Jag halkade till lite. Och det var ju det enda kastet som var bra…
Övertrampet mätte kanske runt 67 meter. Det hade sannolikt ändå bara räckt till en andraplats efter kvällens suverän, litauiske världsmästaren Andrius Gudzius.
Litauern tog ledningen direkt i första omgången och släppte den aldrig. Topplängden blev till sist 68,16, vilket därmed också gav honom Diamond League-pokalen, inklusive prissumman på 50 000 dollar.
- Han har varit jämn här på slutet, och efter VM. Jag är glad för hans skull, säger Daniel Ståhl diplomatiskt.
Finnkampen en krydda
För svensken gäller det att bita ihop direkt.
- Nu laddar jag om – nu är det Finnkampen på söndag. Med hemmastöd och mycket folk på läktarna så. Lite krydda att tävla mot finnarna också, säger finsktalande Ståhl, vars mamma kommer från Finland.
- Det har ju alltid varit rivalitet mellan Sverige och Finland, i friidrott och hockey och längdskidåkning och så. Det är lite speciellt. Det är bara kul, tycker Ståhl.
TT: Vad vill du ha nu på söndag för att avsluta säsongen på bästa sätt?
- Kasta så långt jag bara kan. Och så ha skoj, säger Ståhl i Bryssel, där tävlingen fördunklades av ett rejält strömavbrott som tvingade arrangörerna att förlita sig på sina reservaggregat.
Bryssel, TT:s korrespondent
