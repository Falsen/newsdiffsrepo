Cilic utslagen – upplagt för skrällfinalist


TT




Sport
Det blir en ny finalist i herrsingeln i US Open-tennisen. Ena halvan av lottningen är vidöppen efter femteseedade Marin Cilics förlust mot Diego Schwartzmann.



Marin Cilic, vinnare i New York för tre år sedan, förlorade mot argentinaren Diego Schwartzmann med 6–4, 5–7, 5–7, 4–6.
Cilics förlust innebär att den halvan av lottningen saknar en grand slam-vinnare. Hemmaspelaren John Isner är bäst seedad som tia.
Men det öppnar också upp för en av turneringens sensationer, 18-årige Denis Shapovalov. Kanadensaren blev det yngste åttondelsfinalisten i US Open sedan Michael Chang nådde lika långt som 17-åring i 1989 års upplaga.
Federer mot Nadal?
Kvalspelaren ledde med 3–6, 6–3, 6–3, 1–0 när motståndaren Kyle Edmunds, Storbritannien, bröt skadad. I nästa omgång väntar Pablo Carreno Busta, som inte har tappat ett set hittills. Inför US Open var Shapovalovs enda grand slam-erfarenhet en förlust i första omgången av årets Wimbledon.
På andra halvan av lottningen finns veteranerna Roger Federer och Rafael Nadal, som möts i en eventuell semifinal. Sedan tidigare saknas flera spelare på grund av skador.
Känslosam Kvitova
Petra Kvitova är vidare i damturneringen efter 6–0, 6–4 mot Caroline Garcia, Frankrike. Tjeckiskan kommer att spela sin första åttondelsfinal i en grand slam sedan knivattacken hon utsattes för i sitt hem strax före jul förra året.
Matchen spelades på centercourten Arthur Ashe och Kvitova trivdes med att vara tillbaka på den stora scenen.
- Det betyder mycket. Jag uppskattade det särskilt den här gången att spela på den stora scenen. Efter allt som jag har varit med om var det här ett väldigt lyckligt ögonblick för mig, säger hon.
I nästa omgång väntar tuffast möjliga motstånd i spanska världstrean Garbiñe Muguruza. Wimbledon-vinnaren, som är den högst rankade spelaren som är kvar i turneringen, utklassade ryskan Magdalena Rybarikova med 6–1, 6–1.
TT-Reuters
