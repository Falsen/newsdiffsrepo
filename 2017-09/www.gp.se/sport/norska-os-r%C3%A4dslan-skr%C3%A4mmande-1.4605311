Norska OS-rädslan: "Skrämmande"

Joel  Tivemo



Sport
Vinter-OS i Sydkorea närmar sig. Samtidigt hotar en konflikt med grannlandet Nordkorea mästerskapet – och oroar idrottarna.
– Det är skrämmande, säger Marit Björgen till norska NRK.



Världen håller andan medan USA och Nordkorea utbyter hot om kärnvapen och invasion. En konflikt skulle skaka nordostasien – och riskera att påverka vinter-OS i Pyeongchang. OS-staden ligger bara sju mil från den nordkoreanska gränsen. Närheten till en potentiell krigshärd oroar flera norska idrottare.
– Man läser ju det som står i medierna. Rädslan är väl kanske mer om det blir OS eller inte, men åker vi dit så tror jag att vi är säkra, säger skidstjärnan Marit Björgen till NRK.
Hon får medhåll av landslagschefen för det norska skidförbundet, Vidar Löfshus:
– Ju mer det närmar sig och ju större spänningen blir, desto mer måste vi i varje fall ta det på större allvar och snacka mer om det, säger han.
En annan av Norges största OS-hopp, Heidi Weng, försöker att inte tänka på det potentiella krigshotet.
– Det känns som att det är lika bra för min egen del att inte göra det just nu, säger hon till NRK.
