Thomas vann – men Spieth leder totalt


TT




Sport
Bara tre veckor efter karriärens första majortitel blev Justin Thomas en vinnare igen. Amerikanen vann på TPC Boston-banan, men det är Jordan Spieth som toppar PGA-tourslutspelet Fedex Cup inför de två sista tävlingarna.



Justin Thomas, nyligen segrare i PGA-mästerskapet, gick ut på måndagens avslutningsrunda i Massachusetts i delad ledning med australiern Marc Leishman. Duon utmanades i första hand av Jordan Spieth, världstvåan som inledde sista rundan med att gå de första fem hålen fem slag under par.
Men på slutet var världsfemman Justin Thomas klart starkast. Med birdies på hål 13 och 15 kopplade han greppet och till slut vann han på 17 slag under par, efter rundorna 71–67–63–66. Spieth och Lieshman avslutade samtidigt desto svagare och slutade tre respektive fyra slag bakom Thomas.
70 golfare finns med i startfältet när den näst sista tävlingen avgörs på Conway Farms, några mil norr om Chicago 14–17 september. Då är förhoppningsvis Henrik Stenson tillbaka efter knäproblemen som tvingade honom att vila den gångna veckan. Stenson är ensam svensk kvar och ligger 26:a i Fedex Cup, där de 30 bästa går vidare till finaltävlingen på East Lake.
Jonas Blixt (delad 40:e plats på TPC Boston) och David Lingmerth (missad kvalgräns) är båda utslagna.
TT
