Laurén om Brækhus: "Ingen respekt"


TT




Sport
Det har snackats i flera år, men snart är det slutsnackat. Mikaela Laurén får sin drömchans till revansch mot stjärnboxaren Cecilia Brækhus.



För sju år sedan knockade Brækhus Laurén i den sjunde ronden i en VM-match i tyska Rostock, som då gällde tre mästarbälten i weltervikt.
Brækhus hade året innan, 2009, blivit världsmästare för första gången. Laurén hade nyligen sadlat om efter en elitkarriär inom simning och en problematisk tid privat.
Den 21 oktober möts den nu klart mer rutinerade duon igen, i samma viktklass, i norska Stokke vilket presenterades på en presskonferens i Oslo under onsdagen.
Presskonferensen var nästan en timme försenad. Sedan började en stark ordväxling framme vid podiet.
"Kallat mig diva"
- Hon (Laurén) snackade sig till den här matchen. Hon har kallat mig allt från diva till tjock. Det är dags att göra upp det här en gång för alla. Hon har snackat i flera år, säger Cecilia Brækhus.
- Snackat mig till en fajt vet jag inte. Cecilia behöver den här matchen och hon vill möta mig, säger Mikaela Laurén.
41-åriga Laurén, som har vunnit 29 matcher och förlorat fyra som proffs, var tidigare världsmästare i den tyngre viktklassen superweltervikt.
- Jag har otrolig respekt för Cecilia som boxare. Men jag tycker att hon har stagnerat lite i sin utveckling. Det är en stor möjlighet för mig att ta fem mästarbälten. Som person har jag ingen respekt för Cecilia, säger Laurén.
"Inget att förlora"
För ett år sedan valde svenskan att gå ner till weltervikt men förlorade då mot Klara Svensson i jakten på ett möte med 35-åriga Brækhus.
Svensson fick då i stället chansen att utmana den regerande mästaren Brækhus, som har gått 31 proffsmatcher utan förlust, om norskans titlar i organisationerna IBF, IBO, WBA, WBC och WBO. En match som avgjordes i Oslo och slutade i förlust för Svensson.
- Cecilia hade ett nonchalant beteende vid invägningen mot Klara. Hon dök upp två timmar för sent och kunde inte ens väga in inför media. Det tycker jag är respektlöst, säger Mikaela Laurén.
Lauréns senaste match var segern i superweltervikt mot Kita Watkins, USA, i Sundsvall i april. Brækhus, som har varit regerande världsmästare i åtta år, gick sin senaste match vid segern mot Erica Anabella Farias, Argentina, i Bergen i juni.
Spekulationerna om en ny VM-match mellan Laurén och Brækhus har varit igång under flera veckors tid.
- Den här matchen har ingenting med VM-titlarna att göra. Jag har ingenting att förlora. Det känns skönt att gå in i ringen som en underdog, säger Mikaela Laurén.
TT
