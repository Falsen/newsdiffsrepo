Stenberg glödhet mot förra klubben


Göran Sundberg




Sport
I fjol tog hon SM-guld med Djurgården – i SDHL-premiären sänkte hon sitt gamla lag i Luleåtröjan. Rebecca Stenberg sköt ett mål och spelade fram till två när Luleå vann mästarmötet på bortaplan med 4–3.



Rebecca Stenberg tog SM-guld med Luleå 2016, flyttade till Djurgården i fjol och blev mästare på nytt, och är nu tillbaka i Norrbottenslaget.
Den 24-åriga landslagsforwarden var glödhet mot sitt gamla lag.
Hon spelade fram schweiziskan Anja Stiefel till ledningsmålet i slutet av första perioden och slog själv in 2–1 på en målvaktsretur i slutet av den andra perioden.
Däremellan vaskade hon fram två jättelägen, men prickade målramen första gången och sedan knep landslagsmålvakten Lovisa Berndtsson ett öppet läge.
Bara 35 sekunder efter Stenbergs mål sköt Nathalie Ferno 3–1 och Luleå hade tagit ett järngrepp.
Fjolårets SM-guldskytt, 18-åriga Djurgårdsstjärnan Hanna Olsson, gjorde 1–1 i början av andra perioden.
Hemmalaget fick sedan nytt hopp sedan Tori Hickell gjort 2–3 i numerärt överläge efter 4.12 av den tredje perioden.
Men Stenberg var inte färdig. Hon spelade fram Stiefel som blev tvåmålsskytt med 4–2-målet efter 13.34.
Djurgården reducerade en gång till, genom Molly Engstrom i tom bur, men nådde inte längre.
Luleå vann grundserien överlägset i fjol, men åkte ut i semifinal i slutspelet. Laget är tillsammans med Linköping förhandsfavoriter med Djurgården som outsider. Linköping fick flest guldtips av lagens tränare på upptaktsträffen tidigare i veckan.
Luleå börjar säsongen med fyra bortamatcher på fyra dagar och möter just Linköping på fredagskvällen.
TT
