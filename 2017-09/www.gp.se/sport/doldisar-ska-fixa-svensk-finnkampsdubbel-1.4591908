Doldisar ska fixa svensk Finnkampsdubbel


Lasse Mannheimer




Sport
I helgen ska Hanna Hermansson och Andreas Kramer föra Sverige till en tippad dubbelseger i Finnkampen. Fram till nyligen kände få ens till de svenska friidrottskometerna.



Det har gått fort för 800 meter-specialisterna Hanna Hermansson och Andreas Kramer.
Den tidigare fotbollsspelaren Hermansson, 28, började träna friidrott för blott tre år sedan men tog sig ändå ända till VM-semifinal förra månaden. Det gjorde också 20-årige Kramer som har slagit igenom med dunder och brak den här säsongen, bland annat genom ett nytt svenskt rekord på 800 meter.
Många svenska skador
Frånvaron av starka löpare som Lovisa Lindh, Johan Rogestedt och Kalle Berglund gör att fokus nu hamnar på Hermansson och Kramer när det är dags för Finnkampen. Båda dubblerar, 800 och 1 500 meter, och båda trivs med det större ansvaret.
- Det ska bara bli jättekul. Det är tråkigt att vi har så många skador men det känns ändå som att vi har ett starkt lag, och det känns kul att få dubblera och förhoppningsvis plocka många poäng, säger Hanna Hermansson.
- Jag har höjt mig ännu en nivå i år och då får man mer ansvar. Jag känner ingen press som påverkar mig negativt. Det är tråkigt att de inte kan vara med, jag vet att de gärna hade velat det. Men vi har ett bra lag, säger Andreas Kramer.
Gillar lagkänslan
Finnkampen passar Hanna Hermansson extra väl, säger hon. Förra året gjorde hon debut och blev tvåa på 800 meter bakom Lovisa Lindh.
- Jag som kommer från fotbollen tycker att den här laggrejen är jättekul, den ger något extra. På mästerskap, om det går bra för en och dåligt för en annan, så blir det nästan konstig stämning. Här gör man allt för laget, det blir dubbel glädje när det går bra, säger Hanna Hermansson.
Andreas Kramer blev också tvåa i sin Finnkampsdebut förra året. Nu går han för seger.
- Den här säsongen har blivit mycket bättre än vad jag hade vågat hoppas på. Jag känner mig väldigt avslappnad eftersom jag har presterat så bra under säsongen att jag redan är väldigt nöjd. Men jag vill avrunda säsongen på bästa sätt, säger Andreas Kramer.
Udda dubblering
De är långt ifrån ensamma om att dubblera. För förbundskaptenen Karin Torneklint är det ett klurigt pussel att lägga, för att få det perfekta laget över två dagar. Det är därför som exempelvis Meraf Bahta gör den något märkliga kombinationen 800 och 10 000 meter. På den senare distansen har både Sarah Lahti och Charlotta Fougberg tvingats tacka nej.
- Det är bara taktik. Vi funderade "var har vi mest nytta av henne?". Finländskorna är ganska starka på 10 000 meter, där ville vi boosta upp. För det spelar ingen roll hur finländskorna springer, Meraf kan springa hur som helst och ändå ha stor chans att vinna. Sedan kände jag att vi stärkte laget mer på 800 meter än på 1 500 och 5 000, säger Karin Torneklint.
Sverige är klar favorit på damsidan. Herrkampen ser jämnare ut, särskilt efter fyra sena återbud; Niklas Arrhenius (kula), Anton Levin (110 m häck), Emil von Barth (200 m, 4x100 m) och Isak Oskarsson (spjut) missar alla Finnkampen, skriver Expressen.
- Vi satsar på att vinna båda, men herrsidan ser ut att bli väldigt jämn. Sprintgrenarna blir intressanta och löpgrenarna överlag kommer att bli jämna, säger Torneklint.
TT
