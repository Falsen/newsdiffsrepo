Hedman om Irma: "Riktigt otäckt"


TT




Sport
Orkanen Irma sprider skräck i Karibien och väntas nå USA och Florida till helgen. Delstatens två NHL-lag, däribland svenska professionella ishockeyspelare med sina familjer, förbereder sig för att drabbas.



- Det är riktigt otäckt vad som händer, säger Tampa Bay-backen Victor Hedman till Expressen.
Långa bilköer har bildats av människor som flyr ut ur Florida. Tampa Bay ska inleda sitt försäsongsläger i nästa vecka. Hedman har valt att stanna kvar i Örnsköldsvik i Sverige för att vänta ut orkanen Irma.
Backparskollegan Anton Strålman är på plats i Tampa, som ligger på Floridas västkust och som inte väntas drabbas lika hårt som de södra och östra delarna av Florida.
- Om orkanens öga kommer närmare västra Florida, så lämnar vi. Men annars tror jag att vi stannar kvar tills vi blir tillsagda annat av de lokala myndigheterna, säger Strålman till Expressen och tillägger:
- Vi har bunkrat upp med plywood, sand och en egen generator, så vi är väl förberedda om den nu träffar här.
Florida Panthers, som huserar i Fort Lauderdale på östkusten, förbereder sig på att drabbas hårdare.
NHL-klubben har chartrat ett plan för lagets spelare, anställda, familjer och husdjur för att lämna staten och fly till östkusten och Boston. Där laget eventuellt kommer inleda försäsongslägret, skriver Miami Herald.
Panthers hemmarena BB&T Center kommer att fungera som lager för nödutrustning när kategori 5-orkanen Irma anländer.
Tampa Bay och Florida Panthers var mittenlag i NHL förra säsongen och missade Stanley Cup-slutspelet.
TT
