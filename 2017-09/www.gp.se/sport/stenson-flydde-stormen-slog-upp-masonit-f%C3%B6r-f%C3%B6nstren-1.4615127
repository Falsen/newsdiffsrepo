Stenson flydde stormen: "Slog upp masonit för fönstren"

Fredrik Östberg



Sport
Henrik Stenson med familj är en av 51 miljoner människor som bor området som orkanen Irma väntas dra fram härnäst. Under fredagen lämnade golfstjärnan och familjen Florida. – De blev i dag evakuerade tidigare än planerat, säger Stensons assistent Sarah Skönby till SVT Sport.



Orkanen Irma härjar i skrivande stund i Karibien och rör sig i riktning mot Floridas kust. En av de runt 51 miljoner människor som bor i området som orkanen väntas slå till mot är golfstjärnan Henrik Stenson som under fredagen evakuerades tillsammans med sin familj.
– De blev i dag evakuerade tidigare än planerat. Han tog med sig familjen innan de stänger alla flygplatser, säger Stensons assistent Sarah Skönby till SVT Sport.
Familjen flög tidigare än planerat till Chicago där Stenson har en tävling nästa vecka men lämnade hemmet "orkan-säkrat".
– De slog upp masonit för fönstren och skyddade det som gick att skydda. De plockade undan utemöbler och andra grejer som behövde surras fast eller tas in, säger assistenten Sarah Skönby.
Stenson är inte ensam golfsvensk att ha Florida som bas. Även Jonas Blixt bor i området, närmare bestämt Jacksonville.
– Det kommer att smälla på bra här men så länge jag överlever går allt att bygga upp igen. Jag och syrran ska evakuera på lördag. Jag hoppas det finns något kvar av mitt hus när jag kommer tillbaka, säger Blixt till NWT.
