Kristianstad trögstartat i smygpremiär


TT




Sport
Utspelat och i underläge med sex bollar. Men handboll spelas som bekant i två halvlekar. Svenska mästarlaget IFK Kristianstad reste sig i smygpremiären mot Karlskrona och vann med 31–22.



Handbollsligan startar egentligen den 8 september. Men för att kunna pressa in tio Champions League-matcher under hösten har två av Kristianstads 22 ligamatcher förlagts före säsongspremiären. Dessutom spelas SM-finalen tidigare den här säsongen.
Skåningarna fick en usel start inför den hängivna publiken i Kristianstad arena. Att vara regerande mästare för tredje året i rad och ha 46 raka matcher utan förlust på hemmaplan var inte mycket värt när förra säsongens nästjumbo Karlskrona rusade fram till 5–0. Ingen kul start för hemvändande målvakten Richard Kappelin, som flyttat tillbaka till Sverige efter sju år utomlands för att ersätta guldmålvakten Nebojsa Simic.
Tidig timeout
Tränaren Ola Lindgren tog timeout vid underläge 0–4, men instruktionerna fick ingen direkt effekt. Karlskrona, som kvalade sig kvar i högsta ligan, ledde som mest med 8–2. Nyförvärvet Vladan Abramovic storspelade i mål och kunde visa upp 38 i räddningsprocent när 30 minuter var spelat. Kristianstad hade dock krupit närmare vid halvtidsvilan och krympt Karlskronas ledning till 14–13.
Ändrade karaktär
Matchen ändrade karaktär totalt i andra halvlek. Leo Larsson ersatte Kappelin i mål och räddade det mesta. Samtidigt tappade Abramovic momentum i andra kassen.
Kristianstad kvitterade när drygt en minut var spelad av den andra halvleken. Hemmalaget tog ledningen för första gången i matchen fram till 16–15, och släppte aldrig greppet. Matchen slutade 31–22.
Leo Larsson hade över 50 i räddningsprocent och fick pris som bästa spelare i hemmalaget. Motsvarande pris i bortalaget gick till Abramovic.
TT
