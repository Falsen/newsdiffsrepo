Kristianstad favoriter – som vanligt


TT




Sport



Kristianstad har tagit tre raka SM-guld och tre år i följd har den skånska storklubben vunnit grundserien. Om vi ska tro Handbollsligans klubbar kommer det att bli en repris säsongen 2017–2018. Elva av 13 ligakonkurrenter tippar Kristianstad som grundserievinnare under upptakten i Malmö. Samma placering tror klubben själv på.
- Vi har vunnit serien tre år i rad och har stora delar av laget intakt, säger Kristianstadstränaren Ola Lindgren när han ska förklara det självpåtagna favoritskapet.
Elitklubbarna tippar Sävehof som tvåa i grundserien och HK Malmö som trea. I botten tippas Aranäs trilla rakt ur serien, medan trion Ricoh, nykomlingen Helsingborg och Karlskrona får kvala för nytt kontrakt.
Elitklubbarnas tips om Handbollsligans grundserie: 1) Kristianstad, 2) Sävehof, 3) HK Malmö, 4) Alingsås, 5) Ystads IF, 6) Lugi, 7) Redbergslid, 8) Guif, 9) Hammarby, 10) Skövde, 11) Ricoh, 12) Helsingborg, 13) Karlskrona, 14) Aranäs.
TT
