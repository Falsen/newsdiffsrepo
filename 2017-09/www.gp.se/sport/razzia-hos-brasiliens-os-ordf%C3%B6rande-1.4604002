Razzia hos Brasiliens OS-ordförande


Cecilia Vaccari




OS
Den federala polisen gjorde ett massivt tillslag under tisdagen hos ordföranden för den brasilianska olympiska kommittén, Carlos Nuzman. Insatsen är en del i polisens utredning där man misstänker att mutor ska ha betalats för att Brasilien skulle få arrangera OS 2016.




Procuradoria põe Carlos Arthur Nuzman no topo de 'engenhosa e complexa relação corrupta': https://t.co/sR7ZKOxJNZ pic.twitter.com/eQsVgiH5kd — Rádio Itatiaia (@radioitatiaia)
September 5, 2017


"Operation Unfairplay" drivs av den federala polisen i Brasilien. Man misstänker att mutor ska ha betalats ut genom ett komplext nätverk till Internationella olympiska kommittén för att se till att OS skulle hållas i Rio 2016, rapporterar brasilianska O Globo.
Carlos Nuzman är misstänkt för direkt inblandning i dessa mutaffärer. Han ska ha förmedlat kontakter mellan givare och mottagare av mutor.
Elva misstänkta i Brasilien och Frankrike
Nu har myndigheterna i Brasilien begärt att frysa en miljard reais, motsvarande 2,8 miljarder kronor, av OS-ordförandens tillgångar. Dessa objekt specificerades vid begäran och gäller dels mark i ett åtråvärt kustområde utanför Rio de Janeiro, två lyxlägenheter i Rio, fyra lyxbilar, ett flygplan samt aktier, rapporterar tidningen Estadão.
Fullmakter om frihetsberövanden hade utfärdats inför dagens tillslag. Dessa gällde såväl ordföranden Carlos Nuzman samt hans affärspartner. Nuzman lämnade sitt hus tillsammans med sin advokat och förhördes senare på en polisstation. Polisen ska ha beslagtagit resväskor, dokument och datorer vid tillslaget.
Nuzman och hans affärspartner uppges vara två av totalt elva personer i Brasilien och Frankrike som det utfärdats arresteringsordrar emot inom ramen för "Operation Unfairplay".
Franska åklagare steget före
Franska åklagare meddelade senare på dagen att utredningen av korruption inom Internationella friidrottsförbundet IAAF redan visat på allvarliga resultat. Enligt utredningen ska Papa Massata Diack, son till förre IAAF-ordföranden Lamine Diack, var navet i en storskalig sammansvärjning.
"Det finns flera överensstämmande indikationer på att betalningar gjorts i utbyte mot röster från medlemmar i IAAF och Internationella olympiska kommittén beträffande värdskapet för de största globala idrottsevenemangen" skrev franska åklagare i pressmeddelandet.
Utredningen fokuserade inledningsvis på valet av Tokyo som OS-värd 2020. Det har emellertid utvidgats till att även omfatta valet av Rio de Janeiro som OS-värd 2016.
