Uefa granskar PSG:s affärer


TT




Sport
Europeiska fotbollsförbundet Uefa sjösätter en utredning av Paris Saint-Germain och huruvida den franska klubben följer de finansiella riktlinjerna, Fair Play-reglerna.



Organisationen skriver att utredningen mot bakgrund av PSG:s aktivitet på transfermarknaden – med värvningarna av Neymar från Barcelona och Kylian Mbappé från Monaco – kommer att fokusera på om klubben uppfyller det så kallade break-even-villkoret, det vill säga kraven på balans mellan intäkter och kostnader och på att en klubb inte får dra på sig för stora skulder (30 miljoner euro, motsvarande 285 miljoner kronor, för 2015–16, 2016–17 och 2017–18).
De mest kännbara straffen för klubbar som inte följer reglerna är värvningsförbud, uteslutning ur turneringsspel och tillbakadragande av titlar.
Uefa skriver i ett pressmeddelande att organisationen inte ger ytterligare kommentarer om utredningen förrän den avslutats.
PSG svarar i ett pressmeddelande att klubben är "förvånad" över Uefas granskning eftersom den "konstant har hållit Uefa informerat om vilken finansiell påverkan sommarens spelarövergångar kommer att få, även om vi inte behövde göra så".
I maj 2014 straffades PSG för att ha brutit mot Financial Fair Play. Klubbens underskott var större än motsvarande 500 miljoner kronor säsongerna 2011–12 och 2012–13. Då blev straffet en halv miljard kronor i böter, reducerad Champions League-trupp – från 25 till 21 spelare – och ett värvningstak på 500 miljoner kronor.
TT
