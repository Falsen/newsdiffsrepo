Peter Hanson tre slag efter tättrion


TT




Sport



Nygifte titelförsvararen Alex Norén hade ingen av sina bästa dagar när Europatourtävlingen i de schweiziska alperna inleddes. Världstolvan gick den bildsköna golfbanan i Crans-sur-Sierre på par, 70 slag, och har sex slag upp till toppen efter första rundan.
53-årige spanske veteranen Miguel Ángel Jiménez gick på 64 slag och tog en tidig ledning tillsammans med engelsmannen Tyrrell Hatton och australiern Scott Hend.
Bäste svensk efter den första rundan är Peter Hanson. Den snart 40-årige skåningen började knackigt med bogeys på hål 1 och 4, men gjorde sedan fem birdies och slutade på 67 slag och ligger på delad 15:e plats.
Alexander Björk och Joakim Lagergren är ett slag efter Hanson medan Rikard Karlberg inledde med en 69-runda.
TT
