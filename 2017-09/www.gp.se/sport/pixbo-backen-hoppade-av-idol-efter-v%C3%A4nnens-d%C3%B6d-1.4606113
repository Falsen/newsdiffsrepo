Pixbo-backen hoppade av Idol efter vännens död

Joel  Tivemo



Sport
Innebandy-Sverige var i sorg i våras när Pixbo-spelaren Mikael Harrysson plötsligt avled. Harryssons lagkamrat och vän Anton Eriksson valde att hoppa av slutaudition i tv-programmet Idol efter det tragiska beskedet.
– Jag var inte kapabel att åka till Stockholm och uppträda då, säger han till Aftonbladet.



När sommar blir höst tenderar två fenomen att återkomma: innebandysäsongen drar igång – och Idol börjar sändas. Anton Eriksson är en del av både sakerna. Som back i Pixbo startar snart tävlingssäsongen – men Eriksson syntes också i tv-rutan när auditionturnén runt om i Sverige sändes.
Han bjöd på skönsång och tog sig vidare till slutaudition – men när avsnittet där han skulle medverkat sändes på måndagen syntes Anton Eriksson inte till. Förklaringen lika logiskt som sorglig.
"Var inte kapabel"
Programmet spelades in i maj, strax efter att Mikael Harrysson Anton Erikssons lagkamrat i Pixbo, mist livet i hjärtstillestånd i samband med en träning.
– Jag var inte kapabel att åka till Stockholm och uppträda då. När jag fick veta att programmet skulle spelas in samma vecka som Harry skulle begravas så var det inte ens ett alternativ att åka dit, säger Eriksson till Sportbladet.
Hedrar Harrysson med symbol
Tragedin i Pixbo gjorde att han inte kände sig redo att uppträda inför kameror och folk. Idol accepterade beslutet och hälsade att han var varmt välkommen tillbaka vid en annan upplaga av programmet.
Mikael Harryssons bortgång har gjort att Pixbos dam- och herrlag kommande säsong kommer hedra honom genom en symbol med hans tröjnummer 55 på tröjorna. Tröjnumret pensioneras dessutom.
– Vi kommer ha en tröja 55 med oss på alla matcherna den här säsongen för att Harry ska kunna vara närvarande, det känns väldigt bra, säger Anton.
