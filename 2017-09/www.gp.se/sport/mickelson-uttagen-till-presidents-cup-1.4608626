Mickelson uttagen till Presidents Cup


TT




Sport



Amerikanen Phil Mickelson har valts ut till golfturneringen Presidents Cup. Han kommer därmed att behålla sitt rekord att vara den enda spelaren som deltagit i alla tolv årgångar av den Ryder Cup-liknande tävlingen. Han har valts ut av USA:s kapten Steve Stricker.
Mickelson, den 47-årige femfaldige majorvinnaren, valdes ut tillsammans med Charley Hoffman när Stricker gjorde klart sitt tolvmannalag för tävlingen som avgörs i månadsskiftet september–oktober på Liberty National i New Jersey.
- Han är så värdefull för laget och en fantastisk partner på golfbanan, säger Stricker om Mickelson.
Presidents Cup spelas mellan ett amerikanskt lag och ett internationellt lag. Det internationella lagets kapten Nick Price har samtidigt tagit ut Argentinas Emiliano Grillo och Indiens Anirban Lahiri.
TT-AFP
