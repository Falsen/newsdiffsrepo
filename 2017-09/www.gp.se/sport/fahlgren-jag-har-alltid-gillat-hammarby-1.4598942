Fahlgren: "Jag har alltid gillat Hammarby"


Daniel Kihlström




Sport
När familjelivet väntade ville Patrik Fahlgren flytta hem från Tyskland. Valet föll på Hammarby för den landslagsmeriterade mittnian.



I våras kom beskedet att handbollsstjärnan Patrik Fahlgren vänder hemåt efter åtta säsonger i Bundesligaklubbarna Flensburg och Melsungen. Valet föll dock inte på moderklubben Sävehof, som han tog två SM-guld med 2004 och 2005, utan på Hammarby.
- Det var av familjeskäl. Jag blev pappa i slutet av juli (tillsammans med tv-profilen Jessica Almenäs), säger Patrik Fahlgren under Handbollsligans upptaktsträff i Malmö.
"Skön känsla"
En klubb i Stockholmsregionen var prioriterat och omgående kändes det rätt med just Hammarby.
- Jag fick en skön känsla direkt av klubben och jag har alltid gillat Hammarby på avstånd, på något sätt. Jag tycker att det känns som att folk är genuint intresserade, säger Fahlgren, som har gjort 53 landskamper och spelat två VM och ett EM för Sverige.
På nio meter har Hammarby även värvat landslagsmeriterade Rickard Lönn (14 A-landskamper) På minuskontot finns exempelvis den målfarlige mittsexan Alexander Morsten och mångårige lagkaptenen Jonatan Wenell. Klubben har missat två raka SM-slutspel och i fjol var Stockholmslaget minst målfarligt i hela Handbollsligan.
- Jag ska försöka vara med och påverka anfallsspelet. Komma med tips, idéer och perspektiv från en annan handbollskultur som jag har varit i länge, säger det forna Tysklandsproffset.
Är ödmjuk inför återkomsten
TT: Har du snackat med några andra hemvändare om hur det är att spela i Handbollsligan igen?
- Ja, det har jag gjort. Jag tror att det kommer att bli ganska tufft för egen del. Det är en annan typ av handboll än den som spelas i Tyskland. Det är en omställning och det tror jag att man måste vara ganska ödmjuk inför, inte tro att det kommer att gå av sig själv för att man har spelat några år utomlands.
Förutom sina två SM-guld med Sävehof har Fahlgren även förlorat två finaler med Partilleklubben – mot Hammarby. Det var under den perioden som Stockholmsklubben tog tre raka SM-guld (2006–2008). Kan nyförvärvet höja Hammarby till nygamla höjder?
- Jag vet inte om vi ska jämföra oss med den upplagan, men vi vill absolut titta uppåt. Klättra några pinnhål i tabellen, säger 32-åringen.
TT
