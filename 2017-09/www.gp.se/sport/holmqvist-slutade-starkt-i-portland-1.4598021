Oväntad vinnare skänker allt till Harveyoffer


TT




Sport
Amerikanskan Stacy Lewis vann i helgen något oväntat sin första LPGA-tävling på tre år. Det var en särskilt vältajmad seger.




Den Houston-fostrade golfaren hade inför tävlingen i Portland lovat att skänka alla eventuella prispengar till hjälpinsatser efter stormen Harvey, som skördat minst 50 liv och tvingat över en miljon människor att lämna sina hem.
– Det är otroligt, säger Stacy Lewis om segerchecken på 195 000 dollar, motsvarande drygt 1,5 miljon kronor.
Inför tävlingen sade Lewis visserligen att hennes mål var att vinna, men medger också att väldigt mycket var tvunget att stämma för att det skulle gå vägen.
– Nu kommer vi att kunna hjälpa till med att återuppbygga hus och ge människor deras hem tillbaka. Det är viktigare än någonting annat, säger Stacy Lewis.
Fyra svenskar var med i tävlingen; Dani Holmqvist gjorde en fin avslutning, fyra under par, och slutade på 15:e plats, Caroline Hedwall blev delad 46:a och Pernilla Lindberg blev delad 70:e. Madelene Sagström missade kvalgränsen efter två dagars spel.
TT-AFP
