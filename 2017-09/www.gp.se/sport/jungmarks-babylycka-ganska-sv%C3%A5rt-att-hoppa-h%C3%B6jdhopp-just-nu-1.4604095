Jungmarks babylycka: "Ganska svårt att hoppa höjdhopp just nu"


Fredrik Janlind




Sport
Ebba Jungmark, 30, är gravid. Höjdhoppsprofilen blir mamma i november men kommer inte att lägga ribban på hyllan.
– Nej, jag siktar på SM i sommar och ett OS till, säger hon.



Den nu 30-åriga höjdhopparen har bland annat ett VM-silver inomhus och ett EM-silver inomhus på meritlistan – samt flera SM-medaljer. Den senaste tiden för Ebba Jungmark har dock varit påverkad av skador. Främst av en häl sporre som vägrat att ge med sig. Under 2017 har det inte blivit ett enda riktigt höjdhoppshopp utan det har blivit saxning som Jungmark har fått ägna sig åt.  Innan det blir höjdhopp på ”riktigt” igen så väntar dock en annan utmaning för Jungmark och pojkvännen, Andreas Nilsson (landslagsspelare i handboll och proffs i Ungern). Paret kommer att bli föräldrar i november. – Det är en underbar känsla. Det ska bli väldigt kul och det är bara sju och en halv vecka kvar nu så det är ganska svårt att hoppa höjdhopp just nu, säger hon och skrattar. – Det känns bra när man springer men när man sätter i foten och känner att man är åtta kilo tyngre så inser man att det är en stor skillnad.  Hur mår kroppen i övrigt? – Faktiskt bra. Jag har kunnat låta hälsporren återhämta sig och sen har det varit lite annat strul som nu är under kontroll. Sen äter jag kanske mer men jag tränar fortfarande och kroppen känns bra. Bättre än på länge då jag låtit den återhämta sig så jag tror faktiskt att min kropp trots allt är ganska glad på mig nu.  Födseln är planerad till 2:e november och nästa år går flyttlasset till Budapest för Jungmark då hon blir sambo med pojkvännen, Andreas Nilsson. – Jag flyttar ner men jag kommer ha kvar boende här i Göteborg. Sen är Emil (Predan, tränare) snäll och säger att han ska hjälpa till med ett program och även komma ner ibland kanske. I Budapest finns det många duktiga friidrottare så det blir inga problem, säger Jungmark.  Men karriären den är inte över? – Nej, gud nej! Jag ska ta mig tillbaka. Jag har pratat med flera andra, däribland Erica Jarder och jag ska tillbaka. Jag siktar på SM i sommar och jag siktar även på att göra ett OS till. Det är mitt mål, säger hon och fortsätter. – Jag är väldigt taggad på att tävla och träna nu men just nu är det ganska svårt. Även om jag ska försöka träna så länge det går innan det är dags.
