Polis fick ta hand om fyrbent rymling

Joakim Kullberg



En förrymd häst galopperade runt mitt inne i ett bostadsområde i helgen. ”Ett annorlunda omhändertagande”, säger polisen Jenny Svenningsson som larmades ut för att fånga in rymlingen.



Helgnätterna brukar inte sällan bjuda på stökigheter i form av bråk, våld och fylleri för de poliser som är i tjänst, men larmet som kom in natten mellan lördagen och söndagen var något i hästväg.
– Vi var precis klara med ett annat ärende när RLC gick ut med att en häst galopperade runt som en galning inne i ett bostadsområde vid Snöstorp/Brogård, säger Jenny Svenningsson, en av poliserna som svarade på larmet och ryckte in.
På plats i bostadsområdet blev de guidade vidare – hästen hade så klart hunnit röra sig från platsen innan patrullen hann fram. En bit bort hittade man så den förrymda hästen, som då redan hade blivit infångad.
– En yngre man hade fångat in hästen och höll den i grimman. Då blev vår uppgift att ta reda på vem som äger hästen, och det var inte det lättaste, berättar Jenny Svenningsson.
Till skillnad från katter och hundar har hästar inte någon chipmärkning som enkelt avslöjar vem ägaren är. Poliserna ställdes då inför frågan vad man skulle göra av det stora djuret fram till dess att ägaren hade lokaliserats.
– Den var lite svår att ta med in till stationen, säger Jenny Svenningsson.
Jennys kollega gick runt med hästen på en gräsplätt medan Jenny själv försökte få kontakt med någon på Halmstadtravet för att be om hjälp.
– Jag fick tag på Peter Untersteiner som svarade lite sömndrucket. Jag fick be om ursäkt för att jag ringde så sent.
Den sena timmen till trots fick Untersteiner i sin tur tag på en kvinna som ryckte ut, till polisens stora glädje.
– Det kom en tjej och tog med sig hästen. Den fick en box och var nöjd med det och den var inte skadad på något sätt, säger Jenny Svenningsson.
Alternativet hade varit att ringa efter djurambulansen, men det hade kunnat dra ut på tiden eftersom den fanns i Höganäs.
– Vi ville mest skynda på det så att det löste sig. Det bästa var att kvinnan fick ta med sig hästen, säger Jenny Svenningsson.
Under söndagen lyckades man också lokalisera hästens hem. Kvinnan som tog med sig hästen till travet lade ut en efterlysning på Facebook vilket gav snabbt resultat.
– Det var ett annorlunda omhändertagande, men man får lösa uppgiften. Det blev bra till sist, säger Jenny Svenningsson.
