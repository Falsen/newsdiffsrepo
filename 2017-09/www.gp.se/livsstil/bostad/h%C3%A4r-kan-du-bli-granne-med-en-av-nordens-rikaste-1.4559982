Här kan du bli granne – med en av Nordens rikaste


Adam Samara




Bostad
Fastigheten belägen precis intill havet, bjuder på två egna bryggor. En anpassad för bad och den andra som båtplats intill den tillhörande faluröda sjöboden. Strandtomten som mäter över 6.000 kvadrat innebär dessutom tillfälle att bli granne med en av nordens absolut förmögnaste personer – "Shoppingkungen" Olav Thon.



Huvudbyggnaden är en villa på sex rum som mäter drygt 160 kvadrat. Vid oväntat besök finns även två gäststugor som lätt kan misstas för grannhus. Tomten ligger vid havsviken Lervik i Strömstad, dryga 120 km från Oslo och runt 180 km från Göteborg.







En av fastighetens bryggor intill sjöbod och båtplats. Foto: Mäklarhuset.


Fastigheten har legat ute på bostadssajten Hemnet sedan drygt två veckor tillbaka. Med ett utgångspris på 25 miljoner kronor är det antagligen bland de dyrare fastigheter till salu i området. Åtminstone för byrån Mäklarhuset.
– Ja, det är det. Tidigare hade vi en fastighet till salu för 17 miljoner kronor, men vi har aldrig haft något för 25 miljoner kronor, säger Sasha Andersson, Fastighetsmäklare på Mäklarhuset i Strömstad.
Motiverar det höga utgångspriset







Villan sedd från tomten med havet i fotografens rygg. Foto: Mäklarhuset.


Hon är dock snabb med att motivera varför mäklarbyråns anser det befogat med ett utgångspris på 25 miljoner kronor.
– Vi tror att det är ett område med väldigt expansiv marknad. Om man sedan har väldigt mycket pengar och vill köpa något unikt och exklusivt så ligger bostaden nära Norge, säger hon.
Sasha Andersson känner sig trygg med att fastighetens läge och utbud i sig kommer att generera ett stort intresse – trots det höga priset.
– Ja, det är jag. Det är en unik bostad och tomt. För pengarna får den nye ägaren även egen sjöbod och gäststugor med sovplats för upp mot sex personer, säger hon.







Översiktsbild över hela fastigheten. Foto: Mäklarhuset.


Inte vilken granne som helst
I området bor bland andra miljardären, tillika en av Norges rikaste personer, Olav Thon. Han är en norsk handels- och fastighetsmagnat, som tidigare listats av Forbes Magazine. Som en av världens 200 rikaste personer. Olav Thons sex miljarder amerikanska dollar, räckte nätt och jämnt till en plats på listan då Thon placerade sig som nummer 198.
Thon har själv beskrivit sig som bondpojken som slet från botten för att ta sig till den absoluta toppen. Född 1923 i Åle kommun i Norge Äger han i nuläget över 500 fastigheter i främst Norge och Sverige. Det är i princip uteslutande kommersiella fastigheter som hotell och köpcentrum.
Anlade sandstrand utan tillstånd







Olav Thon ses sällan utan en stickad mössa på huvudet. Foto: TT


Det blev något av en lokal snackis i Strömstad, när kommunens miljöförvaltning fick reda på att Olav Thon valt att anlägga en sandstrand vid sin fastighet i Lervik. Sand i massor hade tippats ned i en slänt, där dessutom fyra stora lövträd hade sågats ned.
Problemet var bara att Thon inte ansökt om någon strandskyddsdispens för åtgärderna, och var därmed tvungen att återställa tomten.
Sveriges nya shoppingkung
Sakta men säkert har Olav Thon utökat sin redan stora samling av shoppingcenter med fler och fler objekt på den svenska marknaden.
Hans bolag Olav Thon Property, eller Olav Thon Gruppen som den ofta omnämns äger sammanlagt 109 shoppingcenter varav 12 ligger i Sverige. Förvärven började föga förvånande i Strömstad men Thon äger i nuläget varuhus i såväl södra delarna av Bohuslän och Värmland.
Tidningen Fastighetssverige konstaterade i oktober i fjol att Olav Thon gruppen ägde störst areal av shoppingcenter i Sverige.
