Nu kan du köpa ett eget 1600-tals slott

Ann Katrin Norling



Bostad
Har du en slant över och drömmer om att bo i ett slott så är tillfället rätt nu. Skottorps slott, beläget utanför halländska Laholm, är nu till salu – för 30 miljoner kronor.



Det anrika slottet från 1670-talet med sex tillhörande byggnader söker ny ägare. Nuvarande ägarna Ing Marie och Thomas Müller-Uri älskar sitt slott och verksamheten som de har byggt upp på godset.
– Försäljningen är inte föranledd av något dramatiskt utan vi organiserar och planerar den medan vi är friska och orkar. Inget av våra barn är intresserat att ta över, så det är läge att sälja nu, säger Ing Marie Müller-Uri.
"Inte haft sommarledigt på tolv år"
Paret och deras fyra barn är bosatta i slottets södra flygel sedan förvärvet 2005. Ing Marie Müller-Uri har levt sin dröm på slottet, men med åren har en annan dröm vuxit sig starkare.
– Vi har inte haft sommarledigt på tolv år och längtan efter att ha ett mera socialt liv med släkt och vänner växer. Som företagare inom besöksnäringen måste man tycka om att jobba när andra är lediga och vi har haft några fantastiska år. Men var sak har sin tid.
Hyresgäst ingår
Försäljningen berör inte Skottorps Mejeri med osttillverkning som Ing Marie Müller-Uri är delägare i och fortsätter att driva.
– Mejeriet är ett separat bolag som hyr Slottsstallet av slottet. Hyreskontraktet sträcker sig till 2031. Hyresgäst är också caféet Chokolaterian och vi får se hur en ny ägare vill använda slottet. Vi kan inte påverka den som köper.
Tills försäljningen är klar fortsätter slottet med inbokade visningar, bröllop, konserter, teatrar, event och konferenser med Ing Marie Müller-Uri som slottsfru.
– Jag förväntar mig en lång process, kanske ett par år. Att sälja ett slott är inte som att sälja en lägenhet i Stockholm, säger hon.
Redan haft visningar
Men vem vet. Fastighetsförmedlaren Skeppsholmen Sotheby's International Realty i Båstad har redan haft en visning för några intressenter.
– För mig är detta ett hedersuppdrag. Vi gör vårt bästa för att hitta rätt köpare och vänder oss till både den nationella och internationella marknaden, säger mäklaren Joakim Vestergren som säljer ett slott för första gången.
Köparen kan vara vem som helst som har några miljoner att spendera.
– Kanske en person som vill näringsutveckla godset, en utlandssvensk som vänder hemåt igen eller en släkt som vill ha slottet för generationsboende, säger han.
