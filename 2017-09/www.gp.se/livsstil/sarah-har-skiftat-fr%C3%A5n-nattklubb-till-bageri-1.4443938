Sarah har skiftat från nattklubb till bageri

Elin Jakobsson



Livsstil
Från natt- till morgonklubb. Sarah Almqvist är entreprenören som efter många år inom musik- och skivbranschen återvänt till Kålltorp för nästa projekt: kaféet och bageriet Café Oizo.



En doft av sötma och rabarber har letat sig ut i lokalen.  Det är torsdag och provbakningen är i full gång på Café Oizo i Kålltorp.  Rabarberbullar kavlas ut, knyts, för att sedan snabbt få färg i en brännhet stenugn. − Vi passar på att testa nya bröd och bakverk i veckorna, beskriver Sarah över en kopp kaffe.  − På helgerna brukar det vara ett bra tryck med gäster. På vardagarna är det lugnare och det finns mer tid att testa nytt.  Korsningen Munkebäck-Sanatoriegatan. Här öppnade i januari i år Sarah Almqvist kaféet tillsammans med partnern Rickard. En efterlängtad öppning. Fem månader av renovering och byggdamm och många år med drömmen att driva verksamhet i egen regi.  − Vi kastade oss in det här projektet helt oerfarna. Jag tror vi gick på alla nitar man kan gå på i början. El- och ventilationskrångel och utdragna diskussioner med stadsbyggnadskontoret var exempel på omständigheter som flyttade fram öppningsdatumet.   Emma Carolina Sarah Almqvist föddes i Göteborg under sent 70-tal, närmare bestämt i ett lägenhetshus ca 50 meter från Café Oizo.  − Jag har inga minnen från uppväxtåren här. Däremot vet jag att jag min mamma gav mig alla mina tre namn precis där, ler hon och pekar på ett övergångsställe framför barndomshemmet på andra sidan gatan. Större delen av uppväxten spenderades i Partille. Det var däremot Majorna som Sarah skulle komma att kalla för hemma, där bland annat hennes första egna lägenhet som 17-åring väntade. Hon överslagsräknar åren i Majorna. − 13. Först ensam, sedan tillsammans med Rickard.   Det var också i Majorna som tankarna om att starta och driva eget först tog form. I flera olika skepnader. Egenföretagande inom grafisk formgivning, uppstart av en vinylskivaffär, men också delaktighet att driva nattklubbskollektivet Koolaid på Henriksberg. En klubb som framförallt spelade techno och elektro. − Vi var ganska underground, beskriver Sarah leende. Själv spelade jag mest tech-house. Jag vet inte ens om den genren fortfarande existerar idag, fortsätter hon med ett skratt. När Sarah, 25 år gammal, blev gravid med förste sonen Gustav var det färdigklubbat. Livet tog en ny och lite lugnare vändning.







Bild: Elin Jakobsson


Åren som följde minns hon som en intensiv men härlig småbarnsperiod. När det var dags att bege sig ut i arbetslivet igen byttes nattklubben ut mot bröd, gifflar och truckkörning på Göteborgsföretaget Pågen, där Sarah kom att arbeta i över ett decennium. Efter ett antal år på skivhandeln arbetade Rickard under tiden som brevbärare, målare och undersköterska. För att till sist landa som bagare på ett mindre surdegsbageri. Det var en kombination av lust att åter göra något eget och en känsla av det fattades något i Kålltorp som kom att bana väg för beslutet att öppna Café Oizo.  − När vi flyttade till den här sidan av Göteborg slog det oss att vi plötsligt var tvungna att åka in till stan eller tillbaka till Majorna för att faktiskt kunna fika.  Mitt i all bakglädje började Sarah därför leta efter lokal och fann till sist att blomsteraffären i korsningen i Kålltorp stod till salu. Allt föll genast på plats. Här skulle paret skapa sin framtid och en mötesplats helt i sin egen smak. − Förr var det kul att få folk att skrika till en bra skiva, nu är det kul att servera fattiga riddare med egenmalet mjöl. Vi är feeders egentligen, gottegrisar som spelar musik, säger Sarah.       I dag beskriver paret sin verksamhet som ett köttfritt kafé med tillhörande hantverksbageri och hoppas kunna fylla vad de upplever som ett tomrum i stadsdelen.  − Vi väljer våra kaffebönor med omsorg, de flesta av våra råvaror är ekologiska och vi försöker tänka nära och hållbart, förklarar Sarah. På frågan hur framtiden kommer se ut väntar inte svaret länge.  − Fortsätta det vardagliga arbetet… men också fortsätta utvecklas. Efter många års längtan har vi så mycket lust och kreativitet som vill få utlopp! Paret har också tankar om att fläta in musiken på fler sätt och planerar för en sensommar med gästande DJ:s.  − Musiken är jätteviktig för oss och vi vill gärna spela skivor här utanför, säger Sarah med en syftande blick på trädäcket framför kaféet. − Tänk en iskall, närbryggd folkis, en grillmacka i eftermiddagssolen och sköna beats till det. Vilket gôtt häng!
