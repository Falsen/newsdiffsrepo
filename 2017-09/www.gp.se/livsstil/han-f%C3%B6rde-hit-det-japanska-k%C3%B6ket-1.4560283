Han förde hit det japanska köket


Jan Österström




Livsstil
För 33 år sedan var han först med att öppna japansk restaurang i Göteborg. Och han var också först med att sända en container fylld med Ikea-möbler till sin hemstad i mitten av 70-talet. Tsoi Mo Sing har alltid varit intresserad av människor, oavsett om det gällt mat eller möbler.



Nu blev det med tiden maten som gick som en röd tråd genom hans liv.  Men japansk mat lagad av en kines?  Tsoi är uppvuxen i södra Kina i trakterna av Macao och Hongkong. Redan i unga år hade han bestämt sig för att komma ut och se andra delar av världen. – Bästa sättet för mig var att ta jobb på ett handelsfartyg. Det blev en av Svenska Amerika Liniens båtar som gick i trafik mellan Göteborg och den japanska övärlden. Året var 1959 och jag var 18 år när jag började arbeta ombord. För Tsoi väntade ett spännande men hårt jobb. Han var en allt i allo ombord, bland annat kockelev och uppassare. Huvuduppgiften var att laga mat. Och inte vilken mat som helst. Besättningen ombord hade höga krav. Det passade Tsoi väl. Han hade hemifrån lärt sig att viktigast av allt var bra råvaror. Maten blev allt mer japanskinspirerad ju oftare han fick prova olika menyer under uppehållen i Japan. – Det var en tid när kinesrestauranger slagit igenom i Europa. Jag minns att det i Göteborg i 60-talets början fanns fyra stycken.







Bild: Kicki Media


Tsoi Mo Sing blev förtjust i Göteborg och bestämde sig för att efter sex år till sjöss gå i land och stanna för gott. Året var 1964. Han hade fått kontakt med en kvinna som drev en kinesrestaurang på Landsvägsgatan i Haga. Efter en tid blev han delägare och det gjorde i sin tur att han fick kontakt med personer på Göteborgs första, den klassiska ”Kinesiska Muren” vid Skeppsbron.  – Nu hade jag kommit så långt att jag ville gå vidare och öppna eget eftersom jag såg att kinamat blivit väldigt populärt. Jag fick tips om en lokal på Linnégatan och där startade jag 1968 min egen första krog döpt till ”Koowloon”.   Tsoi hade näsa för affärer även utanför restaurangvärlden. – I mitten av 70-talet hade Ikea ännu inte slagit igenom i Asien. Jag och några vänner reste ut till varuhuset i Kållered och gick igenom deras sortiment. Vi var några stycken som handplockade vardagsmöbler som vi trodde skulle passa in på den kinesiska levnadsstandarden i dåvarande brittiska kolonin Hongkong. Det var soffor, bokhyllor och tv-bänkar som vi stuvade in i en container för att försöka sälja dem på prov i en hyrd lokal i Ocean-Terminal. En välkänd plats där kryssningsfartyg lade till och där det också fanns ett köpcentrum i flera våningar. Det blev genast en framgång. På två dagar hade allt från containern sålts slut. Hongkongbor och gästande turister var intresserade av svenska möbler.  – När vi kommit hem igen förstod jag att här fanns en marknad att bearbeta. Jag ville höja kvalitén ytterligare och vände mig till den klassiska möbelfabriken Ulferts i Tibro. Det blev en succé. I dag är fabriken borta i Sverige men finns alltjämt kvar i Hongkong.







Bild: Kicki Media


Tsoi Mo Sing lämnade möbeläventyret och återvände till restaurangbranschen när han 1980 köpte klassiska krogen White Corner på Vasagatan vid Valand i centrala Göteborg. I andra våningen höll just det kommunala Vingabolaget på att flytta ut. – Jag fick en förfrågan om det gick att öppna en restaurang som inte låg i markplanet och tog mig en ordentlig funderare. Skulle jag våga öppna en japansk krog? Den japanska maten och hur gästerna togs emot skilde sig avsevärt från exempelvis den kinesiska. Var göteborgarna redo för det? Efter en tid hade Tsoi bestämt sig.  Men först fick han gå en match med dåvarande hälsovårdsnämnden där tveksamheten var stor. Sushi, rå fisk? Gäster som halvlåg på kuddar vid låga bord?  Och vad skulle brandmyndigheten tycka om att det fanns stora stekplåtar vid en del av borden där kocken lagade middagen framför de sittande gästerna? Frågorna var många och stans myndigheter funderade i ett par år innan det gavs klartecken. I slutet av maj 1984 öppnade Mikado, den första japanska restaurangen i Göteborg.   Tsoi Mo Sing hade nått ett mål.  Men efter tjugo år i Göteborg bestämde han sig för att på sikt pensionera sig.  Så småningom sålde han både White Corner och Mikado med syftet att som pensionär njuta av livets goda.  Det dröjde dock inte länge förrän han upptäckte det inte var så lätt att lägga av efter att ha tillbringat större delen av sitt aktiva liv i restaurangvärlden. Många göteborgare undrade vad Tsoi tog vägen.  Visserligen kom det efterföljare, små sushiställen dök upp lite varstans.  Tsoi började söka efter en ny lokal i centrum, och när erbjudandet kom om ett lämpligt ställe vid evenemangsstråket kunde han inte stå emot. 30 år efter Mikado-succén på Vasagatan återuppstod restaurangen igen. Visserligen i lite mindre format och anpassad till dagens behov. Men här finns alltjämt sushi och de stora stekplåtarna.  Och Tsoi har lovat sin affärspartner Elisabeth Krusell att inte gå i pension igen på ett tag.
