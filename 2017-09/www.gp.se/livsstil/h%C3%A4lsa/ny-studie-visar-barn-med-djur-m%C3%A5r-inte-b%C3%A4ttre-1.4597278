Ny studie visar: Barn med djur mår inte bättre


Sandra Molliver




Hälsa
Mindre studier har tidigare hävdat att barn skulle må bättre av att bo med hund eller katt. Men en ny studie med mer än 5 000 hushåll kan nu visa att husdjur inte gör någon skillnad för barns hälsa.



Det finns sedan tidigare en mängd småstudier som undersökt kopplingen mellan husdjur och barns hälsa. Enligt de mindre studierna, skulle barn må såväl fysiskt som psykiskt bättre av att bo i en familj med husdjur.
Kritiker har dock länge hävdat att studierna inte är trovärdiga eftersom de inte tar hänsyn till att det ofta är familjer med bättre inkomster och högre levnadsstandard som skaffar husdjur. Nu får kritikerna rätt i en stor studie som omfattar mer än 5 000 hushåll i USA.
– Vi kunde inte hitta bevis på att barn i familjer med hund eller katt får det bättre vare sig vad gäller mental eller fysisk hälsa, säger Layla Parast, medförfattare till studien, till den oberoende forskningsstiftelsen Rands tidskrift.
LÄS ÄVEN: 11 saker du inte anade om hundar
Går igenom äldre data
Den nya studien har gjorts av forskaren Jeremy N. V. Miles och grundar sig på data ur en undersökning från 2003, där familjer i Kalifornien svarade på frågor om sin livssituation och om barnens hälsa. Undersökningen från 2003 är en av få som förutom hälso- och inkomstuppgifter, även innehöll frågan om det finns några husdjur i familjen.
Inledningsvis framstod det som att barnen i de hushåll som hade djur både mådde bättre och hade föräldrar som inte var särskilt bekymrade över barnens humör eller inlärningsförmåga. Barn utan djur rörde sig dessutom mindre och vägde mer.
LÄS ÄVEN: Forskare avslöjar: Därför är kokosoljan inte nyttig
Men när undersökningar innehåller tusentals svarande, blir det möjligt för forskarna att använda statistiska modeller som "räknar bort" effekten av allt från hög inkomst till boendeform. Och när forskarna hade dragit av mer än 100 faktorer som påverkar välmåendet, visade sig att barn med djur egentligen inte mådde bättre. Däremot mådde rika familjer bättre än fattiga familjer och barn som bodde i hus mådde bättre än exempelvis barn i små lägenheter.
Enligt forskarna själva har den nya studien två begränsningar. Dels saknar man uppgifter om hur länge familjerna ägt djur. Dels har man inte tittat på effekterna av djurägande på längre sikt. Det är exempelvis fortfarande fullt möjligt att barn som haft djur mår bättre i vuxen ålder. Huruvida så är fallet, lär dock framtiden inte utvisa. Det vore för dyrt med en studie där slumpmässigt utvalda familjer får ett husdjur och sedan följs i 10-15 år.
– En sådan studie skulle sannolikt bli för dyr eller svår att genomföra, och jag är rädd att det inte finns någon som lär vilja finansiera den, säger Laura Parast till Rand.
