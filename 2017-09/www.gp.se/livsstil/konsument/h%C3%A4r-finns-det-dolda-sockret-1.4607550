Här finns det dolda sockret

Lovisa Herold



Konsument
Klyftpotatis, kokt skinka och torkade bär. Det är några matvaror som kan ha sötats med socker av industrin. Även produkter som uppfattas som nyttiga spetsas med socker, visar vår granskning av livsmedelshyllorna i vanliga matbutiker.



Medelsvensken får i sig 30 kilo tillsatt socker varje år. Det handlar inte bara om snacks och godis. Även livsmedel som är tänkta att ätas till lunch eller middag kan innehålla tillsatt socker. Charlotte Erlanson-Albertsson, professor i aptitkontroll och energibalans vid Lunds universitet, säger att sockret smyger sig in i många populära livsmedel.  – Man försöker hela tiden hitta något som folk vill ha, och så häller man socker i det. Den senaste trenden är kvargen, som dykt upp i mängder av sötade varianter, säger hon.
Socker i kryddblandningar och kålpudding
Tillsatt socker är vanligt i färdigrätter, kryddblandningar och såser. Kålpudding, fyllda baguetter och kryddade snabbnudlar är alla exempel på produkter som kan innehålla tillsatt socker i olika mängder och varianter. I Findus schnitzel cordon bleu finns glukossirap i kycklingen, socker och glukossirap i såsen och druvsocker i klyftpotatisen. Även charkvaror innehåller ofta tillsatt socker, som Garants "klassiskt kokt skinka" där druvsocker ingår. Charlotte Erlanson-Albertsson är kritisk till att socker finns i många livsmedel där konsumenter inte förväntar sig det.  – Det heter att man spetsar, men summa summarum blir det mycket socker, säger hon.
Viktigt att läsa noga på produkterna
Charlotte Erlanson-Albertsson säger att det är viktigt att läsa noga på innehållsförteckningarna för att hitta alternativ med lite eller inget tillsatt socker. Allra helst ska man laga maten själv, tycker hon.  – Det är det gamla vanliga, det jag gör själv har jag kontroll över. Då vet jag precis hur mycket socker maten innehåller.   Enligt Livsmedelsverket ska max tio procent av vårt dagliga energiinnehåll komma från tillsatt socker. Sockret innehåller mycket energi men nästan ingen näring, så den som äter mat med mycket tillsatt socker måste även äta annan, mer näringsrik mat. Det är svårt att få ekvationen att gå ihop utan att man får i sig mer kalorier än man behöver. Socker ökar dessutom risken för att få hål i tänderna och för diabetes typ 2.
Sött bäst direkt efter måltid
Enligt Charlotte Erlanson-Albertsson är det viktigt att ha blodsockret med i beräkningen. När vi äter en godisbit på fastande mage skjuter blodsockret i höjden, för att sedan snabbt sjunka igen. Den som i stället äter något sött direkt efter en måltid slipper berg- och dalbanan, och kan ha lättare att hålla sötsuget i schack under resten av dagen.  – Det kan till och med vara bra att äta något sött efter maten. Det motverkar känslan av att man är lite däst, och man blir lite piggare både i huvudet och i tarmen, säger Charlotte Erlanson-Albertsson.
Vanligt att socker gömmer sig i dryck
Söta drycker är en vanlig sockerbov. Läsk och saft mättar inte lika bra som mat med samma energiinnehåll och det går snabbare för kroppen att ta upp sockret i flytande form. Studier har visat att söta drycker ökar risken för övervikt hos barn. Charlotte Erlanson-Albertsson tycker att man helst ska undvika söta drycker helt och hållet, även juice som innehåller stora mängder fruktsocker. Hon tipsar den som har svårt att vänja sig av med frukostjuicen om ett alternativ. – Jag pressar en halv citron på morgonen. Det är mycket stimulerande, även för matsmältningen, säger hon.
