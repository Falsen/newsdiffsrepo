Plastbanta den nya dieten

Lena  Strömberg



Konsument
Plast finns överallt i vår vardag och naturen tar hundratals år på sig att bryta ner den. Så här kan du tänka om du vill minska konsumtionen.



Förpackningen till sushin på lunchen, skötbädden av pvc, tråget till köttfärsen, leksakerna, skumgummin i madrassen och elkablarna hemma. Plastbovarna har invaderat våra liv. På 50 år har plastförbrukningen ökat 20 gånger.  Plast finns även i så små partiklar att de inte syns, som i kosmetika och de som rinner ut i avloppet efter tvätt av syntetplagg. Stort plastskräp bildar till och med egna öar ute på världshaven. Såväl mikroplast som större plast, som efterhand blir till allt mindre delar, hamnar i magarna på havens djurliv. Det blir en hälsorisk även för människan. Forskare har hittat mikroplast i fisk som vi äter. Slitage från däck, vägar och konstgräsplaner är en större källa till mikroplaster, men det är oklart hur stor del av detta som hamnar i havsmiljön, enligt Naturvårdsverket. Samtidigt är ett liv utan plast otänkbart i vårt moderna samhälle. Den finns i proteser, löständer, tangentbord, vindkraftverkens stora blad och gör flygplanen lättare så att mindre bränsle förbrukas. – Som konsument kan man mer tänka på att minska användandet än att sluta med plast helt och hållet. Återanvänd, föreslår Karin Lexén, Naturskyddsföreningens generalsekreterare.
Nödvändiga sjukvårdsartiklar
Förpackningsmaterial står för 40 procent av efterfrågan av plast i Europa, och enligt Naturskyddsföreningens bedömning ligger även Sverige på den nivån. I siffran ingår även engångsartiklar. En del är nödvändigt av sanitetsskäl eftersom den finns i produkter som används inom sjukvården. Plastlocket till kaffet i engångsmuggen kan du kanske klara dig utan. Det tillverkades globalt 322 miljoner ton plast år 2015, enligt Naturskyddsföreningen. Upp emot tretton miljoner ton skräp hamnar i haven varje år, det mesta av det är plast – åtta miljoner ton, enligt Naturskyddsföreningen. Plast i haven är också en källa till att farliga kemikalier sprids. Ungefär 150 miljoner ton plast finns i dag i haven.  Vad är viktigast att plastbanta bort för vår personliga hälsa? – Pvc-plast som innehåller ftalater. Kallas också vinylplast. Ftalater är mjukgörare, varav fyra är förbjudna inom EU för att de är reproduktionsstörande. Fler är reglerade till ett visst gränsvärde, bland annat i leksaker. Träningsredskap, även bollar för sportutövning eller pilates, är ofta gjorda av mjukgjord PVC. Likaså badpooler och konstläder. Är de importerade från länder utanför EU kan de innehålla ftalater som är förbjudna att använda vid tillverkning inom EU.  Vad är viktigast att plastbanta för miljöns skull? – Mikroplaster, plast som innehåller giftiga ämnen och plast som är tillverkad av olja. Tvätta syntetplagg mer sällan och vädra dem mer. Släng inte plast i naturen eller bland hushållssoporna, återvinn allt, tipsar Karin Lexén. Mikroplast är mindre än fem millimeter i diameter. Tvättmaskinerna renar inte från dessa små plastkorn, som fleece, polyester och akryl släpper ifrån sig. I reningsverken hamnar dessa senare i slammet som läggs ut på våra åkrar där grödorna odlas. Kampanjen mot plastpåsar i handeln ska få oss att reflektera över vår förbrukning. Två kronor för en kasse är inte mycket, men frågan i butiken tar sikte direkt på vårt miljösamvete: "Vill du köpa en påse?" – Den som använder en plastpåse ska inte behöva känna sig skyldig. Det är inte alltid bättre att använda papperspåsar. Svaret beror på hur många gånger du återanvänder dem, säger Karin Lexén. Konsumentföreningen Stockholm gjorde förra året ett försök till jämförelse mellan några kassars miljöpåverkan. En svensktillverkad papperskasse är jämförbar med en plastkasse av sockerrör. En tjockare plastkasse måste användas fem-tio gånger för att komma ner i samma miljöpåverkan som dessa och en bomullskasse 130-400 gånger. Det handlar som alltid om kretsloppet. Hur mycket resurser som går åt i tillverkning, transport och hur många gånger produkten kan användas.
Inplastade grönsaker
Av samma anledning kan plastade grönsaker vara en miljövinst, eftersom hållbarheten förlängs och därmed kan matsvinnet minska. Naturskyddsföreningens generalsekreterare uppmanar konsumenterna till att ställa krav och fråga i butikerna, exempelvis om alla plastförpackningar till livsmedel är nödvändiga. – Samtidigt kan man inte lägga för mycket på konsumenterna. Det är ingen ursäkt för att politikerna inte ska ta sitt ansvar i lagstiftningen.
