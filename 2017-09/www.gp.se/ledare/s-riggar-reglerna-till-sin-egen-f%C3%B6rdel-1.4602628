S riggar reglerna till sin egen fördel

Aleksandra Boscanin



Ledarkrönika
Den stora skandalen kring Socialdemokraternas spelverksamhet handlar inte om partiets dubbelmoral, utan om att man uppenbarligen har utformat lagen utifrån vad som gynnar partiet.



En halv miljard kronor. Så mycket har Socialdemokraterna och SSU tjänat under de senaste tio åren på att sälja lotter på kredit. Detta avslöjade Dagens Nyheter under måndagen (4/9).   Att sälja lotter på kredit är olagligt. Kombispel, som ägs av Socialdemokraterna och dess ungdomsförbund, omfattas emellertid av ett undantag från lagen då de säljer lotter genom prenumeration som betalas i efterhand på faktura. Ett undantag som Socialdemokraterna själva drev igenom år 2004.  Sedan år 2014 har Kombispel ansökt hos Kronofogden om betalningsföreläggande för drygt 8000 personer. Man har inte ens gjort en kreditupplysning för att försäkra sig om att de som har handlat lotter på kredit har haft tillräckligt hög betalningsförmåga. Som en konsekvens av detta har redan skuldsatta personer kunnat köpa lotter på kredit.   Om detta finns mycket att säga. Att utnyttja utsatta grupper för att tjäna pengar är tveksamt, i synnerhet om man säger sig stå på de svagas sida. Om man dessutom samtidigt vill göra det lättare att beviljas skuldsanering – en fråga som Socialdemokraterna drivit – ligger det ganska nära till hands att tala om hyckleri.  Att Socialdemokraterna driver två motstridiga linjer samtidigt minskar deras trovärdighet. Den stora skandalen handlar emellertid inte om partiets dubbelmoral, utan om att man uppenbarligen har utformat lagen utifrån vad som gynnar partiet. Därmed har man tjänat stora pengar som sedan kunnat användas för att bekosta ombudsmän och kampanjer vars syfte är att ytterligare stärka den egna maktpositionen.  Kombispel lovar nu att det ska börja ta kreditupplysning på nya kunder (SVT 5/9). Det är en rimlig åtgärd, även om det är värt att notera att den föranleddes av en medial granskning och stor offentlig kritik. Huvudproblemet är emellertid inte att man tidigare inte tagit kreditupplysningar – utan att man överhuvudtaget kunnat sälja lotter på faktura till följd av att man varit undantagen från lagen.  Nu arbetar den S-ledda regeringen med att reformera den svenska spellagstiftningen och luckra upp spelmonopolet. Undantaget som gynnar det egna spelbolaget ser dock ut att bli kvar. Vidare ser det ut som att de lotterier som Kombispel säljer kommer att få ytterligare fördelar genom att inte omfattas av den 18-procentiga vinstskatten. Återigen ser det ut som att man vill utforma lagar i syfte att gynna den egna rörelsen. Det tangerar gränsen för vad som kan kallas korrupt.
