Cwejman: Det är Kina som är nyckeln till Nordkorea, inte USA

Adam  Cwejman



Ledarkrönika
USA och dess allierades förhållningssätt behöver förändras. Det går inte att, som Trump nu gör, hota med att regna ”eld och vrede” över Nordkorea. Det är sådan symbolladdad retorik som triggar Nordkorea. Landets regim måste behandlas på samma sätt som man behandlar en berusad person på vagnen, med försiktighet.



Det finns två sätt att motstå amerikanska militärambitioner: Med kärnvapen eller fanatisk envishet. Att ge sig in i konventionella konflikter är dödsdömt. Inget land i mänsklighetens historia har som USA besuttit kapaciteten att projicera makt över hela världen. Detta känner den Nordkoreanska regimen till och beväpnar sig därefter.
Det är mot bakgrund av detta som man måste förstå landets kärnvapenambitioner. Den Nordkoreanska ledaren Kim Jong-un kämpar för att bli osårbar. Kanske har han dragit lärdomar från de två Irakkrigen, 1991 och 2003. Därför inser han att det inte går att överleva med vapenmateriel från 1970-talet. De irakiska pansarformationerna imploderade totalt i mötet med Apachehelikoptrar och F-15E jaktplan. Jong-un vet vilket skräp hans egen försvarsmakt har ställt upp framför den 38:e breddgraden.
Så länge Nordkorea inte gör som Hizbollah gjorde i Libanon, och förbereder sig för gerillakrigföring och djupförsvar, är konventionella krig mot tekniskt och ekonomiskt överlägsna fiender dödsdömt.
Kim Jong-un har dessutom säkerligen sett inspelningarna från när den libyske ledaren Muamar al-Gadaffi mördades av en mobb på öppen gata. Eller när den irakiske diktatorn Saddam Hussein hängdes i ett halvmörkt rum. Detta var despoter som inte saknade ambitioner att ha massförstörelsevapen, däremot saknade de tekniken. I fallet med al-Gadaffi hade landet dessutom gett efter för västs krav att nedrusta i utbyte mot handelsavtal. ”Se hur det gick” tänker nog Jong-un och accelererar kärnvapenprogrammet ytterligare ett snäpp.
Av Bush den yngres ondskans axelmakter återstår i dag bara Nordkorea och Iran som har lyckats med det osannolika att förhandla med omvärlden. Syrien och Libyen har fallit och Kim Jong-un inser att hans dynasti kan komma att ta slut om han inte beväpnar den koreanska nekrokratin med den bästa livförsäkring som går att köpa för pengar. Att kunna hota Tokyo (13 miljoner invånare), Seoul (11 miljoner invånare) eller den amerikanska flygbasen på ön Guam med total utplåning är betydligt billigare, och framförallt mindre riskabelt för regimen, än att öppna upp landet.
Det är lätt att få intrycket av att Nordkorea befinner sig i en aggressiv och expansiv fas. Det är långt ifrån sanningen. Nordkorea har inga offensiva ambitioner. Trots att landets ledning är fullständigt världsfrånvänd förstår de några elementära sanningar: De är ensamma, de saknar offensiv kapacitet och Sydkorea är dem vida överlägset på alla sätt och viss, såväl civilt som militärt. Landet präglas av en passivt aggressiv militärdoktrin.
USA och dess allierades förhållningssätt behöver förändras. Det går inte att, som Trump nu gör, hota med att regna ”eld och vrede” över Nordkorea. Det är sådan symbolladdad retorik som triggar Nordkorea. Landets regim måste behandlas på samma sätt som man behandlar en berusad person på vagnen, med försiktighet.
Med största sannolikhet är det dessutom inte Trump som bör och kan försöka sänka den Nordkoreanska regimen utan Xi Jinping och Kina. Få saker är så dåligt för affärerna som ett kärnvapenkrig på ens egen tröskel, det förstår kineserna.
