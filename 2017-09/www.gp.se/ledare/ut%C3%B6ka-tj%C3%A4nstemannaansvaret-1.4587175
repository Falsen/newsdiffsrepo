Utöka  tjänstemannaansvaret

Aleksandra Boscanin



Ledare
Med ett utökat tjänstemannaansvar kan förtroendet för våra myndigheter stärkas och slöseriet med skattepengar minska.



Skandalen på Transportstyrelsen har gjort att frågan om tjänstemannaansvar blivit mer relevant än på länge. Syftet med den lag som vi hade för statliga och kommunala tjänstemän fram till år 1976 var att försäkra sig om att myndigheterna följde gällande lagar och bestämmelser (vilket, som bekant, inte gick så bra på Transportstyrelsen).  Den största skillnaden som skett sedan 1976 år är att tjänstefel som tidigare dömdes i domstol övergick till att bedömas internt hos den berörda myndigheten som disciplinärenden. Det finns svagheter med detta förfarande: För allmänheten torde det vara lättare att känna tillit till att en domstol agerar korrekt än för att den aktuella myndigheten gör det, i synnerhet om det felaktiga agerandet har varit i myndighetens intresse.  Genom sina beslut påverkar myndigheter inte sällan människors vardag och ytterst kan det handla om liv och död. Det vore därför också rimligt att den som begår fel utkrävs rättsligt ansvar och får ett lämpligt straff. Detta skulle gynna de enskilda personer som drabbas av felaktig myndighetsutövning.  Sedan finns det en annan sida av saken och det är den ekonomiska. I en ny rapport från Skattebetalarnas förening behandlas frågan om hur ett återinfört ämbetsmannaansvar skulle kunna minska slöseriet med skattepengar. Ett exempel som tas upp är den offentliga sektorns ökande utgifter till PR-byråer. En granskning från år 2013 visade att 16 av de stora PR-byråerna under en femårsperiod hade fakturerat skattebetalarna 239 miljoner kronor.  Detta var något som den tidigare civilministern Stefan Attefall (KD) varnade för redan för fem år sedan (Publikt 15/9 2012). Attefall var kritisk till att myndigheter använder sina pengar för opinionsbildning, inte sällan i hopp om ökade budgetanslag. Med ett regelverk om hushållning med offentliga medel på tjänstemannanivå skulle de ansvariga rimligtvis tänka efter mer noggrant innan de hyrde in PR-konsulter.  Ett annat exempel som tas upp i rapporten är felaktiga utbetalningar från offentliga ersättningssystem. Som det ser ut i dag måste handläggare rapportera misstänkt fusk när det handlar om en enskild person, dock inte när det handlar om ett företag.  Det fel som Transportstyrelsens tidigare generaldirektör Maria Ågren gjorde när hon medvetet bröt mot lagen var exceptionellt, däremot är hon långt ifrån ensam om att ha begått fel i tjänsten som statlig tjänsteman. Med ett utökat tjänstemannaansvar kan förtroendet för våra myndigheter stärkas, samtidigt som slöseriet med skattepengar skulle kunna minska.
