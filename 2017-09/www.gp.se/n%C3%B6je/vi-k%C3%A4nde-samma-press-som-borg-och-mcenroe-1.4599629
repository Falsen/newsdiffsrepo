"Vi kände samma press som Borg och McEnroe"


Miranda Sigander




Nöje
De var konkurrenter som krigade om varenda boll under en av världshistoriens mest spännande tennismatcher. Nu kommer filmen om de hårt pressade Björn Borg och John McEnroe.



"Varje match är ett liv i miniatyr." Med de visdomsorden från Andre Agassi inleds storfilmen "Borg", som skildrar två ångestladdade liv i närbild under den nervkittlande Wimbledonturneringen 1980. Huvudpersonerna är den kyliga superstjärnan Björn Borg och den hetlevrade utmanaren John McEnroe.
- Björn har tappat sin "mojo" och är deprimerad. Han känner att han kanske förlorar det här, säger Sverrir Gudnason, som spelar Björn Borg.
Inför lanseringen av filmen, som har svensk biopremiär på fredagen, har han klippt av det axellånga hår som starkt bidrar till att göra honom nästan skrämmande lik originalet.
- Jag älskade håret och hade gärna haft det kvar men jag blev tvungen att klippa av det, annars hade nog folk trott att jag var galen och ville stanna kvar i rollfiguren.
"Briljant manus"
Hans motståndare spelas av Hollywood-stjärnan Shia LaBeouf, känd från "Transformers"-filmerna och från stökiga kvällar som gett stora rubriker. På plats i Stockholm är han på gott humör och berättar inlevelsefullt om hur glad han är att få spela John McEnroe.
- Jag har alltid velat spela honom, han är så färgstark och intressant. Här är en kille som kan destillera sina neuroser och använda sig av dem. Det var väldigt tilltalande för mig. Och jag tyckte att manuset, regissören och medspelarna var briljanta.
Den enorma press som båda spelarna kände inför Wimbledon, där Björn Borg skulle försöka ta sin femte titel och John McEnroe, som var mycket opopulär och nervös inför mötet med sin store idol, skulle försöka punktera honom, går rätt genom duken.
- Vi kände verkligen av den också, när vi gick ut på planen och skulle spela inför så många, säger Sverrir Gudnason.
- Det fanns ett slags outtalad grej mellan oss som handlade om att vi var ganska utlämnade där ute och man är bara så bra som ens partner är. Så vi pushade varandra, säger Shia LaBeouf.
Tennis som dans
Båda skådespelarna beskriver den halvårslånga tennisträningen som enormt ansträngande. Till inspelningen fick de lära sig matcherna som ett slags koreografi.
- Inspelningen var jättetuff och jag skadade foten mitt i, det var hårt. Men på en mer intim nivå är pressen att spela en verklig person tuffare, det jagade mig i mina drömmar, särskilt som den jag spelar är väldigt oblyg i att säga sin mening, säger Shia LaBeouf.
TT: Vad hoppas ni på för reaktioner från Borg och McEnroe?
- Borg har ju redan sett filmen och han gillar den. Han son gör ett fantastiskt jobb i den, säger Sverrir Gudnason.
- Jag vet inte om McEnroe har sett den än. Men jag hoppas att han älskar den, filmen är en hyllning till honom och den är gjord med kärlek och respekt, säger Shia LaBeouf.
TT
