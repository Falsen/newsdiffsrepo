Huset lovar glädje och fest på Ringön


Johanna Hagström




Nöje
De har sålt ut Pustervik flera gånger om och skjutsar sina fans till exklusiva spelningar. Lördag 2 september ska Huset få Ö-festen i Göteborg att gunga loss.



Johan "Red Top" Larsson, musikansvarig för Ö-festen på Ringön, svarar blixtsnabbt på frågan varför han bokat Huset som huvudakt.
– Enkelt: Jag har sett dem på Pustervik tidigare och de är, tillsammans med några få andra band, det svängigaste som stan har att erbjuda, säger han.
Bussar fansen till spelningar
Huset, med en mix av hiphop, r'n'b och mycket mer, har en tajt relation med sina fans. Titt som tätt ordnar de små, intima konserter där de skjutsar publiken till spelplatsen, med buss eller, som nästa helg, med båt.
– Vi vill visa att vi uppskattar fansen som varit med längst. Det är en rolig grej, säger Eric Dahlqvist.
– Det är strategiskt också. Vi har fram tills nyligen varit helt oberoende. De närmaste fansen är allt man har då, de är våra ambassadörer, säger sångaren Johan Hammerlid.
Höll på att lägga av
I början på förra året blev Huset signade av Linc/Sony music. En stor framgång, men också början på ett struligt år då en av bandets sångare Mohammed Yarroum hoppade av. Huset var nära att bommas igen för gott.
– Det hade varit på väg ett tag. Vill man så olika är det bättre att man delar på sig. Det var jobbigt när det hände, men har gått väldigt bra både för honom och oss, säger Johan Hammerlid.
I backspegeln var det ganska givet att krisen kom när det började lossna för Huset.
– Det kanske var för att det verkligen blev på allvar och man blev tvungen att välja, säger gitarristen Josef Munir Lotia.
Utlandet hägrar i höst
I höst fortsätter Husets resa, bland annat med spelningar utomlands. De är lite hemlighetsfulla med var, men minst ett festivalgig blir det. Som alltid sjunger de på svenska.
– Vi har spelat i Kosovo och där fattade ingen någonting, men vi kör på energi och ser till att folk har kul. Det säger mycket mer än ord, säger Eric Dahlqvist.
Först Ö-festen - sen Kapten Röd
Spelningen på Ö-festen blir mitt på blanka eftermiddagen.
– Det är lite annan vibe när man inte är på en klubb, men vi har gjort det tusen gånger, det blir glatt och bra, säger Josef Munir Lotia.
Direkt efter spelningen bär det av till Slottsskogsvallen och Kapten Röd, en kompis och inspirationskälla för Huset.
– Han gästade oss på Pustervik i våras med sin nya låt. Fram till soundcheck trodde jag att han skulle skita i det, det var för bra för att vara sant. Men han kom och det var magiskt, säger Johan Hammerlid.
