Filip och Fredrik gjorde årets underhållning


Erik Åberg




Nöje
Kristallengalan är igång och första priset har delats ut. Det gick till "Jorden runt på 6 steg" för bästa underhållningsprogram.



"Jorden runt på 6 steg" tog hem kvällens första kristall framför ögonen på konkurrenter som "Så mycket bättre" och "Fråga Lund". Tog emot priset gjorde en av programledarna, Fredrik Wikingsson. Han valde att tacka Kanal 5 och alla de som jobbar bakom kameran.
- Tack till Kanal 5 för att de orkar beställa saker av oss, sade Fredrik Wikingsson.
Tre familjer och ett välgörenhetsprogram har chans på det tyngsta priset på kvällens gala. "Parneviks", "Wahlgrens värld", "Mandelmanns gård" och "Musikhjälpen" är alla nominerade i den tyngsta kategorin, årets program.
- Vi blev superglada över nomineringarna. Det är klart att när man sticker ut hakan som vi har gjort och gjort en realityserie så är det klart att man blir jätteglad när man får uppskattningar och nomineringar, säger Pernilla Wahlgren till TT.
"Wahlgrens värld" kan också bli årets realityprogram och Pernilla och dottern Bianca Ingrosso är nominerade i kategorin årets tv-personlighet.
Förra året blev SVT:s "Gympaläraren" med Kalle Zackari Wahlström i spetsen årets program. Tilde de Paula Eby och Filip Hammar och Fredrik Wikingsson blev årets kvinnliga respektive manliga programledare. Programledarna är nominerade i samma kategorier även i år.
Totalt delas kristaller i 17 kategorier ut på Stockholmsmässan i Älvsjö. Kristallen sänds på SVT1 klockan 20.00.
TT
