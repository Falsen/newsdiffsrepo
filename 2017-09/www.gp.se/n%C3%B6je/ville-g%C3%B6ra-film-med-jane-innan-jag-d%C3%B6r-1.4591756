"Ville göra film med Jane innan jag dör"


Gunnar Rehlin




Nöje
När Robert Redford möter Jane Fonda på vita duken igen efter 47 år slår det gnistor mellan skådespelarna. Också i verkligheten var känslorna heta, bekänner Jane Fonda inför pressuppbådet i Venedig.



Det är en frispråkig Jane Fonda som tillsammans med Robert Redford möter pressen i Venedig. Hon berättar att hon har varit hemligt kär i honom i bortåt 50 år.
- Han har alltid varit någon jag har fantiserat om, säger hon och vänder sig till Redford:
- Det är mycket som jag inte har berättat för dig.
Fonda, 79, och Redford, 81, har kommit till Venedig dels för att tala om filmen ”Our souls at night”, dels för att ta mot festivalens hederspris. Filmen, som är producerad för och kommer att visas på Netflix, är en stillsam dramakomedi om ett par som finner kärlek (och sex) på äldre dagar.
- Sex blir bara bättre ju äldre du blir, för då vet du vad din kropp behöver, konstaterar Jane Fonda.
47 år sedan
Det är 47 år sedan de senast arbetade tillsammans, då i ”Barfota i parken”.
- Jag ville göra ännu en film med Jane innan jag dör. Det är dessutom en film som handlar om vår verkliga ålder, säger Robert Redford.
Filmens teman gör att det under den helt fullsatta presskonferensen handlar mycket om sex och åldrande. Redford är återhållsam och vill inte bli alltför personlig, medan Fonda är mycket vältalig och uppenbarligen stortrivs bakom podiet. Någon undrar hur de båda ställer sig till vad som händer i Trumps USA. Robert Redford svarar att ”jag vill inte blanda konst och politik”, medan Fonda säger:
- Det är mycket som behöver förändras i världen, och inte minst i USA. Se bara på klimatförändringarna. Viktigast av allt är att vi försöker rädda planeten.
"Skulle bli stjärna"
Jane Fonda påminner om hur hon träffade Robert Redford första gången och hur de gick tillsammans i en korridor på ett filmbolagskontor.
- Alla sekreterare tittade ut ur kontoren och viskade ”titta, där går han”. Då förstod jag att han skulle bli en stor stjärna.
Mot slutet av presskonferensen blir tonen allvarligare. Redford säger:
- När man blir äldre måste man tänka på sådant som man inte hade en tanke på som ung. Till exempel hur du går och vad du orkar med. Man måste vara försiktig, och det där är något jag tycker är svårt.
En ingrediens i filmen är relationen föräldrar och barn. Fonda säger att hon, precis som rollfigurerna i filmen, har gjort sådant hon ångrar när det gäller de egna barnen – och att det viktiga är att försöka rätta till misstagen.
- När du ligger på din dödsbädd, då är det inte hur mycket pengar du har, eller hur många priser du fått, som betyder någonting. Då är det barnens och familjens kärlek till dig som är det viktiga.
Venedig, TT:s utsände
