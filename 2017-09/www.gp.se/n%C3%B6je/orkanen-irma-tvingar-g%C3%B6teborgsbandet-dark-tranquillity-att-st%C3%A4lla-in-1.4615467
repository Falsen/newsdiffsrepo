Orkanen Irma tvingar Göteborgsbandet Dark Tranquillity att ställa in


Fanny Edstam




Nöje
Orkanen Irma närmar sig Florida. Det har tvingat Dark Tranquillity att ställa in ett flertal spelningar: "Det är helt absurda vindar på gång", säger basisten Anders Iwers.



Ett tiotal människor har redan fått sätta livet till när monsterorkanen Irma dragit in över de karibiska öarna. Nu har stormen tagit sikte på Kuba - och Florida.
Tanken var att Göteborgsbandet Dark Tranquillity skulle spela fyra gånger i Florida under deras pågående USA-turné. Men de hann bara med en konsert innan de var tvunga att åka vidare med turnébussen.
– Vi hann med en spelning och de sa att "Det är lugnt, vi har varit med om värre". Men jag vet inte om de har ändrat sig nu.
LÄS MER: Tiotal döda när orkanen Irma tar sikte på Florida
När GP når basisten Anders Iwers sitter han i turnébussen på väg från Florida till Georgia där de ska ha sin nästa spelning.
– Det är så mycket trafik och det går jättelångsamt. Vi kryper ut. Det verkar som massor av folk är på väg ut ur Florida så vi hoppas att det inte blir så farligt för människor, även om det nog blir ganska mycket förstörelse.
Hur togs beslutet om att ställa in?
– Det togs egentligen av sig själv, det är en obligatorisk evakuering. Då är det bättre att bara dra. Polisen åkte runt i bostadsområdena och bad folk lämna. Folk började bunkra bensin och allt vatten var slut. Folk tar det verkligen på allvar, säger han och fortsätter:
– Men vi hatar att ställa in spelningar, dels ekonomiskt och så vill man inte göra fansen besvikna.



Har du varit med om någon liknande förut?
– Oh nej, man har väl hamnat i några snöstormar men sådant här väder finns inte hemma. Det är helt absurda vindar på gång.
Hur är vädret nu hos er?
– Det är jättefint och jättevarmt. Det har inte slagit till här än. Det ska komma här imorgon eller inatt.
LÄS MER: Dark Tranquility | Gothenburg Sound Festival på Trädgårn, fredag
LÄS MER: Nytt Dark Tranquillity-album i höst
