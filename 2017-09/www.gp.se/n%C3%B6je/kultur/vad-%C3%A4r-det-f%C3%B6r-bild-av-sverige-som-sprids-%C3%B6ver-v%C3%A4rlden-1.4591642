Vad är det för bild av Sverige som sprids över världen?


America Vera Zavala




Kulturkrönika
Patrioter och Sverigevänner, borde vi inte oroa oss mer för vilken bild av Sverige som sprids över världen? Samtidigt som delar av landet rasade över en slokande flaggstång, kom Norges invandrings-och integrationsminister på besök i Sverige.



Fast Sylvi Listhaug, som hon heter, ledande inom det främlingsfientliga Framskrittspartiet verkade ha blandat ihop sina roller och var mest på kampanj inför det stundande valet i sitt land. Hon kom, publicerade en debattartikel på Aftonbladet om varför Sveriges asyl- och integrationspolitik är så dålig, fick mötet inställt med den svenska integrationsministern – vilket hon verkade nöjd över– och åkte till Rinkeby med en buss full av norska journalister och njöt av en bra kampanjdag.
Det hon pratade om och beskrev i debattartikeln handlar om något hon kallar för ”det svenska tillståndet”.
”'Det svenska tillståndet' är i mina ögon laglösa områden som har kommit ut av okontrollerad invandring och dålig integration. Det är områden där polisen inte har kontroll och tryggheten är starkt reducerad på grund av kriminella gäng, mord på öppen gata, bilbränder och stenkastning. Andra lagar än de svenska regerar i dessa områden”, skriver Listhaug.
Denna saga som passar ett främlingsfientligt parti är ju en blandning av rena lögner och hopblandning av saker, då det ju det facto finns stora problem med kriminella gäng i vissa områden. Men jag finner det förvånande att inte fler upprördes över att Sverige och bilden av Sveriges användes på detta billiga sätt i en norsk valrörelse.
Det var inte så länge sen sist då en liknande skröna spreds, den gången av självaste Donald Trump som pratade om det hemska som hade hänt ”last night in Sweden”. Det visade sig att ingenting hade hänt den natten i Sverige.  Det uppmärksammades och bekämpades med humor då foton med hashtaggen #lastnightinSweden spreds över världen. Och svenska fotografer gjorde ett fint projekt för att bemöta Trump.
Skrönor om Sverige har alltid funnits. Några av de mer väletablerade handlar om sex och om självmord. Myten om det sexuellt frigjorda landet spreds kanske mest via filmer som Kära John, Jag är nyfiken gul  och Sommaren med Monica. Det svenska tillståndet handlade då om fri sex, öppna relationer och mycket naket. Myten om att folkhemmets välfärd skapar självmordsbenägna människor var stark under 70- och 80-talet och användes framförallt i USA för att avskräcka från socialismen.
Nu är delar av extremhögern aktiva för att skapa en bild av Sverige som inte stämmer. Och när den sprids så är det oroande få som står upp för vårt land. Ty vi sanna patrioter och Sverigevänner som vet att vi bor i ett fantastiskt land med fel och brister borde kanske mer aktivt ha vänt oss mot att bli utnyttjade av främlingsfientliga krafter i en Norgehistoria.
