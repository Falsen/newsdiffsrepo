Paul Hansen ställer ut på Fotografiska


Tobias Holmgren




Kultur
I höst är fotografen Paul Hansen dubbelt aktuell, med en utställning på Fotografiska museet samt en ny fotobok. Båda har fått namnet Being There.



Sveriges mest prisbelönta fotograf genom tiderna, Partille-borne Paul Hansen, är i full färd med att hänga upp sina bilder på Fotografiska museets bottenplan. På torsdag är det nämligen vernissage för utställningen Being There som visar delar av hans produktion från de senaste sex åren.
– Det är en dynamisk utställning. Tyvärr har det varit många krig och kriser, så det är ett dominerande tema. Men här finns också prinsessbröllop och renskötsel i Norrland, berättar han.
Ett stort antal av de utvalda bilderna finns inte med i hans nyutgivna retrospektiva bok med samma namn som utställningen, och som täcker hans yrkesliv på tidningar som GT, Expressen och Dagens Nyheter. Hansens målsättning har varit att ta med fotografier som fungerar på en vägg och som kan berätta någonting utan en förklarande text till hjälp; även om de flesta bilder också har prytts med en liten faktaruta.
–  Mina pressbilder brukar jag likna vid råa ackord, som när man spelar en snabb låt på gitarr. På Fotografiska blir det mer som en symfoni. Där har jag ställt ut sådant som håller en viss estetisk nivå och som har en visuell musikalitet trots de hemska motiven.
Nära döden-upplevelsen
I oktober 2016 var Paul Hansen utsänd från Dagens Nyheter att bevaka offensiven som skulle ta tillbaka den irakiska staden Mosul från terrorgruppen IS. Plötsligt kändes det som om någon drämt till hans hjälm med en slägga. När han kände med handen, upptäckte han att det blödde ymnigt.
En krypskytt hade avfyrat ett skott mot hans huvud – och träffat.
–  Jag kastade mig mot marken och tog fram telefonen för att kontakta de andra, och upptäckte då att skärmen spruckit. "Nu kommer Andreas (materialansvarig på DN) att bli sur på mig" minns jag att jag tänkte. Sedan kom det andra skottet, som träffade i axeln.
Skyddsutrustningen räddade hans liv. Det är också vad han tar med sig från händelsen: Hur viktigt det är med säkerheten. Att omtänka sitt yrkesval och sin dragning till världens oroshärdar var det däremot aldrig fråga om.
– Jag vill fortsätta täcka komplexa skeenden och berätta om människor med namn och öden. Det är så lätt för makthavare i dag att komma med förenklande påståenden om flyktingar, kvinnor och gamlingar. Det jag ägnar mig åt är ett antiklichéarbete.
Allt bleknar i jämförelse
Den enda grämelse han känner när han ser tillbaka över sin tid bakom kameran, är svårigheten i att fånga upp precis hur det var i varje given situation.
– Om historien bakom varje bild kan man skriva doktorsavhandlingar. Jag känner mig alltid otillräcklig, oavsett om jag fotograferar till en utställning, en bok eller DN. Allting bleknar till slut mot verkligheten.
