Malin Persson Giolitos succébok blir Netflix nya serie


Johanna Hagström




Nöje
"Det här blir svårt att filma" tänkte Malin Persson Giolito när hon skrev Störst av allt. Nu gör Netflix sin första svenska serie av hennes succéroman.






– Med rätt personer kan det bli precis hur bra som helst, säger Malin Persson Giolito.
Romanen Störst av allt har blivit hennes stora genombrott och den har getts ut i 26 länder. Boken som kom i fjol chockstartar med en skolmassaker i en gymnasieskola i Djursholm. Kvar står tonårstjejen Maja, bokens huvudperson.
En väldigt filmisk scen, men Malin Persson Giolito tänkte inte "det här skulle kunna filmas" när hon skrev.
– Tvärtom, faktiskt. Det finns flera filmiska grejer i historien, men en stor del utspelar sig under en rättegång och vi är ju inte så teatrala i rättegångssalen i Sverige, jämfört med i den anglosaxiska världen, säger hon.
Telefonen började ringa
Snart började dock telefonen ringa hos hennes agent Astri von Arbin Ahlander. Till slut valde de att sälja produktionsrättigheterna till Felix Herngrens FLX, som i sin tur kopplade in strömningsjätten Netflix.
Produktionen ska komma igång nästa år och så mycket mer vet inte Malin Persson Giolito, förutom att manus skrivs av Camilla Ahlgren, som tidigare skrivit till Bron och Gåsmamman.
– Att FLX presenterade Camilla Ahlgren för mig är en väldigt viktig nyckel till att vi kom överens. Jag fick omedelbart stort förtroende för henne, säger Malin Persson Giolito.
Hur känns det att någon annan skriver om och gör manus av Majas öde?
– Vi får väl se. Jag vet inte. Jag kanske blir tokig. Men jag räknar med att jag får vara med lite på resan.
Om du får drömma - vem ser du i huvudrollen som Maja?
– Det kommer jag inte berätta för dig, utan för produktionsbolaget. Visst, det är svårt att hitta unga skådespelare som klarar så stora roller, men när det blir bra kan det också bli oerhört bra. Se bara på Skam!
Vad fick du betalt då?
– Jaa, du. Min man undrar exakt samma sak, om inte de där jäkla pengarna ska komma snart, haha. Jag tror inte jag bör prata om sådant, men jag har så jag klarar mig.
"Pappa beställer jetplan innan han skrivit kontraktet"
I och med Netflixserien så tar Malin Persson Giolito ännu ett steg i sin fars fotspår. Han är ingen mindre än kriminologen och författaren Leif GW Persson, som gärna pratar om hur rik han blir på sina tv-kontrakt.
– Han beställer ju jetplan redan innan han skrivit kontraktet. Jag är inte riktigt likadan. Men han tycker såklart att det är kul att det går bra för mig. På det sättet är han ingen ovanlig pappa.
Så inga sura miner vid julfirandet?
– Nej, nej. Han brukar dock påminna mig om att jag har några böcker kvar innan jag är ikapp.
