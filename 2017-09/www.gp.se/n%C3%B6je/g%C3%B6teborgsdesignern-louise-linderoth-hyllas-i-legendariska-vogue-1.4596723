Göteborgsdesignern Louise Linderoth hyllas i legendariska Vogue


Ulla Sundström




Konst&amp;Design
I veckan visade Louise Linderoth sin jeanskollektion på Stockholm Fashion Week. Och blev hyllad i det legendariska modemagasinet Vogue: "Kanske den mest inspirerande kollektionen".



Louise Linderoth tog examen i modedesign vid Textilhögskolan i Borås i början av sommaren. Tillsammans med 20 andra avgångsstudenter visade hon sin kollektion på Stockholm Fashion Week i torsdags. En visning som blev uppmärksammad i Vogue.
– Jag blev väldigt glad. Det betyder otroligt mycket. Det var ett stort steg att visa en så här personlig kollektion som går långt utanför normen på vad mode är. Det var väldigt läskigt, säger hon.
LÄS MER: Louise Linderoth skapar snygg design för rullstolsburna
Louise Linderoth drabbades av en ryggmärgsskada när hon var tio år och det var när hon gick från kryckor till att sitta i rullstol för drygt ett år sedan som hon fick idén till en kollektion i denim för rullstolsburna.
"Jättehärlig upplevelse"
Hon har precis kommit hem från Stockholm och har inte riktigt hunnit smälta alla intryck.
– Men det var över förväntan. En jättehärlig upplevelse att få vara en del i en så här stor produktion.
Nu har hon siktet inställt på London Fashion Week den 15 september dit hon åker tillsammans med de andra avgångseleverna från Borås.
