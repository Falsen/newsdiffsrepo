Mikaela utsattes för hatbrott under Kapten Röds konsert


Josefine Olausson




Musik
Mikaela, 26, var överlycklig över att ha fått ledigt från sitt jobb för att se artisten Kapten Röd under lördagskvällen.
Men kvällen fick snabbt en vändning - när hon utsattes för en rasistisk attack.
– De ropade efter mig att de skulle döda mig. Jag brukar inte vara rädd, men det där gjorde mig jävligt rädd, säger hon.



Över 20 000 konsertbesökare hade lockats till Slottsskogen under lördagskvällen för att se Kapten Röd. Men för 26-åriga Mikaela resulterade det hela i en mardröm när hon utsattes för både misshandel och rasism.
Kapten Röd uppmanade innan spelningen att publiken skulle ta hand om varandra, med anledning av de incidenter som inträffat på konserter och festivaler den senaste tiden.
– För mig är solidaritet att den som inte är utsatt står upp för någon som är utsatt. I det stora och i det små, det kan handla om en Hundralappenturné eller att man ser någon bredvid sig som inte mår bra eller har det gött. Hallå, fråga hur läget är, sade han till GP.
"De skrek att de skulle döda mig"
Mikaela, 26, gick i väg från sina vänner en kort stund när hon blev påhoppad av två okända personer.
– Det kom fram en kille till mig och sa att han "ville krama en tredje neger" och att "han var tillräckligt full för att inte tycka att jag var äcklig", så försökte han krama om mig och då tänkte jag först att han hade någon sjukdom, eller så, men det hela eskalerade och strax efteråt kom en kvinna som spottade mig i ögat. Båda sa rakt av till mig att jag var "en äcklig negerjävel" och höll fast mig, säger Mikaela och fortsätter:
– Jag blev helt förblindad och kände mig kränkt. Hon sa att jag äcklar henne, säger Mikaela.
Mikaela försökte ta sig loss men slogs ner av de två personerna. Kort efteråt anslöt sig även en tredje person och höll fast hennes armar bakom ryggen.
– Då började de slå mig i magen, ryggen och ansiktet, samtidigt som de skrek att jag är en äcklig negerhora, säger hon.
Samtidigt stod flera personer i en klunga och tittade på. Trots det ingrep ingen.
– Det värsta var att det här var sidan av ett publikhav på 20 000 personer. I stället för att hjälpa mig stod flera tittade på.
Det var först efter flera minuter som Mikaela lyckades ta sig loss.
– De ropade efter mig att de skulle döda mig. Jag brukar inte vara rädd, men det där gjorde mig jävligt rädd.
Mikaela tog sig till en bar i närheten och gömde sig bakom disken. Hon försökte få hjälp av personalen som sa till henne att inte vara bakom baren. Mikaela är besviken över antalet vakter då ingen hjälp fanns i närheten.
– Ingen visste vad de skulle göra, det var som att de inte fanns några rutiner.
LÄS MER: Håkan dök upp i duett med kaptenen
"Jag såg deras hat"
I stället för en spelning på Slottsskogsvallen fick Mikaela spendera kvällen på Sahlgrenska.
Hon berättar att hon har ont i revbenen, är svullen i ansiktet och har svårt att andas. Det psykiska, menar hon, är det svåraste.
– Jag har upplevt smygrasism hela livet. Men här står man bland folk, i Sverige 2017 och någon skriker "din äckliga negerhora" till mig. Det gör mig väldigt chockad. I dag känner jag mig likgiltig, jag orkar knappt prata om det här och jag vet inte riktigt hur jag ska hantera det. Jag har aldrig känt mig så otrygg i mitt land som jag gör nu.
För GP berättar nu Mikaelas mamma om samtalet hon fick under den sena lördagskvällen:
– Man ska inte behöva oroa sig för att sitt vuxna barn går på en spelning, berättar mamman.
Arrangören chockad
Arangören Gillis Bengtsson är under söndagen både chockad och besviken.
– Det låter helt otroligt hemskt och vidrigt. Min spontana tanke är att de här personerna har kommit till konserten för att enbart förstöra, säger han.
Han berättar att det är tråkigt att höra att Mikaela inte fick den hjälp hon behövde. Han berättar också att de i år hade förstärkt antalet säkerhetsvakter och ordningsvakter för att motverka att brott skulle inträffa.
– De låter som riktiga as och som något väldigt ovanligt som händer på en Kapten Röd-konsert, där människor som lyssnar på Kapten Röd, står upp för lika rättigheter och demokrati, säger han och fortsätter:
– Jag blir väldigt ledsen när jag hör det här. Jag hoppas att polisen får tag på de människor som har gjort det här och att besökare hjälper till att lämna signalement. Det här är långt ifrån okej. Om de här personerna gillar Kapten Röd, så vill vi aldrig någonsin se dem på en konsert igen. Jag vill att de ska träda fram, be om förlåtelse och ta sitt straff.
"En kränkning"
Hans Lippens som är presstalesperson vid polisen i region Väst, bekräftar att det gjorts en anmälan efter konserten.
Brottet rubriceras som misshandel och hatbrott. Ännu har ingen gripits misstänkt för brottet.
– Det är beklagligt att ungdomar och människor sinsemellan beter sig på det sättet. Det är en kränkning mot den enskilda individen. Det är synd att man inte har fått tag på de som gjort det här, så man inte kan lagföra dem, säger han.
Han berättar fortsatt att det är viktigt att ingripa, om man själv bevittnar ett brott, eller att få andra att uppmärksamma vad som sker. Brottet kommer att utredas av hatbrottsgruppen under den kommande veckan.
