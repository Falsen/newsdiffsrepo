Joan Osbornes megahit följer henne genom livet


Jan Andersson




Musik
Joan Osborne har uppträtt ihop med Bob Dylan och The Grateful Dead. Nu släpper hon en skiva med sånger från Dylans hela karriär. ”Det svåraste var att välja låtar”, skrattar hon.



Om någon säger Joan Osborne och du börjar nynna på ”what if God was one of us ...” så är du kanske lite pinsam. Men absolut inte ensam.
För drygt 20 år sedan var One of us en global jättehit, en pandemi som drog över världen och bröt ned allt motstånd. Singeln från Joan Osbornes debutalbum var en av de mest spelade låtarna i både USA och Japan – och i snart sagt alla länder däremellan. När Trackslistan sammanfattade musikåret i Sverige 1996 hade Joan Osborne slagit både Spice Girls och Take That.
Kanske inte det bästa sättet att inleda en långvarig och hållbar karriär. Men heller inte det sämsta.



En låt som förändrade livet
– Den där låten förändrade mitt liv! Vi turnerade över hela världen. Besökte Israel, Australien och Indien, berättar Joan Osborne, som även spelade för Dalai Lama, uppträdde med Luciano Pavarotti i Rom och i december 1996 sjöng på Nobels fredsprisgala i Oslo.
Det var inga problem för Joan Osborne att njuta av stunden eller surfa på framgången. Hon hade kämpat i flera år för att överleva som artist och karriären låg helt still när hon plötsligt fick vind i seglen.
Självklart var succén efterlängtad och välkommen. Bekymren uppstod när skivbolaget rätt snabbt ville ha en uppföljare. Och helst en ny världshit, som den Eric Bazilian från The Hooters hade skapat åt henne när han skrev One of us.
Svårt med uppföljare
– Det var en svår och jobbig period i mitt liv. Vi försökte verkligen att få till en ny hitsingel men skivbolaget gillade inte någon av de låtar som vi skickade in. Jag blev väldigt stressad av alltihop och mådde inte särskilt bra. Det låste sig för mig.
Många artister har svårt att följa upp en massiv succé, konstaterar Joan Osborne, och beskriver sig själv med avväpnande ironi som ett ”paradexempel” på just det.
– Jag kan inte bara lasta skivbolaget, mycket av pressen lade jag på mig själv, men när bolaget ville att jag skulle låta exakt som på förra skivan så tappade jag intresset.
Det tog till slut fem år för Joan Osborne att spela in en uppföljare till sitt storsäljande debutalbum Relish. Då hade skivbolaget tröttnat på henne.
Sjufaldigt Grammynominerad
I stället för att packa ihop och flytta hem till Kentucky letade Osborne upp andra människor att jobba med. Folk som trodde på henne, som lät henne spela in de sånger hon ville.
I dag har Joan Osborne en blomstrande karriär i USA. Hon har Grammynominerats sju gånger och släppte i fredags ett coveralbum med personliga favoritsånger av Bob Dylan, en artist som Joan Osborne har uppträtt med och känner den djupaste respekt för.


Recension: Songs of Bob Dylan
– Jag är väldigt glad för att han fick Nobelpriset, det var ett klokt val av juryn.
Även om Joan Osborne nu fokuserar på Bob Dylan och hans låtkatalog lär hon aldrig bli helt fri från den där sången som svepte över världen för drygt 20 år sedan och som fortfarande dyker upp i The Voice och American Idol. Den förväntar sig, nej kräver, publiken att få höra kväll efter kväll.
Funderat på frågan
– Det är uppenbarligen en låt som fortfarande betyder mycket för många människor och därför har jag inga problem med att sjunga den.
Med tanke på att Joan Osborne levt med One of us i två decennier måste hon ju dessutom ha funderat en del på den fråga som ställs redan i första versen. Så kan vi äntligen få ett svar på vad hon skulle fråga Gud ”om han var en av oss?”
– (skratt) Ja du ... hur blir jag en bättre människa?
