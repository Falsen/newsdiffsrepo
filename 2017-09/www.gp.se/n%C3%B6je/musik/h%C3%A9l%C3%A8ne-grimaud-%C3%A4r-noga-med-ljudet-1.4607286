Hélène Grimaud är noga med ljudet

Ulla  Sundström



Musik
På onsdagskvällen är det premiär för säsongens artist in residence på Göteborgs konserthus. Pianisten Hélène Grimaud har med sig sin egen pianostämmare för att få flygeln att låta så den passar henne.



Ytterst få pianister tar med sig sitt eget instrument till konserter, men de finns. Katarina Danielsson, producent på Konserthuset berättar om en polsk pianist som faktiskt tog med sig sin egen flygel till Göteborg, den fick åka specialfrakt genom Europa och stod sedan täckt under ett överdrag innan konserten.
Hélène Grimaud har lämnat sin flygel hemma i USA, däremot har hon med sig en pianostämmare hon har stort förtroende för, en man som i vanliga fall arbetar med Filharmonikerna i Köln. Vi sitter och väntar på att de ska bli klara med finjusteringarna av Konserthusets flygel efter dagens repetition.
– Professionella musiker spelar för olika publik, i olika konserthus, men alla utom pianisterna har lyxen att åtminstone ha med sig sin närmaste partner, sitt instrument, säger Hélène Grimaud när vi slagit oss ned i hennes loge en stund senare.
Gamla bekanta
I början av sin karriär tyckte hon det var fantastiskt att få resa ut i världen, och gjorde det bästa av det som fanns till hands, men så småningom började hon ställa högre krav.
– Du förväntas prestera maximalt, då är det viktigt att förutsättningarna är de bästa. Inte bara att instrumentet är i bästa kondition utan även att det är anpassat till pianisten. Bara tänk hur det skulle vara om Anne-Sophie Mutter förväntades spela på en lånad violin hon aldrig sett förut.
Konserthuset har två flyglar, hon har valt den nyaste, bara ett år gammal.
– Den är fortfarande lite stel här och där, men har en fin tonkvalitet. Jag tycker om soundet.
Göteborgssymfonikerna är gamla bekanta, hon var här första gången 1988, sedan dess har de mötts ett flertal gånger.
– Det är verkligen speciellt för mig att få vara här på residens. De är underbara musiker och Konserthuset är verkligen en pärla.
Den inledande konserten innehåller bland annat Ravels pianokonsert i G-dur. Den spelade de tillsammans redan för fem år sedan.
– Det har ingen betydelse hur många gånger man spelat ett stycke, det finns hela tiden mer att lära. Musiken är större än musikerna. Det finns alltid nya lager att utforska. Dirigenten är dessutom en annan denna gång.
Pratar snabbt
Hélène Grimaud pratar snabbt på engelska med en knappt märkbar fransk accent. Hon har bott länge i USA men är uppvuxen i södra Frankrike. Ingen i familjen höll på med musik så när de sökte efter en lämplig fritidsaktivitet till sin dotter stod inte musik överst på listan, men så småningom fick hon börja i en sorts musiklek. Som tur var anade läraren en talang redan efter första gången och så blev det pianolektioner.
– Jag hade mycket mental energi när jag var barn, skolan var inte tillräcklig, jag ställde alltid en massa frågor och var säkert en plåga, säger Hélène Grimaud och skrattar.
– Pianot var precis det jag behövde, här fanns något som aldrig skulle tråka ut mig, ett oändligt universum att utforska.
Ett tag funderade Grimaud på att byta instrument, då gick hon redan på konservatoriet, och hade lust att spela ett instrument som sjöng, som var organiskt och inte mekaniskt som pianot. Provade klarinett, violin och cello, deltog i stråklektionerna ett tag och kände sig lockad av cellon, hur den vibrerade mot kroppen. Men det blev pianot till slut i alla fall.
– Det passar en ensamvarg som mig. Med ett piano är man aldrig beroende av andra. Och jag skulle sakna harmonierna om jag hade ett instrument där jag bara kunde melodistämman.
