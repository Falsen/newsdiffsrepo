"Allvaret bakom gycklarens mask"

Maria Domellöf-Wik



Nöjesartiklar
GP:s filmkritiker Maria Domellöf-Wik minns Janne "Loffe" Carlsson.



Han var "Loffe" med svenska folket, för många identisk med rollen som Andersson i succékomedin Göta kanal. Den tafatte småföretagaren med sitt ständigt hotade småbåtsvarv, jagad av en nitisk kronofogde.
När Janne Carlsson spelade mot andra nyskapare inom komedins svåra konst som Kim Anderzon och Magnus Härenstam var det som att de triggade varandra i komisk tajming. Då kunde de tramsigaste av handlingar skapa minnesvärda scener, med stänk av existentiell svärta.
Janne "Loffe" Carlsson hade en avslappnad men ytterst precis känsla för rytm som kom väl till pass. Både framför kameran, och när han spelade psykadelisk proggrock med Pugh Rogefeldt och Jojje Wadenius. Eller när han som ena hälften av duon Hansson & Karlsson jammade med storheter som Jimi Hendrix på klubben Filips i Stockholm.
Totalt tre omåttligt populära och ofta tv-visade, filmer blev det i Göta kanal-serien från Göta kanal eller vem drog ur proppen? 1981 till Göta kanal - Kanalkungens hemlighet 2009. Originalfilmen, där en arabisk prins besatt av svenska fritidsbåtar spelar en nyckelroll, bereddes en självklar plats i fackboken Tusen svenska klassiker (2009).
Nog för att Göta kanal-serien mot slutet kom att gå väl mycket på tomgång, i misslyckad iver att upprepa ett framgångsrikt recept. Ändå älskade publiken att se Janne "Loffe" Carlsson igen och igen. Skådespelaren som slog igenom stort på tv redan i början av 1970-talet i filmatiseringen av Stig Claessons Vem älskar Yngve Frej? mot Allan Edwall, och som soldat nummer 111, Elof "Loffe" Olsson i serien Någonstans i Sverige. Soldatrollen var en favorit som han repriserade åtskilliga gånger, bland annat i Lasse Åbergs komedi Repmånad eller hur man gör pojkar av män (1979), i 47:an Löken och uppföljaren, 47:an Löken blåser på!
"Loffe" kom att spela mot många av de största inom svensk komedi, inklusive Hasse Alfredson, Carl-Gustaf Lindstedt och Claire Wikholm, och han regisserades av Vilgot Sjöman i dramat Lyckliga skitar. Han spelade fars och var programledare i tv.
De komiska rollerna var många, och slap-stickhumorn blev en del av hans signum. Han var naturligt rolig och bjöd generöst på sig själv i ögonblicket. Ändå är det framförallt för tragikomiken och allvaret bakom gycklarmasken jag kommer att minnas honom. Exempelvis som Katitzis pappa i tv-serien efter Katarina Taikons böcker om den romska fickan och hennes umbäranden i ett främlingsfientligt Sverige.
