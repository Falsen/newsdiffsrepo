Teknikjättarna vill köpa James Bond

Robin Stjernberg



Film
Just nu pågår ett budgivningskrig för rättigheterna att få distribuera James Bond-filmerna. Utöver de stora filmbolagen är de två teknikjättarna Apple och Amazon även intresserade, enligt Hollywood Reporter.



Den 25:e James Bond-filmen i ordningen är just nu under utveckling. Men i framtiden kanske inte agent 007 dyker upp på bioduken.
Distributionsrättigheterna till filmserien gick nämligen ut för två år sedan, och flera företag slåss just nu om att få köpa upp Bonds framtid från MGM och Eon. Tidigare var det Sony som ägde rättigheterna att släppa filmerna, men efter "Spectre" från 2015 gick det avtalet ut. I dagsläget är flera av de största filmbolagen i budgivningskrig: Universal, Sony, Warner Bros och Fox - men även två teknikjättar har nu gett sig in i kampen, nämligen Apple och Amazon.
LÄS MER: "Vänner"-stjärnan vill bli nya Bond
Enligt uppgifter till Hollywood Reporter är det före detta Sony-producenterna Zack Van Amburg och Jamie Erlicht som driver på det hela hos Apple, och att serien beräknas vara värd mellan två och fem miljarder dollar. I jämförelse så såldes Star Wars till Disney 2012 för fyra miljarder dollar.
Amazon har under de senaste åren satsat mer och mer på exklusiva filmer och tv-serier, så som "The man in the high castle", "The Tick" och "Goliath" medan Apple smygstartat med två realityserier och sägs vilja följa i Amazons fotspår med mer påkostade satsningar.
"Skär hellre upp handlederna"
2015, strax efter premiären av "Spectre" sade Daniel Craig i en intervju att han hellre skulle skära upp sina handleder än att spela James Bond igen. Däremot bekräftade Craig att han faktiskt skulle återvända för sin femte Bond-film när han gästade Stephen Colberts pratshow tidigare i sommar.
LÄS MER: Här är världskändisarna som varit hemlösa
I intervjun berättar han har varit säker på sitt beslut i flera månader, men valde att hålla tyst om saken.
- Vi har diskuterat det och försökt lösa saker och ting. Jag ville alltid göra det, men behövde en paus, säger han.
