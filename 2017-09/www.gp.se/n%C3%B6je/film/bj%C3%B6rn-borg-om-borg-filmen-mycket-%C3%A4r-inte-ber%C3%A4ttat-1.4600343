Björn Borg om Borg-filmen: "Mycket är inte berättat"


Tobias Holmgren




Film
Tidigare har John McEnroe uttryckt häftig kritik mot att ingen kontaktat vare sig honom eller Björn Borg under arbetet med filmen Borg, som har premiär på fredag. Nu skriver Björn Borg i ett mejl till Dagens Nyheter att han inte känner igen sig i delar av filmen.



På fredag har den svenska storfilmen Borg premiär, som handlar om rivaliteten mellan John McEnroe och dåvarande världsettan i tennis Björn Borg under Wimbledon 1980. Redan förra året uttryckte McEnroe stark kritik till produktionsteamets beslut att inte kontakta vare sig honom eller Björn Borg under arbetet med filmen.
– Jag vet inte om de planerar att göra hela filmen utan att fråga mig och Björn. Jag har inte fått se något och de har redan börjat göra den, sade han då till Vanity Fair och tillade:
– Jag fattar inte hur de kan göra det här utan att träffa oss.
Även medarbetare till Björn Borg har varit kritiska till tillvägagångssätet, om än med en något mildare ton.
– Björn själv har inte haft något med filmen att göra. Sedan har han säkert sett filmen ändå. Men han har inget engagemang i den så, säger Borgs agent Per Hjertquist till Expressen.
Hjertquist menar att det normala hade varit att delge Björn Borg information om arbetet, men det har inte gjorts.
Björn Borg svarar
Nu tar den forna tennisstjärnan racketen från munnen och kommenterar själv filmen, detta i ett mejl till Dagens Nyheter. Han skriver bland annat att han inte känner inte igen sig i det dystra och tungsinta porträttet av honom som skådespelaren Sverrir Gudnason gör.
– Jag var inåtvänd och fokuserad. Det var jag tvungen att vara, kommentererar Björn Borg saken med.
Ändå ger han filmen betyget fyra på en femgradig skala.
Angående hur väl underrättat Borglägret varit under arbetet med filmen, menar Borg att det var först i ett senare skede av filmen som han och regissören Janus Metz inledde en dialog. Han var med andra ord inte involverad från början.
– Då hade kanske fler anekdoter från John McEnroes och min tid tillsammans kommit fram. Det finns mycket som inte är berättat, skriver han.
Dagens Nyheter har också talat med Björn Borgs son Leo Borg, som gestaltar tennisspelaren under hans tonår. Leo säger att han blev chockad när han fick höra att han fått rollen, men att alla i familjen blev glada över nyheten.
