Små Lirare köpte 33 biljetter till Björn Borg-filmen


Fanny Edstam




Film
Tennisprojektet Små Lirare är extremt pepp på nya Björn Borg-filmen: "En alldeles utmärkt film att gå på. Det är säkert så att de kommer känna igen sig i någon lightversion", säger förre tennisproffset och tränaren Magnus ”Gusten” Gustafsson.



Inför Björn Borg-premiären har intresset varit stort. En som häromdagen köpte hela 33 biljetter är tennismamman Johanna Svensson. 20 tenniskillar från olika klubbar i Göteborg och deras pappor ska gå och se filmen. Tenniskillarna är med i initiativet som heter Små Lirare, grundat av tennisproffset Magnus Gustafsson för ett par år sedan.
– Jag hoppas att tennisen får ett uppsving med den här filmen, säger Johanna Svensson som hoppas att de har tenniskläderna på under biobesöket.
LÄS MER: Recension - Gudnason övertygar som Björn Borg
Tanken är att finna gemenskap genom tennisen, precis som med lagsport.
– Jag har också spelat tennis och jag minns att ”Gusten” var med i det här gänget som blev otroligt duktiga. Han hade glädjen av att vara med ett gäng med sammanhållning. Därför ser jag nu den här enorma glädjen hos min egen son, säger hon.
På ideell basis hjälper Johanna Svensson till med att styra upp olika aktiviteter. Tillsammans testar de andra sporter ihop, går på exempelvis Laserdome och bio. Denna gång alltså filmen om tennislegendaren Björn Borg.
Vill visa upp Björn Borg
Magnus Gustafsson rankades som bäst på tionde plats i världen (juli 1991). På meritlistan har han bland annat en Davis Cup-titel med Sverige samt 14 ATP-titlar.
– Jag tycker det är underbart att man tar fram det här arvet från svensk tennis som vi har med Björn Borg som den stora ledaren. Det är också kul för barnen att få se vem Björn Borg var. De har väl hört namnet och vet att han var bra, men inte så mycket mer än så, säger han.
Magnus Gustafsson vill se en annan typ av tenniskultur som fokuserar mer på gemenskap.
– Samhället har förändrats jättemycket. Dagens samhälle är mer egoistiskt, mer dataspel. Jag försöker göra så gott det går. Jag vill att de ska känna som vi kände när vi växte upp; nyfikenhet, förväntningen, en otrolig sammanhållning och samtidigt att man älskar att spela tennis.
Är du och Björn Borg vänner?
– Jag känner honom lite grann. Jag är nästan säker på han spelade sin sista dubbel på ATP-touren med mig. Min uppfattning är att han var en idrottsälskare. Jag var så förvånad när han gjorde comeback som 35-åring. Han hälsade på mig och visste exakt mina resultat. Jag var helt fascinerad över hur intresserad han var.
Efter biobesöket är tanken att de ska äta middag tillsammans och diskutera filmen.
– Jag tror att barnen förväntar sig en annan film än vad filmen egentligen är. Nu får man se de mörkare sidorna av idrottslivet med all den här pressen att prestera på topp hela tiden. Vad det innebär mellan och under matchen, säger han och fortsätter:
– Därför är det en alldeles utmärkt film att gå på. Det är säkert så att de kommer känna igen sig i någon lightversion.
LÄS MER: Björn Borg om Borg-filmen: "Mycket är inte berättat"
LÄS MER: Sverrir Gudnason om sin roll i storfilmen om Björn Borg
