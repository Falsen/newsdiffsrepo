Här anländer stjärnorna till filmfestivalen i Venedig


Fanny Edstam




Film
Under onsdagen drog filmfestivalen i Venedig igång. På plats syns både skådespelarstjärnor, regissörer och supermodeller.



När filmfestivalen i Venedig nu drar i gång är det för en gångs skull utan märkbar svensk närvaro. Det enda undantaget är Rolf Lassgård som har en biroll i den amerikanska filmen Downsizing. Men inte heller Lassgård kommer att gå på röda mattan. Han befinner sig i Älvdalen i full färd med att göra tv-serien Jägarna.
Vanligtvis brukar Venedigfestivalen vara ett evenemang där svensk film syns. Förra året inledde både Amanda Kernells Sameblod och Kasper Collins I called Him Morgan sina internationella segertåg där. Härom året vann Roy Anderssons "En duva satt på en gren...” huvudpriset Guldlejonet, och filmare som Pernilla August, Gabriela Pichler och Jesper Ganslandt har deltagit med sina nya filmer.
Toronto svenskmagnet
Uppenbarligen var flera av höstens svenska filmer attraktiva för Venedig, men Svenska Filminstitutet valde att i stället låta dessa gå till filmfestivalen i Toronto, bland annat Borg och Korparna. Torontofestivalen, som inleds den 7 september, räknas som ett säkrare sätt att nå till den attraktiva marknaden i USA.
Å andra sidan har filmfestivalen i Venedig under de senaste åren blivit ett evenemang där Hollywood visar upp filmer man tror kan bli aktuella i Oscarssammanhang. Förra året hade bland annat La la land, Arrival och Jackie sina världspremiärer i Venedig, och tidigare gällde detsamma bland annat Gravity och Birdman.
Världspremiär med Clooney
I år blir det därför världspremiärer för Alexander Paynes Downsizing med Matt Damon, Kristin Wiig och Rolf Lassgård, George Clooneys nya film Suburbicon med Damon och Julianne Moore,  Guillermo del Toros film The shape of water med Sally Hawkins och Martin McDonaghs senaste alster Three billboards outside Ebbing, Missouri med Frances McDormand och Woody Harrelson.
Den kinesiske konstnären Ai Weiwei tävlar med sin dokumentärfilm Human flow, där han har dokumenterat den globala flyktingkrisen.
En hel del veteraner i filmbranschen dyker också upp på festivalen. Helen Mirren och Donald Sutherland syns till exempel i dramat The leisure seekers, Jane Fonda och Robert Redford får ta emot festivalens hederspris och har samtidigt premiär för Netflixproduktionen Our souls at night – den första film de gör tillsammans sedan 1979.
Venedig filmfestival öppnade i onsdags och pågår till den 9 september.
