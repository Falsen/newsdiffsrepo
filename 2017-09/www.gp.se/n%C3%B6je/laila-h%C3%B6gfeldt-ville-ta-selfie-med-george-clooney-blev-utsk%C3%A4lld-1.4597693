Laila Högfeldt ville ta selfie med George Clooney – blev utskälld


Fanny Edstam




Nöje
Laila Högfeldt från Borås försökte ta en selfie med George Clooney - men det blev inte som hon tänkt sig: "Det var väldigt oförskämt, jag blev chockad", säger hon.



28-åriga Laila Högfeldt från Borås var på semester i Venedig tillsammans med hennes man. Samtidigt pågår filmfestivalen i staden och när de skulle äta lunch fick de syn på ingen mindre än Hollywoodstjärnan George Clooney. Då ska hon ha gått fram till den 56-åriga skådespelarstjärnan.
LÄS MER: Här anländer stjärnorna till filmfestivalen i Venedig
Men det hela blev inte riktigt som hon tänkt sig.
– ”Såå coolt. Jag måste få en selfie med honom”, tänkte jag. Han verkade bli glad när jag sa att jag älskade hans filmer och tackade för det. Men när jag frågade om en bild sa han "Inte nu, men jag lovar att vi kan ta några foton senare".
Personal gick fram
Då ska Laila Högfeldt ha tackat för sig och satt sig ner för att äta bara några bord bort där George Clooney satt med sällskap. Enligt Laila Högfeldt ska då en i sällskapet ha kommit fram till dem och varit både aggressiv och upprörd, något hon skrivit om på hennes blogg.
– Han sa att jag absolut inte får ta bilder med honom och något om att jag skulle frågat efter hans rumsnummer. Det hade jag inte, varför skulle jag göra det? Då ville han att min man Niclas skulle följa med ut, men då kom restaurangpersonal fram och sa till, säger hon och fortsätter:
– Han sa också att vi inte var välkomna att sitta i restaurangen, vilket vi var enligt servitören. Till slut lugnade mannen ner sig. Jag tyckte det var väldigt oförskämt, jag blev chockad.
Vad gjorde George Clooney under tiden?
– Han satt kvar vid sitt bord. Han sa inget mer. Han själv verkade inte alls upprörd för när jag pratade med honom var han väldigt trevlig.
Laura Deberb, representant för Belmond Hotel Cipriani, kan varken bekräfta eller dementera mötet mellan George Clooney och Laila Högfeldt.
– Vi har som policy att aldrig gå ut med vilka gäster som bor på vårt hotell.
"Med facit i hand hade jag inte gått fram till honom"
George Clooney har under filmfestivalen i Venedig framförallt varit där för att göra reklam för nya filmen Suburbicon med Damon och Julianne Moore. Filmfestivalen pågår till och med den 9 september.
Kan du förstå att en så pass stor stjärna vill ha lite privatliv?
–  Ja, det förstår jag. Med facit i hand hade jag aldrig gått fram till honom. Men det visste jag ju inte då.
