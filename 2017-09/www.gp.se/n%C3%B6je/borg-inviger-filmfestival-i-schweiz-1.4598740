"Borg" inviger filmfestival i Schweiz


TT




Nöje






Som första svenska film någonsin ska "Borg" öppna filmfestivalen i Zürich den 28 september. Vid visningen närvarar huvudrollsinnehavaren Sverrir Gudnason och filmens regissör Janus Metz som hedersgäster, skriver festivalen i ett pressmeddelande.
"Borg", eller "Borg/McEnroe" som den heter i internationella sammanhang, skildrar rivaliteten på tennisplanen mellan Björn Borg, spelad av Gudnason, och John McEnroe, spelad av Shia LaBeouf.
"Jag var inåtvänd och fokuserad"
Men Björn Borg känner inte igen sig i det dystra intrycket som skådespelaren förmedlar i filmen. I ett mailsvar till Dagens Nyheter kommenterar han detta.
– Jag var inåtvänd och fokuserad. Det var jag tvungen att vara, skriver Björn.
Han berättar även i mailet att han haft en del åsikter om filmen, något som varit känt sedan innan.
– Jag har haft en dialog med Janus Metz (regissören), men det var i ett senare skede av filmen. Vi var inte involverade från början. Då hade kanske fler anekdoter från John McEnroes och min tid tillsammans kommit fram. Det finns mycket som inte är berättat, skriver Björn Borg till DN.
Filmen har Sverigepremiär på fredag och inviger dessförinnan filmfestivalen i Toronto.
