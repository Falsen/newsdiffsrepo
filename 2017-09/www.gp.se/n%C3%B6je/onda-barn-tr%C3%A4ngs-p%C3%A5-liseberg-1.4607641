Onda barn trängs på Liseberg


Jan Andersson




Nöje
Är du rädd för vinden? Då ska du undvika Lisebergs nya skräckhus. "Mystiska ljud och mörka utrymmen. Vinden är det perfekta stället att skrämmas på", säger Sandra Leiknes, Lisebergs halloweenproducent.



På Lisebergs nya skräckhus Vinden är knarrande golv och dåligt ljus det minsta av dina problem. Den som vågar sig upp där får räkna med betydligt jobbigare möten.
– Vinden är fylld av ondskefulla barn, instängda där sedan 1930-talet. Men på fredag 13 oktober (då Liseberg öppnar sitt Halloweenfirande) lyckas de med magiska krafter bryta upp dörrarna och ta sig över i vår värld. Och något har hänt med dem. De har förändrats, berättar Lisebergs skräckproducent Sandra Leiknes
De har väl blivit äldre? – (skratt) Nej, faktiskt inte. Tiden har stått still därinne.
Besökarna ska bli rädda
För tredje året i rad går Liseberg all in på sitt Halloweenfirande. Visst kommer nöjesparken att vara översållad av stämningsfulla lampor och vackra pumpor i olika storlekar, men i oktober och november besöker man Liseberg i första hand för en enda sak. Att bli skrämd. Skärrad. Rädd så in i h...e.  Annars har Sandra Leiknes misslyckats med sitt jobb.
– Jo, lite så är det. Men det är ju väldigt individuellt vad man blir rädd för. Vissa tycker det är skrämmande med zombier, andra blir livrädda för elaka clowner eller spindlar, apokalyptiska visioner eller splatter och blod. Här ska finnas något för alla.
Ett "avtal"
Sandra Leiknes beskriver det som ett "avtal" mellan nöjesparken och dess besökare; gästerna går med på att de kan bli skrämda och Liseberg lovar att, tja, zombierna inte är verkliga. Och det har lyckats över förväntan.
– Vi har haft två fantastiska Halloweensäsonger och jag är väldigt stolt och nöjd över våra gästers reaktioner.
Det betyder att de har skrattat och panikgråtit om vartannat. För yngre barn eller försiktiga vuxna (läs räddhågsna) kan det vara bra att veta att Lisebergs oknytt vaknar till liv först när mörkret faller.
Lugnt fram till 17-tiden
– Så är det, innan dess är det ingen i parken som kommer att skrämmas. Även efter kl 17 har vi ju barnens område, happy halloween, som inte är det minsta otäckt.
Lisebergs dockkabinett, spökhuset Zombie och distrikt Z har alla försvunnit. I år finns två skräckområden i parken, hamnen på andra sidan ån och platsen framför Stora scenen. Det finns också tre skräckhus med elvaårsgräns att besöka: Vinden, Smitthärden (Gasten) och The Experience, där en galen läkare sågar av kroppsdelar till höger och vänster så att blodet sprutar.
Något för alla, som sagt.
