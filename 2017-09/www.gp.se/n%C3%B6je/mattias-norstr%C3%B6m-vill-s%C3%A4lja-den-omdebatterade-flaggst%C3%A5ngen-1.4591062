Mattias Norström vill sälja den omdebatterade flaggstången


Johanna Hagström




Nöje
Mattias Norström kommenterar nu debatten om hans konstverk på Sergels torg. Plagiatanklagelserna slår han ifrån sig.






Mattias Norström har haft fullt upp med debatten om konstverket Du gamla, du fria, en krokig flaggstång som han reste i centrala Stockholm i tisdags. Det hela tog en ny vändning när en bild av ett snarlikt verk från 2008 av den isländska konstnären Eva Isleifsdottir dök upp i sociala medier. Var den svenska flaggstången ett plagiat?
"Jag har inte kopierat någonting"
Mattias Norström bedyrar att han varken kände till konstnären eller hennes verk sedan tidigare.
– Eftersom jag vet att jag inte har kopierat någonting tar jag det hela med viss ro. Det som känns i hjärtat är att se hur kollegor i konstvärlden gottar sig, säger han.
Han tycker att det är orimligt att begära att han skulle ha känt till det isländska verket.
– Ingen i Konstsverige hade sett bilden tidigare, men helt plötsligt förväntas jag ha haft koll på den.
– Jag hoppas att det här betyder ett uppsving för den isländska konstnären. Det vore roligt.
Eva Isleifsdottir har i intervjuer med svensk media sagt att hon inte känner sig plagierad.
Har du pratat med henne själv?
– Nej, inte än. Men jag funderar på att bjuda in henne till min festival i Gagnef nästa år.
Större debatt i Stockholm
Mattias Norströms flaggstång väckte debatt redan när den stod i Vasaparken i Göteborg förra året. I Stockholm blev allt större och debatten tog sig in på kultursidorna.
– Sergels torg är en helt annan typ av plats. Det är en sådan kraft och energi nere på plattan! Det är fascinerande att se alla möten och diskussioner som startar där nu.
Det var inte självklart att byta parken mot torget. Placeringen var Kulturhusets idé och Norström lät sig övertalas.
– Jag hade ett litet motstånd, men det motståndet var också intressant att utmana, säger han.
"Visst har jag sålt mig en gnutta nu"
Han medger att en del av verkets poetiska och humoristiska uttryck gått förlorat på vägen.
– I Göteborg var jag noga med att stången skulle upplevas som lite ensam och övergiven. Visst har jag sålt mig en gnutta nu, men det hade inte varit så givande att åka till Stockholm och ställa den ensam i en park.
I helgen tar han igen sig hemma i Gagnef. Där står ett annat av hans konstverk: Två flaggstänger med svenska flaggan som en hängmatta.
Vill sälja flaggstången
På måndag är han tillbaka på sitt jobb på Alingsås konsthall. Utställningen i Stockholm pågår till 12 september.
– Vi får se om den överlever Sergels torg. Jag hoppas att den får stå kvar hela utställningstiden och svaja i friktionsfri poesi.
Men någon turné blir det inte.
– Nu har jag gjort en serie med tre flaggstångsverk och är redo att gå vidare. Förhoppningsvis säljer jag verket till någon välbärgad konstsamlare som vill ha den i sin trädgård.
LÄS MER: Man med såg greps vid flaggstången
LÄS MER: Starka känslor när konstverket stod i Göteborg
LÄS MER: Konstnären fick veta att han borde halshuggas
