Här hyllas Lassgård – av Hollywoodstjärnan


Andreas Göransson




Nöje
"Rolf Lassgård är briljant", berättar stjärnan i en intervju med Aftonbladet.



Matt Damon, 46, är en av Hollywoods mest kända skådespelare. Och under den pågående filmfestivalen i Venedig representerar han två stora filmer – ”Suburbicon”, som han spelar i tillsammans med George Clooney, och ”Downsizing” med svenska Rolf Lassgård, 62.
I en intervju med Aftonbladet hyllar nu Matt Damon sin svenska kollega som blivit ett internationellt känt namn genom Oscarsnomineringen av ”En man som heter Ove”.
"Briljant"
– Rolf Lassgård är briljant. Och han är en väldigt trevlig man. Han påminner faktiskt om sin rollfigur, säger Matt Damon till Aftonbladet.
I ”Downsizing” spelar Rolf Lassgård en norsk vetenskapsman som lyckas krympa ner både Matt Damon och Kristen Wiig, 44, till 12 centimeter långa. Filmen regisserad av Alexander Payne, även känd för filmer som ”About Schmidt” med Jack Nicholson i en av huvudrollerna, och dramakomedin ”Nebraska” från år 2013.
När det kommer till speciella tillfällen minns Matt Damon en särskild scen med Lassgård som spelades in i Norge.
– Jag älskar talet han håller i den norska fjorden. Han pratar om vilken tålmodig skultpör naturen är. Det är en teatralisk monolog, och med en sämre skådespelare hade det blivit fel. Men Rolf är så skicklig och sätter varenda replik perfekt, säger Matt Damon till Aftonbladet.
Så tycker Lassgård om amerikanska inspelningar
I en tidigare intervju med Aftonbladet har Rolf Lassgård jämfört svenska inspelningar med amerikanska.
– I grunden liknar filminspelningar varandra, men allt är så stort i amerikanska filmer. Här var det lika många chaufförer som ett helt svenskt filmteam, sa han då.
