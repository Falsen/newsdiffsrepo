Claes Malmberg och Lasse Kronér startar ny teater


Jan Andersson




Nöje
Lasse Kronér och Claes Malmberg har känt varandra i 35 år. Nu har de goda vännerna även en sommarteater ihop. "Äntligen kan jag skriva teaterdirektör på mitt visitkort", skrattar Lasse Kronér.



Texten fortsätter efter klippet.



Lasse Kronér och Claes Malmberg har nära till både leenden och skratt när GP träffar dem vid Jonsereds herrgård öster om Göteborg.
Dels för att de båda har roligt i varandras sällskap och har varit bästa vänner sedan de en vårdag 1983 började tjöta på Avenyn (true story), dels för att de äntligen har sjösatt sitt gemensamma projekt om att göra sommarteater tillsammans.
Gjorde Addams ihop
– Vi har hållit oss ifrån varandra jobbmässigt genom åren för att kunna vara nära kamratmässigt. Det finns ju en risk att vänskapen äventyras när man jobbar ihop, säger Lasse Kronér.
Men efter att ha gjort Familjen Addams på Lorensbergsteatern tillsammans skingrades den oron. Det visade sig tvärtom fungera alldeles utmärkt att jobba ihop. Så när Claes Malmberg efter nio år tröttnade på att spela fars på Gunnebo slott och sökte en ny utmaning, som han säger, då dök idén upp om en gemensam sommarteater.
De fick tips om Partille kommuns herrgård vid Jonsereds trädgårdar och efter att ha besökt de vackra markerna och den lilla teaterscenen kände sig Claes Malmberg direkt som hemma.
"Underbart"
– Jag har aldrig varit här förut. Om jag ska vara helt ärlig hade jag inte ens hört talas om Jonsereds trädgårdar tidigare, men det är ju alldeles underbart!
Claes Malmberg slår ut med armen mot den gröna grässlänten som leder upp mot den gamla herrgården och som nästa sommar kan tänkas rymma någonstans mellan 500 och 800 besökare. Kanske ännu fler.
– Det får inte blir för trångt. Det måste vara mysigt för besökarna, understryker Claes Malmberg som annars inte ser någon större skillnad på sommarteater och ”vanlig” teater.
– Det saknas väggar och tak härute, vilket är en rätt befriande känsla, annars är det som att spela vanlig teater. Även om det inte är raketforskning vi sysslar med kan det vara nog så svårt att få till en bra föreställning även utomhus.
Premiär i juli
Premiär blir det troligen i början av juli nästa sommar, men vem som ska regissera de båda vännernas föreställning och vilka fler skådisar som eventuellt ska medverka är höljt i dunkel.
Enligt Lasse Kronér har de inte ens bestämt sig för vilken pjäs de ska spela till sommaren.
– Nej, vi funderar fortfarande. Vi har tre, fyra olika alternativ att välja bland.
Men det ska vara roligt? – (skratt) Ja, det hoppas jag. Det är ju underhållning vi håller på med.
