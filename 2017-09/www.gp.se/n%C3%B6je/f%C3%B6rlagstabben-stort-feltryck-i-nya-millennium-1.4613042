Förlagstabben: Stort feltryck i nya Millennium


Tobias Holmgren




Nöje
Den första upplagan av David Lagercrantz nya bok i Millennium-sviten, Mannen som sökte sin skugga, har skickats ut med fel titel på bokryggen. Misstaget som gäller 100 000 böcker är ett ”förargligt korrfel”, säger Norstedts förlagschef Eva Gedin till SVT.



Vill du äga en litterär raritet? Då kan det vara läge att bege sig till bokhandeln innan de första 100 000 exemplaren av Mannen som sökte sin skugga har sålt slut. På dessa har nämligen David Lagercrantz omtalade fortsättning av Stieg Larssons Millennium-svit fått titeln ”Det som inte dödar oss” på bokryggen; namnet på Lagercrantz föregående bok i deckarserien.
Misstaget uppmärksammades först efter att förlaget hunnit skicka ut ”enorma mängder böcker”, berättar Norstedts förlagschef Eva Gedin till Expressen som var först med att berätta om det inträffade.
– Det är helt enkelt en miss för att det blev fel när vi skickade original på pärmtrycket. Vi upptäckte det alldeles nyligen, vilket säger något om hur icke-uppenbart felet är. Då var det försent att göra något åt det. David vet om det och har tagit det med ro, säger hon.
För sent att åtgärda
Förlaget har skickat ut så många böcker att det inte är möjligt att dra tillbaka upplagan, säger Gedin senare till SVT. Den som irriterar sig på missen får höra av sig till Norstedts för kompensation,
– Vi tycker inte att det är värt att hugga ner så mycket träd för detta. (…) En dag kanske de här något defekta böckerna blir värda några kronor extra, får man hoppas.
”Mannen som sökte sin skugga” är den femte boken i Millennium-sviten och den andra att författas av David Lagercrantz. Senaste delen i serien, ”Det som inte dödar oss”, sålde i över sex miljoner exemplar.
