Donald Sutherland får heders-Oscar


TT




Nöje



Den kanadensiske skådespelaren Donald Sutherland kommer att belönas med en heders-Oscar, enligt Oscarsakademien.
82-åringen har fått en Golden Globe två gånger. Han filmdebuterade 1964 och fick 1970 sitt genombrott i filmen "Mash".
Han har hyllats för sin stora bredd och har spelat allt från Casanova i "Fellinis Casanova" och postapokalyptisk despot i "Hunger games"-filmerna till en pappa i sorg i Oscarsbelönade "En familj som andra".
Även manusförfattaren och regissören Charles Burnett, USA, hedras med en statyett på en gala i Hollywood i november, tillsammans med den amerikanske filmfotografen Owen Roizman och den Belgienfödda franska filmskaparen Agnés Varda.
Tidigare delades hederspriserna ut på den stora Oscarsgalan, men sedan några år tillbaka arrangeras en speciell gala för filmarbetarna som hyllas för lång och trogen tjänst.
TT-AFP
