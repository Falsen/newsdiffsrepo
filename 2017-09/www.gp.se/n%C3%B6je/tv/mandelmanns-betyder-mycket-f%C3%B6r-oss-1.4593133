Mandelmanns: "Betyder mycket för oss"

Erik Åberg



TV
Kristallengalans stora vinnare blev Gustav och Marie Mandelmann som gick hem med tre priser. Paret fick ta emot årets tv-personligheter, årets livsstilsprogram och årets program.



– Det känns tungt. De är jättetunga. Vad ska jag göra med dem? säger Marie Mandelmann efter vinsten.
I TV4:s "Mandelmanns gård" får tittarna följa Gustav och Marie Mandelmann på deras gård på Österlen. Programmet hade premiär under våren 2017 och har blivit en tittarfavorit. Men programmet har även gått hem hos Kristallenjuryn som prisade "Mandelmanns gård" i kategorierna årets livsstilsprogram och årets tv-personligheter.
Får tyngsta priset
När tittarna sagt sitt stod det även klart att programmet vunnit galans tyngsta pris, årets program.
– Det är fantastiskt med tittarnas röster. Det ligger oss varmt om hjärtat. De har tagit emot oss på ett fantastiskt sätt. Det betyder mycket för oss, säger Gustav Mandelmann till TT.
Tre priser får alltså paret ta med sig hem till Skåne.
– Det känns tungt. De är jättetunga. Vad ska jag göra med dem? Det blir en utmaning. En installation i trädgården kanske, säger Marie Mandelmann
Mest pris till SVT
Av kanalerna var det SVT som tog hem flest priser. De gick ifrån Kristallengalan med hela sex priser, bland annat för årets dokusåpa, årets tv-drama och årets granskning.
Men i de tyngsta kategorierna dominerade TV4. Förutom årets program fick kanalen även pris för årets manliga och kvinnliga programledare.
– Jag håller på att dö. Jag har inte kunnat äta, jag har varit darrig hela dagen. Jag har träffat alla nominerade i min kategori och jag tycker de är jättebegåvade och jag skulle bli glad om de vann. Men jag blir ännu gladare när jag får priset. Det är tittarnas pris, de har röstat och det är så obeskrivligt fint, säger Tilde de Paula Eby som vann för andra året i rad.
– Jag hade aldrig kunnat drömma om att få Kristallen två år i rad för bästa kvinnliga programledare, fortsätter hon.
Hennes program- och kanalkollega David Hellenius knep Kristallen för bästa manliga programledare.
– Det är lyxigt att få pris för sitt jobb. Extra lyxigt blir det när tittarna röstar. Det är jättekul, man gör det ju för deras skull, säger han.
Ett tack till far
I sitt tal tackade Hellenius sin pappa för att han lärt honom att behandla alla människor lika och att säga ifrån.
Galans första pris, årets underhållningsprogram, gick till "Jorden runt på 6 steg" framför ögonen på konkurrenter som "Så mycket bättre" och "Fråga Lund". Fredrik Wikingsson som gör programmet tillsammans med Filip Hammar var på plats för att ta emot priset.
– Jag är extra glad över att ett format vi kommer på vid köksbordet vinner när vi tävlar mot mångmiljardsprogram. Vi gör ju inte stor underhållnings-tv, vi sitter på ett flygplan och pratar om Pablo Picasso. Jag tycker det var coolt av juryn att se att det också kan vara stor underhållning, säger Fredrik Wikingsson till TT.
I flera år, på de flesta kanaler och i flera genrer, har Leif GW Persson verkat. Han fick ta emot galans hederspris för sin personlighet, sin specialkompetens och för att ha bidragit till svensk tv:s framgång.
Juryns specialpris gick till en yngre och "nyskapande" generation. Humorgruppen Random making movies prisades för sina klipp på Youtube och för "sin position som en av
Sveriges främsta tv-skapare för en ung publik".
– Priset kommer som en chock för oss men vi är stolta över att ta emot det. Det är sjukt kul för oss att få underhålla så många som kollar, sade gruppen från scen. Totalt delades kristaller i 19 kategorier ut på Stockholmsmässan i Älvsjö.
