Litteratur: Mats Jonsson möter läsarna


Eleonor Ekström-Frisk




Litteratur
Bort och hem igen är temat när Forum för poesi och prosa har säsongpremiär i kväll.  Författarkvartetten Mats Jonsson, Tove Folkesson, Gunnar Källström och Felicia Stenroth medverkar.



Galagos förläggare, författaren och serieskaparen Mats Jonsson är aktuell med sin sjätte serieroman, Nya Norrland. I den, liksom i sina tidigare serieromaner, är han själv huvudperson.
Kan man säga att ditt författarskap är ett pågående självbiografisk projekt? – Ja, jag ser allt som en enda lång bok. Tidigare handlade det mest om mitt liv, relationer och människor. Men i förra boken Mats kamp och i Nya Norrland kommer jag mer och mer in på samhället och utvecklingen, säger Mats Jonsson.
Han är född och uppväxt i den lilla bruksorten Bollstabruk i Ångermanland och bor numera i Midsommarkransen i stadsdelen Hägersten i Stockholm. I Nya Norrland skildrar han båda platserna med vrede och humor och berättar om klyftan mellan storstad och glesbygd på sitt eget speciella sätt.
– När jag ritat den här boken har jag inte kronologiskt skildrat mitt liv utan bitvis jobbat som en journalist, jag har läst böcker och intervjuat experter, politiker, ekonomer och vanligt folk i Bollstabruk.
Vad kommer du fram till i boken?
– Jag försöker ha både det större samhällsperspektivet och det lilla och jag ser ju en djup orättvisa i hur all makt är så koncentrerad till framförallt Stockholm. Och kritik som kommer från andra delar av landet avfärdas ofta som gnäll.
Nya Norrland har blivit mycket uppmärksammad och fått fina recensioner. Hur känns det?
– Jag har haft tur, medan jag ritade på boken kom frågan om norra Sveriges landsbygd upp på flera sätt, bland annat via P O Tidholms böcker och tv-dokumentär. Och BB-ockupationen i Sollefteå blev en internationell stornyhet.
I kväll är du i Göteborg, har du bestämt vad du läsa för publiken?
– Nej, jag får se vilket kapitel jag väljer. Jag visar bilder på duk och läser, det kan låta som en tråkig powerpoint-presentation men det fungerar bättre än man tror. Mats Jonsson tycker om att träffa sin publik. För tio/femton år sedan stod han ofta på scen som spoken word-artist och läste texter.
På senare år, när bibliotek och kulturföreningar har fått upp ögonen för serier så uppdragen blir fler och fler för Mats Jonsson.
– Serieskapare är ett ensamt göra. Det blir en slags urladdning att möta de som läser och lyssnar. Det ska bli kul att stå på scen i Göteborg.
