Det här är svenska kvällar, Trump


Eleonor Ekström-Frisk




Nöje
I veckan hamnar ett signerat exemplar av boken Last night in Sweden på president Donald Trumps bord i Vita huset. En bok där 52 av Sveriges bästa dokumentärfotografer vill visa hur våra kvällar faktiskt ser ut.



– Ett intressant projekt att vara en del i. Ambitionen att visa en bred bild av Sverige tillsammans med professionella kollegor var lockande, säger Göteborgsfotografen Lisa Thanner, som medverkar i boken.
Projektet kom till som ett svar på president Donald Trumps mystiska, och numera ökända uttalande från början av året då han refererade till det som hände ”last night in Sweden”.
– Det var ingen tillfällighet att Trump tolkade den uppskruvade retoriken i dokumentären på Fox News som om Sverige var utsatt för en terrorattack. För den nationalistiska högern i USA är just integrationsproblemen ett bevis för att den ”svenska modellen” med dess öppna gränser och generösa välfärdspolitik är en katastrof. Med en blandning av verkliga och alternativa fakta framställs Sverige som ett land i kaos, präglat av raskravaller, olösliga motsättningar och massvåldtäkter, säger författaren och historikern Henrik Berggren som skrivit förordet till boken och även ingår i juryn.
– Bilderna visar inget paradis eller perfekt samhälle men de är ett svar på den politiserade bilden av Sverige som ett land i kris, tillägger han.
I boken skildrar 52 fotografer svensk vardag. Gemensamt för de sammanlagt tiotusentals bilder som kom in är att de är tagna efter klockan 18 i april och maj 2017. Hundra fotografers bilder var med från start, efter en första sållning gick 2000 bilder vidare till juryn – som sedan gjort det slutgiltiga urvalet.
Vill ge en motvikt
Jeppe Wikström är förläggare på Max Ström och en av initiativtagarna:
– Alla inblandade tycker att det är viktigt att ge en mer rättvisande bild av Sverige, utan att för den skull försköna eller förringa de svårigheter och problem vi har att leva med. Ett av syftena med projektet är att vara en motvikt till de krafter som försöker splittra människor och skapa rädsla och konflikter.
Lisa Thanner och Frida Winter, båda tidigare anställda på GP, är två av de västsvenska fotografer vars bilder valts ut. I boken bidrar Lisa Thanner med två bilder.
– Jag besökte flera platser. I boken finns en bild från ett äldreboende i Kortedala och en annan från vardagligt liv i Göteborgs södra skärgård.
Skildrar vardagslivet
Äldreboendet Sekelbo ligger ett stenkast från stadsdelens centrum, Kortedala torg. Huset är på fem våningar, tre av dessa är vikta för personer med demensproblem och de andra för människor med somatiska besvär.
– Jag följde vårdbiträdet Abdi Hersi på ett av hans kvällspass där, berättar Lisa Thanner.
Kollegan Frida Winter bidrar har tre bilder med i boken.
– Kul att vara med och skapa ett tidsdokument. Vardagslivet, det som finns runt omkring oss hela tiden, är väldigt roligt att försöka fånga, säger Frida Winter.
På en av hennes bilder tränar Gothenburg Roller Derby en tisdagskväll i Angered.
– Det var fart och fläkt där, det märktes att tjejerna hade roligt, säger Frida Winter.
När hon sedan pratade med lagmedlemmarna fick hon veta att laget skulle åka till USA under sommaren för att delta i en stor tävling. Någonting som visade sig problematiskt för flera av lagets medlemmar på grund av att Donald Trump infört ett strängare inreseförbud.
– Men allt löste sig till sist, alla kunde åka och laget vann guld därborta.
Intresset för Last night in Sweden har varit stort. Boken har förhandsbeställts av mer än 800 personer í närmare 30 länder. Just dessa förhandsbeställningar via nätet har till stor del finansierat projektet.
