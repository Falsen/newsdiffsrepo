"Mandelmanns gård" är årets program


Erik Åberg




Nöje
Gustav och Marie Mandelmann charmade tittarna och röstades fram till årets program.



"Mandelmanns gård" blev årets livsstilsprogram, årets progam och Gustav och Marie blev årets tv-personligheter.
- Ni kan inte ana hur roligt vi har, sade Marie Mandelmann.
- Vi har bott vid en grusväg i halva vårt liv och sett 08:or komma och gå, sjöng Gustav Mandelmann i glädje.
David Hellenius blev årets manliga programledare och Tilde de Paula Eby blev årets kvinnliga programledare.
- Jag är jätteglad, tack så mycket. Jag vill dela priset med min pappa. Han har lärt mig att behandla alla människor lika och att säga ifrån fast det kan vara farligt. Han har lärt mig att inte slå mig fram, hade jag gjort det och fått det här priset hade det inte känts lika bra, sade David Hellenius.
- Man får inte Kristallen för årets bästa kvinnliga programledare 2017 om man inte har Sveriges bästa medarbetare. Det här är vårt pris, det här delar vi och vi delar det med våra tittare, för utan er hade vi inte kunnat göra tv, sade Tilde de Paula Eby.
GW fick hederspris
I flera år, på de flesta kanaler och i flera genrer, har Leif GW Persson verkat. Han fick ta emot galans hederspris för sin personlighet, sin specialkompetens och för att ha bidragit till svensk tv:s framgång.
Juryns specialpris gick till en yngre och "nyskapande" generation. Humorgruppen Random making movies prisades för sina klipp på Youtube och för "sin position som en av Sveriges främsta tv-skapare för en ung publik".
- Priset kommer som en chock för oss men vi är stolta över att ta emot det. Det är sjukt kul för oss att få underhålla så många som kollar, sade gruppen från scen.
André Pops röstades fram av tittarna till årets sport-tv-profil för sjätte gången och passade på att hylla SVT:s sportredaktion, samt tacka tittarna.
- Tack så mycket alla som röstat, det betyder supermycket att få den här Kristallen, sade han.
Wikingsson tackar
"Jorden runt på 6 steg" tog hem kvällens första kristall framför ögonen på konkurrenter som "Så mycket bättre" och "Fråga Lund". Tog emot priset gjorde en av programledarna, Fredrik Wikingsson. Han valde att tacka Kanal 5 och alla dem som jobbar bakom kameran.
- Tack till Kanal 5 för att de orkar beställa saker av oss, sade Fredrik Wikingsson.
Totalt delades kristaller i 19 kategorier ut på Stockholmsmässan i Älvsjö.
TT
