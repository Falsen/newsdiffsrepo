Riksbanken lämnar reporäntan oförändrad
Johan Juhlin

– Konjunkturen är stark och inflationen är nära målet på två procent, säger riksbankschef Stefan Ingves på en pressträff.

Men det har tagit lång tid att komma dit, därför behöver styrräntan ligga kvar på den nuvarande nivån för att hålla inflationen kring två procent under en längre tid, enligt Ingves.

Det blir inte heller någon justering av ränteprognosen – Riksbanken räknar även fortsatt med att höja räntan först ”i mitten av 2018”. Många väntade annars på signaler om en höjning redan under första halvåret, allt för att minska risken att ekonomin blir överhettad.

I dag släppte Riksbanken också sin penningpolitiska rapport. Där framkommer att inflationen väntas pendla runt målet under 2018–2019, och det skulle i så fall vara den första gången på mycket länge.

LÄS MER: Så hänger du med i ekonomisnacket

Inflationen är även förhållandevis låg i omvärlden och tar inte fart.

– Det innebär att det kommer att ta längre tid innan man höjer räntorna (i omvärlden) än vad vi trodde tidigare, säger Stefan Ingves.

Att springa före de stora centralbankerna i omvärlden skulle kunna driva upp kronans värde, vilket pressar inflationen, resonerar han. Ingves räknar även med relativt låga löneökningar framöver, trots högkonjunkturen, vilket dämpar inflationstrycket.

Trots dagens icke-besked pekar det mesta mot att läget är på väg att återgå till det normala. Och för dem som vant sig vid extrembilliga lån och ständigt stigande bostadspriser, kan det vara dags att börja tänka om.

LÄS MER: Då ska du binda dina bolån
