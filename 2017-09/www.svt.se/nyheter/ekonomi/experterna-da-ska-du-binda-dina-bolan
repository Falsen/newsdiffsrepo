Experterna: Då ska du binda dina bolån
Jon Lindhe

Runt om i landet är det många ekonomer som kommer att spetsa öronen idag och väga Ingves ord på guldvåg – men medparten av svenskarna oroar sig nog främst för räntebeskedets inverkan på bolåneräntan. Är det dags att binda lånen nu?

– De hushåll som i dag har väldigt goda marginaler behöver inte springa benen av sig för att binda lånen. Det gäller de som har inkomster som tål ränteuppgångar utan problem, säger Arturo Arques.

Har du goda marginaler så har det historiskt sätt visat sig vara billigare att ha rörlig ränta.

– Men om man redan i dag tycker att man har en tung börda med bolånekostnader, har en hög belåningsgrad och små marginaler, då tycker jag att man klart ska överväga att binda hela eller delar av lånet.

Emma Persson boendekonom på statliga SBAB menar att man ska göra en bedömning utifrån de marginaler man har i dag. Men påpekar att det är billigt att binda upp sig just nu.

– Premien som man betalar är mycket liten just nu. Skillnaden mellan tre månaders och tre års bindningstid är i princip obefintlig, det gör att det är ett bra tillfälle att passa på, säger Emma Persson och fortsätter:

– Sen behöver man inte binda hela lånet. För att sprida risken kan man dela upp lånet i olika delar och olika bindningstider.

Sverige har under en längre tid haft en mycket låg ränta, och de med bostadslån har gynnats av låga räntekostnader. Men den låga räntan kommer sannolikt inte stanna för alltid.

– Det hushållen behöver ställa in sig på är att normalräntan inte är 1,5 procent eller 2 procent. En normal bolåneränta kanske är på 5 procent. Det kommer vi inte ha imorgon, det kommer vi inte ha om ett år och sannolikt inte om två till tre år heller, men kanske om fyra-fem år, säger Arturo Arques.
