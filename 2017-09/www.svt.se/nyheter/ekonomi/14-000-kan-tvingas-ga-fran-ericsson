Uppgifter: 14.000 kan tvingas gå från Ericsson
Agnes Laurell

Ericsson redovisade miljardförlust i sin senaste kvartalsrapport och resultatet var sämre än analytikerna hade väntat sig.

– Vi måste spara minst 10 miljarder till mitten av nästa år, sa vd Börje Ekholm då till SVT Nyheter.

LÄS MER: Storförlust för Ericsson

Nu uppger Svenska dagbladet att uppemot 14.000 anställda inom affärsområdet ”Europa och Latinamerika” kan tvingas gå. Affärsområdet har av vd:n pekats ut som huvudskälet till företagets minskade omsättning.

– Vi talar om upp mot 14.000 anställda som måste bort. Exakt hur det ska ske är inte helt klart. Men det blir en fråga om i princip nedläggning i flera länder där försäljningen försvunnit, säger en person med insyn till Svenska dagbladet.

Totalt är det uppskattningsvis 25.000 anställda som kan påverkas av sparplanerna.

LÄS MER: Analys: Ericssons förlustrapport – Oj oj oj
