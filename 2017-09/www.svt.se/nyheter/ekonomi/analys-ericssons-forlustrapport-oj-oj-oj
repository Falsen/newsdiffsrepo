Analys: Ericssons förlustrapport – Oj oj oj
Kristina LagerströmEkonomireporter

Själva resultatet: 1,2 miljarder i förlust före skatt andra kvartalet. Det är hela en miljard sämre än marknaden förväntat sig.  Om man räknar bort omstruktureringskostnader, som alltså betraktas som engångskostnader, så var rörelseresultatet ändå bara 300 miljoner kronor. Detta på en omsättning på 50 miljarder kronor.

Aktien rasade direkt när börsen öppnade. Efter en timmes handel hade den sjunkit med tio procent.

LÄS MER: Storförlust för Ericsson

Ledningen flaggar för fler smällar framöver. Man räknar med att förlora ytterligare 3-5 miljarder det närmaste året på kundkontrakt som inte håller. Ericssons problem med riskabla kundkontrakt uppenbarades redan i den förra kvartalsrapporten då Ericsson tog förluster på åtta miljarder på grund av kundkontrakt som gått fel.

Nu har Ericssonledningen alltså hittat fler kontrakt som kan kosta miljarder för bolaget. På den internationella telefonkonferensen med aktieanalytiker fick VD Börje Ekholm upprepade frågor om kontrakten men svarade ytterst motvilligt.

LÄS MER: Ericsson skär ned – tusentals får gå

Det kom fram att det ibland handlar om kunder som eventuellt inte kan betala, men också om kontrakt där det är oklart vad som ingår och vilka förpliktelser Ericsson har.

Nu tänker sig Ericssonledningen att omförhandla en mängd kontrakt. Frågorna om var det gick fel, om kontrakten är dåligt skrivna, och var i världen affärerna gjordes förblev obesvarade.

Det framstår som en gåta hur en världsaktör som Ericsson kan hamna i denna situation, även om marknadsförutsättningar för kunderna förstås kan ändras.

LÄS MER: Ericsson flaggar för strukturförändring

Den nya strategin som Börje Ekholm presenterade i våras innebär att Ericsson ska koncentrera sig på kärnverksamheten, det vill säga mobilnät. Men det finns en rad svårigheter och en hel del osäkerhet med det. Marknaden har blivit tuffare. Konkurrensen är hård från till exempel kinesiska Huawei, och priserna pressas. Ericssons försäljning minskade med åtta procent jämfört med andra kvartalet ifjol, och lönsamheten är bara hälften av vad den borde vara enligt ledningen.

Ericsson tänker också behålla och utveckla  sina it- och molntjänster, men förlusterna ökar och ledningen verkar tänka sig att styra upp projekten bättre för att få lönsamhet i dem. Vilket förstås är en komplex uppgift.

TV-teknik är ett annat område som Ericsson satsade på för drygt tio år sen. Omsättningen är liten men förlusterna desto större, och Ericsson har flaggat för att man vill göra sig av med det helt.

LÄS MER: Analys: ”Ericsson ska krympa sig till framgång”

Andra halvåret räknar ledningen också med förluster på nästan tre miljarder kronor för bland annat utveckling på grund av teknikskiften och att man byter produkter.

Kostnaderna för omstrukturering kommer närma sig åtta miljarder kronor under året.

Börje Ekholm har tidigare sagt att han inte vill lägga några stora varsel på grund av oron det skapar, och idag kom inte heller några sådana besked. Men man kan ändå räkna med att folk tvingas sluta löpande.

Och idag kom också beskedet att nedskärningarna i koncernen snabbas på. Kostnaderna i bolaget ska minska med tio miljarder på ett år.

LÄS MER: Uppgifter: Ericsson lägger ner all tillverkning i Sverige

Möjligen en effekt av att Ericssons största ägare – sett till kapital, inte röster – sedan några veckor är aktieaktivisten Christer Gardell, som nu också tagit sig in i valberedningen och kommer vara med och utse Ericssons nye ordförande.

För nyligen kom beskedet att ordföranden Leif Johansson, som har ett tungt ansvar för att Ericsson hamnat i sitt dåliga och osäkra läge, och fått mycket kritik, slutar vid nästa stämma.

På pappret är det Sveriges tyngsta ägare, Wallenbergs Investor och Industrivärden, som bestämmer över Ericsson.

Men i praktiken kan man nog utgå från att det är två personer från finansvärlden, som köpt och sålt massor med industriföretag men inte drivit några, båda med ett förflutet  som McKinseykonsulter, som just nu har mest att säga till om när Ericssons framtid avgörs.

LÄS MER: Cevian nu största ägaren i Ericsson
