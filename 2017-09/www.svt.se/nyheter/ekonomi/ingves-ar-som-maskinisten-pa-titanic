Ingves är som maskinisten på Titanic
Jan NylanderEkonomireporter

Riksbankens ledning navigerar nu på farligt och okänt vatten. Om någon för 20 år sedan påstått att vi skulle få en Riksbank som infört minusränta och – vilket är ännu allvarligare – eldar på ekonomin mitt i en brinnande högkonjunktur skulle alla experter sagt att detta är vansinnigt. För i läroböckerna står att centralbankernas uppgift är att bromsa när det är högkonjunktur.

Det går inte att sia om framtiden men klart är att Riksbanken nu bedriver en farlig politik.

Det är som om riksbankschefen Stefan Ingves var förste maskinist på atlantångaren Titanic. Han har fått som uppgift att öka farten och fortsätter därför att elda på. Och även om det kommit varningar om att det finns risk för isberg framöver anser han att det är inte hans uppgift att hålla utkik.

Det är politikerna på kommandobryggan som har ansvaret att se till att skeppet styr undan. Ingves ansvar är bara att med alla medel pressa upp farten (inflationen) till två procent. Att samtidigt riskerna i den svenska ekonomin ökat genom att de låga räntorna gjort det billigare att låna vilket i sin tur drivit upp bostadspriserna till absurda nivåer: det ansvaret överlåter Riksbanken på andra att hantera. För på Riksbanken finns bara ett enda mål. Det är att få upp inflationen till två procent.

Den senaste statistiken visar att inflationen nu med råge har passerat målet men det räcker inte. För riksbanksledningen handlar det om att Sverige långsiktigt ska klara inflationsribban. Och då måste Riksbanken anpassa sig till hur det ser ut i Europa och följa efter den europeiska centralbanken ECB.

Om Stefan Yngves fick för sig att signalera höjda räntor skulle den svenska kronan stärkas vilket skulle pressa ned inflationen. Därmed så lurpassar Riksbanken och väntar på att ECB ska signalera en lättare penningpolitik innan man vågar agera.

Det är samtidigt en farlig politik. För isberg i form av en lågkonjunktur som kommer någon gång och en bostadsmarknad som löpt amok gör att det blir allt svårare att navigera uppe på Atlantångarens kommandobrygga.

Och även om inget isberg ännu är i sikte så vet ingen hur det ser ut om några år. Det är därför det är så allvarligt att Riksbankschefen fortsätter att elda på den svenska ekonomin.

LÄS MER: Då ska du binda dina bolån

LÄS MER: Riksbanken lämnar räntan oförändrad
