Snusföretagets vd: ”Vi skickar inga sms”
Jonas Lindsköld

13-åriga My från Umeå och hennes kompis har fått sms med smygreklam för snus till sina mobiltelefoner.

LÄS MER: Trettonåring fick sms med snusreklam

När Plusredaktionen kontaktar Silverton AB – som äger hemsidan Expressnus.se – svarar vd:n Christer Steen att det inte är hans företag som har skickat ut sms med snusreklam.

”Vi började få mejl, samtal och sms från människor som påstod att vi skickat sms till dem innehållande tobaksreklam samt länk till vår webbsida. Vi fick först ett par samtal i veckan, sedan ett par om dagen. Vi förstod inte riktigt vad det handlade om från början. Vi skickar ingenting till någon förutom det snus som kunder över 18 år har beställt av oss”, skriver Christer Steen i ett mejl till Plus.

”Jag vill bestämt förtydliga att jag tar avstånd från all reklam oavsett vilken produkt, målgrupp eller ålder reklamen avser så länge kunden inte gett sitt godkännande”, skriver han i ett senare mejl till Plusredaktionen.

Christer Steen skriver att Expressnus.se har haft ett rekommendationsprogram på hemsidan, där företaget ber nöjda kunder att sprida detta till andra som kan ha intresse av att köpa snus.

”Vi har endast bett dem att lägga upp en länk till vår sida på egna bloggar alternativt forum där snus diskuteras”, skriver Christer Steen.

Enligt vd:n är dock rekommendationsprogrammet avstängt sedan en tid tillbaka, för att ”företaget ska kunna få bättre kontroll på alla dem som deltar och vad och hur de sprider” information om Expressnus.se.

När Plus går in på hemsidan den 8 september går det fortfarande att komma in på sidan med rekommendationsprogrammet. Där står att medlemmarna kan få provision genom att placera en eller flera länkar på sin hemsida, blogg eller i sitt nyhetsbrev, alltså genom att rekommendera företagets tobaksprodukter till andra.

Christer Steen vill förtydliga att det är tekniskt omöjligt att genomföra ett köp av snus i webbshopen på hemsidan om man inte har fyllt 18 år.

LÄS MER: Trettonåring fick sms med snusreklam

”Jag blir självklart som förälder till en 13-åring förbannad då jag läser att vi/Expressnus.se har skickat sms till 13-åringar. Vi har med risk att låta tjatig inte skickat till någon oavsett ålder och som jag nämnde tidigare så förstår jag inte var detta kommer ifrån, jag kan dock försäkra dig om att detta inte på något sätt har gynnat oss eller vår verksamhet, utan tvärtom”, skriver han.

Christer Steen skriver vidare att företaget har svarat på Konsumentverkets frågor. När Plus kontrollerar uppgiften med Konsumentverket så har Silverton AB bara inkommit med begäran om anstånd att svara till den 22 september, inte svarat på några frågor.

Det stämmer ju inte att Silverton AB har svarat på Konsumentverkets frågor?

”Jag skickade ärendet från KO (KV, reds. anm.) vidare till vår advokat. Jag utgår då självklart att han agerat, vilket han gjort”, skriver Christer Steen.

Alla sms kommer från samma telefonnummer och har liknande uppbyggnad och innehåll. Du säger alltså att det inte är Silverton som skickar ut de här sms:en?

”Jag har fått meddelanden vidarebefordrade till mig från drabbade personer jag varit i kontakt med. Det har varit fyra olika nummer och inte ett som du påstår.”

Om Silverton är helt oskyldiga till sms:en: Varför har ni inte skickat ut något pressmeddelande (eller meddelat på annat sätt) om falska sms kopplat till Expressnus.se och att det inte är Silverton som ligger bakom?

”Hur skulle vi gå ut med ett pressmeddelanden och till vem? Vi har svarat alla som kontaktat oss, vi har skickat ett brev till samtliga personer i vårt rekommendationsprogram där vi påpekat i vilket sammanhang hemsidan får delas till andra.”
