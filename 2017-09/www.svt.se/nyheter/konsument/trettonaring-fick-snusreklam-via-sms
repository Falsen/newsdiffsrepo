Trettonåring fick sms med snusreklam
Jonas Lindsköld

– Jag tänkte först att någon hade skickat fel. Jag tänkte att det kanske var ett virus eller något. Det var lite konstigt, säger hon till Plusredaktionen.

Det här sms:et fick My:

”Kul att se dig Bo! Kan inte fatta att det var 16 år sen sist. Ja nu mer går ju tiden skoningslöst snabbt oavsett om man har roligt eller inte. Här är länken som du vill ha där jag köpte snuset [länk till Expressnus hemsida] 12 kr dosan! Det får inte gå 16 år till nästa gång. Hälsa alla! /Mattias”

När My berättade om sms:et visade det sig att hennes trettonåriga kompis hade fått ett likadant sms med snusreklam från Expressnus.se till sin mobil.

Hur kändes det när du fick sms:et med snusreklam?

– Jag blev inte orolig, men jag tror att det finns andra som kan bli oroliga om de får ett sånt här sms, säger My.

Plusredaktionen har tittat på flera sms med snusreklam med länk till Expressnus hemsida. De liknar det sms som skickades till Mys mobil. Sms:en kommer från samma mobilnummer, är utformade som privata sms till en namngiven person, och innehåller alltid en länk till Expressnus hemsida.

Strax efter det första sms:et kommer ett nytt sms där det står ”Förlåt mig tryckte in fel mobilnr” eller något liknande.

Konsumentverket (KV) har tagit emot 89 anmälningar mot Expressnus och Silverton AB, som står bakom hemsidan. KV uppfattar sms:en som marknadsföring utsänd av Silverton AB eller för Silverton AB:s räkning, och har därför startat ett tillsynsärende mot företaget.

Enligt tobakslagen är det förbjudet med marknadsföring av tobak till barn. Ett företag får inte heller marknadsföra tobaksprodukter genom direktreklam, till exempel via mejl eller sms. Det är förbjudet oavsett om konsumenten samtycker eller ej.

Elin Häggeborn, jurist på Konsumentverket, ser allvarligt på att det skickas ut tobaksreklam överhuvudtaget – och det är ännu värre om tobaksreklamen skulle rikta sig till barn.

– Det är förstås mycket allvarligt om sms med snusreklam har gått ut till barns mobiltelefoner. All lagstiftning och politiska beslut som finns när det gäller alkohol- och tobaksreklam syftar till att skydda barnen, säger hon.

LÄS MER: Snusföretagets vd: ”Vi skickar inga sms”

KV bedömer att sms:en saknar reklammarkering och sändarangivelse, vilket strider mot marknadsföringslagen samt artikel 9 och 10 i Internationella handelskammarens regler för reklam och marknadskommunikation.

KV bedömer också att Expressnus marknadsföring strider mot tobakslagens regler om direktreklam för tobaksvaror.

Silverton AB har fått möjlighet att frivilligt ändra sin marknadsföring och yttra sig i ärendet fram till den 7 september. Enligt KV:s jurist Elin Häggeborn har Silverton begärt anstånd med att svara till den 22 september.

Hur agerar Konsumentverket om sms:en med snusreklam fortsätter att skickas ut?

– Generellt ger vi företaget en chans till rättning och att företaget garanterar att det inte ska ske igen. Om detta inte sker så lämnar vi sannolikt över ärendet till Konsumentombudsmannen (KO), säger Elin Häggeborn.

KO kan sedan besluta om ett förbudsföreläggande mot företaget och även koppla det till ett vite. Det vill säga att företaget får betala böter om man fortsätter med sin olagliga marknadsföring.

KO kan också välja att stämma ett företag i Patent- och marknadsdomstolen om företaget bryter mot marknadsförings- och tobakslagen.
