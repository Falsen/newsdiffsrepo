Hjälporganisationer hindras att nå nödställda
Jon Lindhe

Personal från flera FN-organ, bland annat UNHCR och UNICEF, har inte kunna genomföra något fältarbete i de norra delarna av delstaten Rakhine på över en vecka, skriver The Guardian. Bristen på mat, vatten och medicinleveranser drabbar både rohingyas och fattiga budhistiska burmeser i området.

Enligt FN-medarbetare som The Guardian har talat med är det burmesiska myndigheter som förvägrar hjälporganisationerna tillstånd att verka i regionen.

FN:s livsmedelsprogram har tillfälligt avbrutit sina hjälpsändningar till området då de inte längre kan garantera säkerheten för sin personal.

Sexton andra hjälporganisationer, däribland Oxfam och Rädda barnen, har rapporterat att burmesiska myndigheter har begränsat deras tillgång till den våldsdrabbade regionen.
