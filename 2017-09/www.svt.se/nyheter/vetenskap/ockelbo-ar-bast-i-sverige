Ockelbo har Sveriges bästa skola
Ulrika EngströmVetenskapsjournalist

På tavlan bakom katedern i Monica Westling-Anderssons klassrum hänger ett tidningsurklipp med rubriken ”Perslundaskolan är bäst i hela Sverige”. Hon är svensk- och samhällskunskapslärare i Ockelbo.

– Jag tror vi bygger det mesta på trygghet, att man ska våga. När eleverna utför sina arbeten så ger vi dem respons genom att be dem utveckla sina svar, säger Monica Westling-Andersson.

Vi träffar henne och hennes nia de sista dagarna före sommarlovet. Skolan är nyrenoverad och har stora ljusa ytor där elever och lärare kan mötas på rasterna. Där finns bordtennis-bord och tv-spel.

Hennes elever har bestämda åsikter om vad en bra lärare är.

– Jag tycker det är viktigt att lärarna ser varenda elev, säger Katja Elfsberg.

– Läraren ska vara sig själv och säga vad hon tycker och tänker. Hon ska kunna säga till en elev utan att eleven känner sig obekväm, säger Bana Okbay.

LÄS MER: Skolorna behöver arbeta hälsofrämjande

– Läraren försöker få elever att lära sig, den verkligen vill och hjälper andra, inte bara säger som det är och låter eleverna sköta sig själva, tja ställer frågor som får dem att tänka och få huvudet att snurra, säger Isac Andersson.

Monica Westling-Anderssons tips är att från början lära känna sina elever för att veta vad var och en behöver, och det är också en förutsättning för att få lugn i klassen.

– När det börjar bli stökigt i klassen kan det bero på att eleven inte förstår, och då vill den börja göra något annat. Då måste man kunna läsa av situationen och ta reda på vad det är eleven inte har förstått. Dialogen med eleven är det allra viktigaste.

Och hon har ett råd till nyutexaminerade lärare:

– Man har så stora ambitioner i början, men man ska ta det lugnt, lita på sina ämneskunskaper. Men man måste också jobba med sig själv och sitt självförtroende.

LÄS MER: Skolforskare: ”Utveckla elevernas förmåga att tänka”

Se mer om ledarskap i klassrum i Vetenskapens Värld på måndag, 20.00 SVT2.
