Forskare: ”Självkörande bilar förändrar städerna inom bara några år”
Linus Brohult

Bilar som kör helt själva, där du kan sitta och läsa tidningen eller kolla mejlen. Det här är enligt forskarna närmre än vad många av oss förstått.

2021 har Volvo satt som mål för sådana helt självkörande bilar på marknaden. Volvo är inte ensamma om det löftet. Amerikanska Ford har gjort samma utfästelse. Den tyska biltillverkaren BMW har gått ihop med datorjätten Intel om att bygga självkörande bilar så snabbt som möjligt. Och IT-företaget Googles självkörande bilar har redan kört i USA i flera år.

– Vi kan ju egentligen sitta i självkörande bilar redan nu. Google har kört flera varv runt jorden redan med sina bilar i USA. Och det finns flera liknande försök runtom i Europa, säger Anna Pernestål Brenden, trafikforskare på Kungliga tekniska högskolan i Stockholm.

Utvecklingen de senaste åren har skett blixtsnabbt. Enligt Anna Pernestål Brenden är det väldigt snart de här fordonen också når Sverige.

– Hade man frågat för tio år sen hade man kanske sagt från industrins sida att självkörande bilar skulle komma år 2040-2050. Men nu tror alla att självkörande bilar kommer att påverka vår vardag inom två år.

Frågan är nu precis hur de här nya fordonen kommer att förändra både städerna och vardagen för oss.

– Jag skulle säga att det är en lika stor förändring som när vi gick från häst och vagn till dagens bilar, säger Anna Pernestål Brenden.

I en ny forskningsstudie har svenska forskare tittat på hur en övergång till självkörande bilar skulle kunna påverka Stockholm. En stor förändring menar man uppstår om vi väljer att inte äga våra egna bilar utan i stället nöjer oss med en app i telefonen där vi beställer en resa – och låter en självkörande bil komma och hämta upp oss.

– Om vi inte skulle äga våra egna bilar skulle alla resor som idag görs med bil i Stockholm kunna utföras med bara åtta procent av dagens antal bilar, 92 procent av bilarna skulle alltså kunna tas bort och man skulle ändå kunna göra samma mängd bilresor.

Att det är så här beror enligt Anna Pernestål Brenden på att dagens system där många hushåll äger sin egen bil gör att bilarna nästan alltid bara står parkerade.

– Dagens fordon står ju parkerade över 95 procent av tiden, och upptar väldigt mycket plats i städerna. Plats som skulle kunna användas till annat, säger Anna Pernestål Brenden.

Forskarna på KTH menar dock att enkelheten med självkörande bilar ändå riskerar att fylla städerna med bilköer – även om bilarna i antal blir färre. Det beror på att bilarna som blir kvar på gatorna skulle åka så mycket mer, både för att transportera så många och för att vi kanske skulle vilja åka bil ännu mer än idag.

– Man kommer att kunna åka bil utan att köra själv. Den här enkelheten skulle göra att vi börjar åka ännu mer. Och ungdomar kan börja åka bil helt själva, till exempel hem från fotbollsträningen. Det här skulle leda till fler fordon ute i trafiken – om vi inte börjar samåka.

KTH-forskarna har räknat på ett scenario där bilresorna görs med helt förarlösa taxibilar, men som hämtar upp personer som ska från näraliggande adresser till näraliggande eller samma plats. Ett sådant system där taxibilar låter folk samåka skulle i forskarnas beräkning leda till en 25-procentig minskning av trafiken i Stockholm – trots samma antal bilresor.

Det skulle i sin tur leda till kraftigt minskad trängsel och bilköer – om den prognosen slog in.

– Det vi egentligen hoppas på är att självkörande bilar ska reducera trängsel på gatorna. Men då krävs det att man inte bara använder självkörande teknik. Du kanske inte ens behöver ha en egen bil i garaget som du kör barnen till fotbollsträningen med. I stället pratar vi om bilåkning som en tjänst som du abonnerar på, till exempel i en app i din mobiltelefon.

Det finns fortfarande en osäkerhet om säkerheten vad gäller självkörande bilar. Bara 30 procent av svenskarna säger sig vilja sätta sig i en självkörande bil enligt en färsk undersökning. Men bland forskare tror man snarare att det är dagens manuellt körande fordon som är säkerhetsproblemet.

– Självkörande bilar kommer ju att bli säkrare än manuellt körda fordon. De får inte köra in i andra helt enkelt. På sikt kommer man kanske inte få köra manuellt över huvud taget, förutom på vissa särskilda platser utanför stan där man kan få åka runt lite nostalgiskt, säger Anna Pernestål Brenden.

Det som gör säkerheten så bra enligt forskarna är de självkörande bilarnas sensorer i kombination med programmerat artificiell intelligens där bilarna helt enkelt stannar och aldrig kan krocka. Hemligheten är också att bilarna utrustas med något som kallas ”LIDAR” – en slags roterande osynlig laserstråle som skannar av omgivningen i 3D och kan se precis hur fotgängare och cyklister rör sig med centimeternogrannhet. Detta kombineras med radar och kameror.

Ett av de typer av självkörande fordon som kommit längst med tester är självkörande minibussar, som kan cirkulera i exempelvis villaområden eller andra glest befolkade områden och snabbt plocka upp alla som vill åka, till exempel genom att de beställer ett fordon med sin mobil-app. Bussföretaget Nobila vill testa sådana här bussar i Stockholms förorter redan nu.

– Det som vi vill göra är att sätta igång ett test med förarlösa bussar i Stockholm. Vi kommer fortfarande ha någon ombord eftersom lagstiftningen kräver det, men det är helt förarlösa bussar. Det största hindret just nu är lagstiftningen, den gör att vi inte kan köra igång än. Men vi hoppas fortfarande att kunna köra igång det här året, säger Marcel Kroeze vd på Nobina Technologies.

– Tekniken finns ju här och inom bara ett par år kommer den att påverka våra liv, säger Anna Pernestål Brenden på KTH.

Mer om hur självkörande bilar kan förändra livet för en vanlig barnfamilj: I Vetenskapens värld 4/9 klockan 20 i SVT Play och på SVT2.
