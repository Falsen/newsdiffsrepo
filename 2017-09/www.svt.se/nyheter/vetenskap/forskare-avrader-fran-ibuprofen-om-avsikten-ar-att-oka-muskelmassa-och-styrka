Forskare avråder från ibuprofen: ”Om avsikten är att öka muskelmassa och styrka”
Niklas Norberg

Mediciner med ibuprofen är vanligt att använda vid exempelvis värk och feber. Ny forskning visar att träning i kombination med den här typen av mediciner kan hämma effekterna av träning.

I studien testades hur deltagarna reagerade på att få i sig 1200 milligram av medicinen varje dag i åtta veckor, vilket beskrivs som en relativt hög, men normal, dygnsdos.

– Detta är viktigt mot bakgrund av de stora intag som rapporterats hos idrottare men även i befolkningen, säger Tommy Lundberg, forskare vid Karolinska Institutet och huvudansvarig för studien.

Deltagarna i studien styrketränade två till tre gånger i veckan under kontrollerade former, och tillväxten av musklernas volym och styrka mättes.

NSAID är en grupp oftast receptfria läkemedel mot inflammationer, exempelvis Ipren.

– Studien är välgjord och resultaten är tydliga. Intag av NSAID-preparat har tidigare visat sig dämpa den anabola effekten av träning i samband med ett enstaka träningspass, men ingen tidigare studie har undersökt träningseffekt över längre tid, säger Eva Blomstrand, professor i näringsfysiologi vid Gymnastik- och idrottshögskolan.

De som inte fått ibuprofen ökade volymen på sina muskler ungefär dubbelt så mycket som de som fått det. Skillnaden i muskelstyrka var inte lika påtaglig, men även där påverkades de som fått höga doser ibuprofen negativt i jämförelse.

– En studie för några år sedan som gav 400 mg vid varje träningstillfälle visade ingen negativ effekt, så därför tror vi att det krävs hög dos för att få negativ effekt.

Den nya studien mätte i stället individer som tagit hela den rekommenderade dygnsdosen på 1200 mg, vilket gav en avsevärd effekt.

Studien har forskat på unga, friska, individer, och resultaten gäller alltså för dessa. Det kan skilja sig för exempelvis äldre personer och personer med inflammation i kroppen.

Lårmusklerna på deltagarna tränades och mättes. Varje deltagare tränade sina ben på olika sätt, det ena benet med vikter och det andra benet med så kallad flywheel-träning. Flywheel-träning, även kallat svänghjulsträning, är en träningsform där ett hjul snurras och kraften som då bildas ska övervinnas. Ju mer hjulet snurras, ju tyngre blir motståndet.

Tillväxt av muskelvolymen begränsades av ibuprofen i bägge träningsformerna. Ökningen i muskelstyrka begränsades däremot endast vid svänghjulsträningen.

Vad det beror på vet inte forskarna med säkerhet. Tommy Lundberg tror att det kan ha att göra med att motståndet när muskeln sträcks ut är större i svänghjulsträningen, och att den typen av träning även gör att motståndet är maximalt i varje rörelse.

– Någon av dessa faktorer kanske var avgörande. Det kan ju dock hända att på längre sikt, om träningen varit flera månader, att skillnaderna skulle märkts med bägge träningsformer, säger Tommy Lundberg.

Eva Blomstrand håller med om slutsatsen att muskelbyggande individer bör avstå från stora mängder ibuprofen.

– Baserat på de nya resultaten tillsammans med tidigare data från akuta försök så skulle jag avråda från intag av NSAID i höga doser under långa perioder i samband med träning, om avsikten är att öka muskelmassa och styrka, säger hon.
