Därför krockar fladdermöss med fönster
Petra Olsson

Flera observationer har gjorts där fladdermöss flyger in i fönster, och det tyder på att de har svårt att upptäcka dem. I en serie experiment, som presenteras i tidskriften Science, försöker forskarna ta reda på varför.

De genomförde två experiment i en experimentkorridor där de använde sig av en blank metallplåt som de antingen lade ner på marken eller ställde upprätt mot väggen.

Syftet med experimenten var att undersöka vad som hände när fladdermössen flög fram mot den blanka plåten, när den befann sig i olika lägen. Det visade sig att 19 av 21 fladdermöss flög in i plåten när den stod upprätt medan de aldrig kraschade med den när den låg ner på marken.

I sin naturliga miljö kommer fladdermössen bara i kontakt med blanka ytor när de flyger i miljöer där det finns vatten. Forskarnas experiment visade också att fladdermössen kunde navigera i närheten av den plana ytan.

Anders Hedenström, professor i teoretisk ekologi vid Lunds universitet, forskar själv kring hur fladdermöss tar sig fram i luften. Han tycker att studien visar att fladdermössens förmåga till ekolokalisering slås ut när de stöter på höga spegelytor i sin naturliga miljö.

– Den här studien visar att fladdermössen kan missta sig. De bygger upp en uppfattning om deras omgivning som bygger på att de sänder ut pulser som ekar tillbaka. Men när det gäller vattenytor som är mer som en spegel så har fladdermössen lärt sig att om de inte får ett eko tillbaka så är det troligen en vattenyta, säger Anders Hedenström.

När den blanka ytan plötsligt befinner sig i upprätt läge får fladdermusen inget eko tillbaka och tror därför att det är fritt fram.

– Krockar de med de här ytorna kan de slå ihjäl sig. Bygger man upp sådana här ytor i fladdermössens habitat så kommer det att bli en ekologisk fälla och då kan vi se en ökad dödlighet bland fladdermössen, säger Anders Hedenström.

Modern arkitektur kan alltså få negativa effekter på fladdermusbeståndet.

– Jag vet inte hur väldokumenterat det är att fladdermössen slår ihjäl sig mot glasväggar, men det är en potentiell risk. När man bygger futuristiska hus med mycket glasväggar så kan det bli en fladdermusfälla, säger Anders Hedenström.

Fåglar som krockar med fönster gör det av en helt annan anledning. När de ser reflektionen av naturen i glaset tror att de kan fortsätta. Genom att sätta upp dekaler på fönstren bryts den reflekterande ytan för dem. Anders Hedenström menar att det på samma sätt går att hjälpa fladdermössen att navigera bättre.

– Man kanske kan konstruera glasytor som inte har så släta ytor, utan lägga in någon typ av list som reflekterar ljud för fladdermusen, säger han.

Han hoppas att forskarna följer upp med undersökningar av hur fladdermössen agerar när de träffar på främmande spegelytor i naturen.

– Det vore intressant om de följer upp med studier där de undersöker hur fladdermössen beter sig vid stora glasytor i naturlig miljö för att se om det här är ett reellt problem, säger han.

För det finns all anledning att värna om de fridlysta nyttodjuren. Förutom att de äter insekter så spelar de också en viktig roll för pollinering.
