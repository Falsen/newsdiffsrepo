Många kritiska till Nordeas flytt
Karolina Schützer

LO:s fackförbund Kommunal och Handels har tidigare hotat att ta ut sina pengar om Nordea flyttar huvudkontoret från Sverige. Ett annat fackförbund som gör slag i saken är Transport, som avslutar sina affärer med banken.

– Flyttar Nordea från Sverige så flyttar vi från Nordea. Nu kommer vi att verkställa det beslut som förbundets styrelse fattade i maj, säger Transports ordförande Tommy Wreeth till Transportarbetaren.

LO, som har omfattande affärer med Nordea, kommer att behandla bankens flyttbeslut vid ett kommande möte i förbundets styrelse, uppger ordförande Karl-Petter Thorwaldsson.

– Jag tror att de flesta av våra medlemmar tycker att vi ska ha våra huvudaffärer med en svensk bank, säger han.

Även Moderaternas ekonomisk-politiske talesperson Ulf Kristersson säger att flytten är ett mycket tråkigt besked och kritiserar regeringen.

– Jag tycker de har misskött det här, de har mixtrat med bankskatt och annat.

Det finns säkert andra skäl till bankens flyttbeslut än rent politiska, resonerar han.

– Men regeringen har skapat en osäkerhet som startat hela den här processen, säger Kristersson.

Vänsterledaren Jonas Sjöstedt är också kritisk till flyttbeslutet och anser att banken ”fångats av sin egen girighet”.

– För mig handlar det om att bankerna ska göra rätt för sig. Bankerna får ett indirekt stöd av samhället och har garantier från samhället och då måste man också betala tillbaka, säger han till Dagens industri.

Centerledaren Annie Lööf anser att det är den socialdemokratiska politiken som drivit Nordea ut ur Sverige.

– Återigen leder socialdemokratisk politik att företag flyr Sverige. Vi ska vara ett land dit människor o företag flyttar, inte tvärtom. Nordeas flytt är hårt slag mot den viktiga o växande fintechsektorn, skriver hon i en skriftlig kommentar.
