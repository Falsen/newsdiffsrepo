Så tar du tillvara på skörden i trädgården
Daniel Falck

Kilovis med äpple, plommon och päron, eller mängder med squash och tomat. För många har nu trädgårdsarbetet gett resultat.

– Det är väldigt lätt att man odlar mycket och att allt kommer samtidigt och man vet inte vad man ska göra av skörden, säger Niklas Kämpargård.

Det var det som fick honom och skriva boken om ”Bondens Skafferi”.

– Man kan få enorma mängder squash eller tomater och vet inte var man ska göra av allt det där. Och då tänkte jag att jag måste ta vara på all den kunskap som finns bland oss, säger han.

Niklas Kämpargård vill inte kalla boken en kokbok, utan snarare ett resonemang kring hur man på bästa sätt kan ta tillvara på sina bär och grönsaker för att inget ska gå till spillo.

– Jag är fascinerad av bondens sätt, det gamla sättet att ta tillvara på skörden där man odlar för egen konsumtion och försöker att ta tillvara på så mycket som möjligt och verkligen äta från egenodlade fält eller växthus.

I boken får läsaren en mängd tips och uppslag på hur man med ett hållbarhetsperspektiv kan göra för att förvara och förädla det man odlat.

– Förr gjorde man mycket inkokningar, man konserverade genom att koka maten själv. I dag har vi inte riktigt de förutsättningarna att förvara, vi har inte de kalla källarutrymmena och skafferierna. Ett jättebra exempel är att torka örter, frukter, bär och soppgrönsaker.
