Blekinges nya landshövding har utsetts av regeringen
Stina Sandström

Regeringen har nu utsett Sten Nordin till ny landshövding i Blekinge län. Från och med den 1 oktober 2017 till och med 31 januari 2021 gäller hans förordnande som landshövding och chef för länsstyrelsen, skriver Länsstyrelsen i Blekinge län i ett pressmeddelande.

– Jag är väldigt glad och känner mig hedrad över att som landshövdingen vara regeringens företrädare i Blekinge. Jag ser fram emot att samverka med alla aktörer i länet, från kommuner och myndigheter till näringsliv och organisationer, säger Sten Nordin.

Sten Nordin är född 1956 och var borgarråd i Stockholms stad 1994–2006 och riksdagsledamot  2006–2008. Åren 2008–2014 var han finansborgarråd och kommunstyrelsens ordförande i Stockholms stad.

– Det ska bli roligt att lära känna det vackra Blekinge, men också att få arbeta med hela den bredd av uppdrag som länsstyrelsen har att hantera, säger Sten Nordin.
