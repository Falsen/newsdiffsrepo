Blekinges nya landshövding har utsetts av regeringen
Stina Sandström

Regeringen har nu utsett Sten Nordin till ny landshövding i Blekinge län. Från och med den 1 oktober 2017 till och med 31 januari 2021 gäller hans förordnande som landshövding och chef för länsstyrelsen, skriver regeringen i ett pressmeddelande.

– Jag tycker det ska bli väldigt roligt. Det är ett viktigt och spännande uppdrag att vara landshövding och det är ett brett uppdrag som man har från regeringen. Det handlar ju om hållbar utveckling, livskvalitet för Blekingeborna och vad som ryms där under, säger Sten Nordin.

Sten Nordin är född 1956 och var borgarråd i Stockholms stad 1994–2006 och riksdagsledamot  2006–2008. Åren 2008–2014 var han finansborgarråd och kommunstyrelsens ordförande i Stockholms stad.

Har du någon koppling till Blekinge?

- Nej det har jag inte men jag tycker det ska bli jätteroligt och spännande Mitt eget intryck är att många ofta öppnar med meningen ”det är ju så vackert där” och det ser både jag och min fru fram emot, säger Sten Nordin.

I slutet av september går flyttlasset till Blekinge och Karlskrona för att börja den första arbetsdagen på måndagen i början av oktober.

– Jag ser fram emot att ha ett nära samverkan med lokala politiker och näringslivet och andra aktörer och organisationer. Jag har förstått att det är aktuellt i Blekinge, liksom andra ställen i Sverige, att få nyanlända att komma in i det svenska samhället och att det är svårt med bostäder, säger Sten Nordin.
