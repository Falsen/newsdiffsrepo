Ingen sydostlänk i Trafikverkets transportplan
Jenny Lindeborg

Någon ny järnväg på sträckan mellan Olofström och Karlshamn finns inte med i Trafikverkets förslag till nationella transportplan som presenterades idag.

– Nej, det är riktigt, den sträckan saknas. Men sydostlänken finns med som en reinvestering, att man ska renovera spåren, det finns fortfarande hopp tycker jag. Nu ska vi försöka övertyga departement och regering om hur viktigt detta är redan under oktober som att vi får med sydostlänken i planen, säger regionrådet Christina Mattisson (S).

Sydostlänken är tänkt att knyta ihop södra stambanan med Blekinge kustbana och framför allt användas för godstrafik.

Det som finns med i förslaget till transportplan är järnvägen mellan Älmhult och Olofström som idag är inte elektrifierad. Där föreslås upprustning eftersom bland annat Volvo kör sin godstrafik där.

I transportplanen nämns också satsningar på Blekinge kustbana där man vill göra mötesspår vid Kallinge och hastighetshöjning.

– Det är jätteviktigt för oss. Det blev en hastighetssänkning på den så kallade ostlänken mellan Hässleholm och Lund också, från 320 till 250km/h, vilket för att man kan knyta ihop regionaltågssystemet. Kapacitetsbristen mellan Hässleholm-Lund har ofta ställt till det för Blekinge, så det blir bättre nu, säger Christina Mattisson.

Åtgärder planeras även för att satsa på sjöfarten i farleden utanför Karlskrona.

”Med en ökande östorienterad handel mot växande marknader i Polen och Baltikum samt vidare transportkedjor mot Asien kommer sydöstra Sveriges strategiska roll förstärkas, inte minst hamnarna i Blekinge.” skriver Trafikverket i förslaget till transportplanen.

E22:an genom Blekinge finns också, bland annat en upprustning av vägen mellan Ronneby Östra och Nättraby samt Lösen och Jämjö

– Flaskhalsarna på E22 försvinner nu, det är vi väldigt nöjda med, säger Christina Mattisson.

Förslaget överlämnas nu till regeringen. Förslaget ska nu på remiss till en rad olika aktörer och beslut tas i mars 2018.
