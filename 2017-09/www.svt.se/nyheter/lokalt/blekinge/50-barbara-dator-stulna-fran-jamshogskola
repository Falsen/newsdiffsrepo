50 bärbara datorer stulna från Jämshögs skola
Anna Börje

Rektor Johan Tornberg är idag upprörd och arg.

– Jag förstår inte hur man kan ta saker från barn och störa deras undervisning. Det är så lågt som man kan sänka sig, säger han.

Johan Tornberg fick larmet från lärare strax för klockan 21 igår och åkte direkt till skolan.

– Jag hittade ett 20-tal datorer som lämnats kvar på parkeringen och jag slog larm till polisen.

Sista personalen lämnade skolan vid 18.

– Så någongång efter det har inbrottet skett, säger Johan Tornberg.

Inbrottstjuvarna tog sig in i skolan genom att bryta upp en källardörr.

– De har ställt till stor förödelse eftersom de brutit upp låsta dörrar till klassrummen. Vi har fått ägna större delen av natten för att städa upp för att kunna bedriva undervisning idag.

Datorerna har förvarats i låsta skåp, som placerats i ytterligare låsta skåp och dessutom bakom låsta dörrar i klassrummen.

– Men trots det lyckades de komma åt datorerna, säger Johan Tornberg.

Jämshögs skola är en 1-6 skola och stölden innebär att två tredjedelar av skolans bärbara datorer nu är försvunna.

Skolan i Jämshög har tidigare varit förskonade från inbrott. Däremot har andra skolor i Olofströms kommun drabbats, bland annat skolan i Kyrkhult.
