Bristen på hyrsjuksköterskor gav färre vårdplatser i sommar
Stina Sandström

– Det har varit en tuff sommar för våra medlemmar där ute. Det är en tuff arbetsbelastning och arbetsklimatet är jobbigt, säger Martin Johansson, styrelseledamot vårdförbundet Blekinge.

Inför årets sommar hade landstinget lyckats rekrytera fler vikarierande sjuksköterskor än i fjol och planerade därför att ha nio extra vårdplatser i Karlshamn. Då dök ett problem upp som gjorde att ledningen tvingades planera om.

– Vi kunde inte få in lika många hyrsjuksköterskor som förra året. Det gjorde att vi tvingades ändra planerna när vi närmade oss sommaren och klara oss med färre vårdplatser, säger Lars Almroth, förvaltningschef Blekingesjukhuset.

Beroendet av hyrsjuksköterskor gjorde att landstinget istället för fler vårdplatser hade tio färre jämfört med förra året.

Trots färre vårdplatser har överbeläggningarna minskat med 20 procent jämför med i fjol och sjukhusledningen är ändå nöjd med sommaren.

-  Överlag har det gått bra. Vi var väldigt väl förberedda denna sommaren med handlingsplaner för alla möjliga situationer, vi hade också möjlighet att öppna upp extra platser med personer som stod i beredskap. Den förberedelsen gjorde nog ganska mycket, säger Lars Almroth.

TV: Se hela inslaget

Fackförbundet menar också att situationen kunde ha varit värre.

– Vi pustar ut. Vi vet att det har varit tuff arbetssituation men den har inte blivit värre än förra sommaren. Vi får jaga de positiva halmstrån vi har och säga att det faktiskt inte har blivit sämre, säger Martin Johansson, vårdförbundet Blekinge.

Trots att sjukhusledningen menar att sommaren har fungerat har det inneburit hårt arbete för personalen något som facket tror kan få konsekvenser inför hösten.

– Man förlänger lidandet, semestern tillkommer ju får att vi ska återhämta oss och tar man inte ut sin semester så får vi en ökat sjukskrivning, så det är en fara som kan bli, säger Martin Johansson.

Att det var just beroendet av hyrsjuksköterskor som ställde till det hoppas sjukhusledningen slippa nästa år.

– Jag är medveten om att man har behövt jobba mycket för att det ska bli bra och många har haft det tufft i perioder. Till nästa år vill vi vara helt oberoende av hyrpersonal så att vi har saken i våra egna händer, säger Lars Almroth.
