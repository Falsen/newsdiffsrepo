En anhållen efter butiksrån i Karlskrona
Erik Alfredsson

Den anhållne 21-åringen är sedan tidigare känd av polisen, och i helgen misstänks nu han och en medgärningsman ha rånat en närbutik i centrala Karlskrona.

Under rånet tvingades butiksbiträdet in i lagret under knivhot, och rånarna försvann med en okänd summa kontanter och trisslotter.

Men en övervakningskamera fångade rånet, vilket ledde till gripandet av en av männen.

– Det finns övervakningsbilder från rånet och därifrån kan man misstänka att det är den person som nu sitter anhållen som genomfört rånet, säger Stina Brindmark, kammaråklagare.

LÄS MER: Knivbeväpnade män rånade butik i Karlskrona

Den andre gärningsmannen är dock fortfarande på fri fot, och åklagaren vill inte uttala sig om huruvida rånbytet eller kniven som användes har återfunnits.

– Det ska hållas ytterligare förhör med den anhållne. Han förnekar brott, säger Stina Brindmark.
