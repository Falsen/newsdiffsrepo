Ulla-Britt, 74: ”Man blir skärrad”
Erik Alfredsson

Natten fick hon tillbringa hos ena dottern.

– Man blir uppskrämd och rädd. Det var en otäck händelse, säger hon till SVT Nyheter Blekinge.

74-åriga Ulla-Britt Sundin väcktes av en ordentlig smäll.

– Det lät som glasskivor som splittrades.

Hon öppnade dörren till trapphuset – men stängde den lika snabbt igen.

– Jag såg ingenting, inga trappsteg och inga dörrar. Jag gick tillbaka in i lägenheten igen och ut på balkongen, varifrån jag fick hjälp ner av brandmän på en stegbil, säger Ulla-Britt Sundin.

Anders Bäckström bor på markplanet i det branddrabbade lägenhetshuset i Asarum. En halvtimme före midnatt vaknade han av ljud från källaren.

– Jag trodde först det var en inbrottstjuv, och gick ner och tittade. Då satt den här kvinnan där, så jag larmade polisen som sa att de skulle skicka en patrull, säger han.

– Men efter 45 minuter hade ingen patrull kommit, och jag gick ner igen. Då var det rökfyllt så jag larmade brandkåren.

LÄS MER: Tjugo personer evakuerade efter misstänkt mordbrand

Han gick in i sin lägenhet igen, men fick snart hoppa ut från sin balkong när trapphuset började rökfyllas.

– Jag var skakis. Det brann en hel lägenhet i ett grannhus här förra året, så då tänkte jag ”nu är det vår tur”.

Sedan sprang han runt huset och försökte varna grannarna.

– Jag bodde ju på första våningen, men brandkåren var riktigt bra som snabbt kunde hjälpa de som bodde högre upp ner från balkongerna. En stor tumme upp för dem, säger Anders Bäckström.
