Eldhärjad pizzeria blev fritidsgård
Anna Börje

Den tidigare fritidsgården i kafeterian på skolan i Kallinge hade bara öppet några timmar i veckan, men nu blir det ändring på det. Mellan 40 och 50 timmar i veckan kommer den nya fritidsgården att ha öppet.

– Vi har öppet dagtid så att ungdomarna har någonstans att gå när de har håltimmar och vi har öppet på kvällarna, säger Richard Frostdal, fritidsledare och ansvarig för den nya ungdomsgården.

Tillsammans med två fritidsledare och två ungdomsledare kommer han nu driva fritidsgården och kvällarna är fördelade på de olika åldersgrupperna; mellanstadiet och högstadiet.

Det är efter ett medborgarförslag som ungdomarna nu fått en helt ny gård. Bakom förslaget ligger fastighetsägaren som tidigare hyrde ut fastigheten till den tidigare pizzerian Pic Nic som eldhärjades svårt förra sommaren. Ägaren har byggt om lokalerna och hyr nu ut fastigheten till Ronneby kommun på en försökstid på två år.

TV: Se hela inslaget här

Den nya fritidsgården har ungdomarna varit med om att utforma själva. Här finns ett stort kök så de kan baka, det finns biljardbord, pingisbord och en spel- och myshörna.

– Vi har har inrett allt från grunden, säger Nellie Lindahl som är en av tjejerna som varit med och bestämt hur fritidsgården ska se ut.

Tilde Andersson som också varit med är nöjd med resultatet. Hon är övertygad om att hon kommer att gå dit ofta.

– Här i Kallinge har det inte varit mycket man som ungdom kunnat göra. Vi har inte haft någonting mer att göra än att gå till Konsum.
