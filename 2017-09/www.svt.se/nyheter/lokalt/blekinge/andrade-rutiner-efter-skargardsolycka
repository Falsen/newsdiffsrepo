Ändrade rutiner efter skärgårdsolycka
Erik Alfredsson

Det var i slutet av augusti som M/F Ungskär, med tolv passagerare, krockade med bryggan efter att ett reglage ombord slutat att fungera. Ombord fanns bara en besättningsman, något som var helt enligt Affärsverkens rutiner. Men nu har dem setts över.

– Vi har sett över våra rutiner nu och kommer att göra vissa ändringar. Trots att vi på just denna båten har möjlighet att ha bara en besättningsman när det är få passagerare kommer vi nu att ändra de rutinerna, säger Anna Wallin, vice vd på Affärsverken.

I stället kommer nu M/F Ungskär alltid vara bemannad av två besättningsmän, oavsett hur många passagerare som är ombord.

LÄS MER: Skärgårdsfärja i bryggkrock – passagerare skadade

Två personer skadades lindrigt i olyckan. Dagen efter händelsen lagades det trasiga reglaget, och efter provkörningar kunde båten tas i trafik igen. Krocken anmäldes även till Statens Haverikommission.

– Olyckan anmäldes precis som den skulle, men vi ansåg att händelsen var för liten för att utreda, säger Jonas Bäckstrand, ordförande på Statens Haverikommission.
