Åtal dröjer efter dödsolycka – nya uppgifter från föraren
Martin Hult Ogenblad

32-åringen medger fortfarande att han kört bilen under påverkan av alkohol, men säger att han kan ha svimmat av i samband med kollisionen.

Den misstänkte ska det senaste året ha drabbats av flera plötsliga kollapser, där han svimmat av och fått undersökas av läkare. Samma sak ska ha skett strax före dödsolyckan, där passageraren Johanna Hasselberg senare avled.

De nya uppgifterna utvecklade den misstänkte i samband med ett förhör i slutet av förra veckan.

– Han har berättat om en episod innan olyckan som skulle kunna tyda på att han svimmat, säger mannens advokat Christer Holmqvist.

Uppgifterna innebär att ytterligare ett förhör nu måste hållas – med en person som tidigare inte hört i utredningen.

– Jag hoppas att det förhöret kan hållas i veckan. Men att han delvis ändrat inställning kring varför kollisonen sker innebär inte att jag ändrar brottsrubricering, säger kammaråklagare Stina Brindmark.

I övrigt är utredningen kring dödsolyckan klar och åtal väntas lämnas in under de närmaste följande veckorna.

Den misstänkte 32-åringen har i förhör berättat att han var påverkad av alkohol när han satte sig i bilen för att köra till centrala Karlskrona. Resan tog dock slut i samband med en skarp högersväng i Fridlevstad. Bilen ska vid olyckstillfället ha framförts i hög hastighet.

Enligt Christer Holmqvist är 32-åringen i dag djupt ångerfull.

– Han är ledsen, bestört och oerhört bedrövad över det som hänt.
