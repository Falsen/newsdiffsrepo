Nu skickas nya medborgarundersökningen ut
Erik Alfredsson

I Karlskrona kommer 1200 invånare att få medborgarundersökningen i sin brevlåda under den kommande veckan, med frågor om hur de upplever kommunen och dess verksamheter.

– Det är jätteviktigt för oss att folk svarar på den. Vi vill veta om vi gör bra och rätt saker, så jag skulle vilja uppmana alla som har möjlighet att svara för det går faktiskt att påverka vad vi gör, säger Carl-Martin Lanér, kommundirektör.

Tidigare undersökningar har lett till flera förändringar i kommunerna. Bland annat svarade många äldre att de kände sig otrygga i hemmet förra året.

– Då valde äldreförvaltningen att lyfta sitt trygghetsskapande arbete. Ett konkret exempel är den här visningslägenheten, VisBo, där man utifrån trygghetsteknik skapade ett bra boende för äldre, säger Pia Kronengen, analytiker på kommunledningsförvaltningen i Karlskrona.

I år skickas undersökningen till invånare i Karlskrona, Olofström och Sölvesborg. Men svarsfrekvenserna brukar inte vara så höga som kommunerna önskar.

– Förra året svarade inte ens hälften i Karlskrona, och det behövs fler för att kunna göra säkra jämförelser mellan de olika kommunerna, säger Pia Kronengen.
