Kvinna häktad misstänkt för mordbranden
Erik Alfredsson

Kvinnan greps efter att vittnen pekat ut att hon befann sig i källaren strax innan det började brinna, och har suttit anhållen sedan dess. I dag häktades hon av Blekinge tingsrätt.

– Hon häktades på sannolika skäl misstänkt för grov mordbrand, säger Anna Johansson, kammaråklagare och förundersökningsledare i fallet.

LÄS MER: Tjugo personer evakuerade efter misstänkt mordbrand

Branden startade strax före midnatt, och de tjugo boende i lägenhetshuset fick evakueras. Då trapphuset rökfylldes tvingades flera ta sig ut via balkongerna.

Har hon gett någon förklaring till vad som hänt?

– Jag kan inte gå in på vad hon har sagt i förhör, men hon förnekar brott, säger Anna Johansson.
