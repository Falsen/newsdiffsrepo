Tjugo personer evakuerade efter misstänkt mordbrand
Mathias Gerdfeldter

Strax före midnatt mot fredag ryckte polis och räddningstjänst ut till en brand i ett lägenhetshus på Frälsegårdsvägen i Asarum i Blekinge.

– Det har varit en mycket allvarlig brand i källaren. Trapphuset rökfylldes snabbt vilket gjorde att utrymningsvägen blockerades, säger Joakim Åberg, räddningschef i beredskap vid Räddningstjänsten västra Blekinge.

Sammanlagt tjugo personer boende i huset fick evakueras från sina balkonger under släckningsarbetet.

– Det hade kunnat sluta riktigt illa, säger Joakim Åberg.

– Vi hade ambulanser på platsen, men ingen ska ha behövt uppsöka sjukvård, säger Magnus Lefèvre, vakthavande befäl på polisen.

LÄS MER: Grannen: ”Jag såg kvinnan i källaren”

Branden misstänks ha varit anlagd, och en kvinna i 30-årsåldern har anhållits misstänkt för grov mordbrand.

– Det är boende i fastigheten som har gjort vissa iakttagelser på en kvinna som befann sig i närheten av huset strax innan det började brinna, och hon greps en bit därifrån.

Vid fyratiden på morgonen avslutade räddningstjänsten sitt arbete på platsen, och de boende fick återvända till sina hem. Polisen har spärrat av platsen där branden startades och ska genomföra en teknisk undersökning.
