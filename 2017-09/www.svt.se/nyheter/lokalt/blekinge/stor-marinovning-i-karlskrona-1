Stor marinövning i Karlskrona
Michelle Hallberg

Kanske har du hört att samtliga Blekingeförband kommer att delta i den största militärövningen på 20 år under nästa vecka? Men innan dess sker en annan stor militärövning som kommer att märkas av betydligt mer på hemmaplan – nämligen Northern Coasts 2017.

Redan i dag kommer ett femtiotal fartyg till Karlskrona för militärövningen och det är över 5000 soldater från flera olika länder som kommer att delta. Bland annat från Finland, Belgien och Kanada.

Militärfartygen kommer att ligga vid kaj på Trossö, Verkö och Tjurkö.

I handelshamnen kommer området närmast kajen att spärras av och ute på redden markeras avspärrat område med gula bojar.

Även centrala Karlskrona kommer att påverkas av övningarna, då fartsänkande åtgärder kommer att göras då det förväntas bli mycket människor i rörelse. Bland annat kommer Norra Smedjegatan att vara stängd för trafik.

Övningsmomenten inleds i Karlskrona och bygger på ett internationellt högkonfliktsscenario – övning kommer då ske till sjöss, på land och i luften och omfattas bland annat av ubåtsjakt, sjöfartsskyddsoperationer, luftförsvar och säkring av hamn.

Övningen pågår fram till måndag.
