Stängsel ska rädda groda
Michelle Hallberg

För att rädda de rödlistade grodarterna när man bygger om nya E22 mellan Lösen och Jämjö, kan det komma att sättas upp stängsel. Det skriver Blekinge Läns Tidning.

Trafikverkets konsult har hittat två rödlistade arter intill vägen, vilka det finns strikta skyddsregler kring.

Det handlar om långbensgrodor och vattensalamandrar som nu måste räddas från vägdöden när E22 byggs om.

I ett tidigare skede har det talats om att bygga tunnlar under nya E22 för att grodorna ska kunna förflytta sig säkert mellan dammarna på båda sidor vägen.

Men det som nu istället föreslås är grodstaket.

– Vi kommer att sätta upp viltstängsel längs hela sträckan mellan Lösen och Jämjö. Ett grodstaket är helt enkelt ett finmaskigt nät på nedre delen av ett viltstängsel, säger Trafikverkets projektledare Daniel Andersson till tidningen.
