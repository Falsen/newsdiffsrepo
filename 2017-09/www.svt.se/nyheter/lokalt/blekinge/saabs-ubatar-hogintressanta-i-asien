Saabs ubåtar högintressanta i Asien
TT

Nordkoreas provskjutningar av robotar, senast för bara ett par dagar sedan, har radikalt ökat på spänningarna i regionen. Samtidigt finns en tydlig avsikt från flera andra länder, exempelvis Kina och Indien, att bygga upp sitt försvar. Inte bara när det gäller exempelvis flyg utan även till havs.

I maj i år gjorde till exempel Singapores försvarsdepartement en uppskattning att antalet ubåtar i regionen kommer öka från nuvarande 200 till 250 inom åtta år.

LÄS MER: USA och Nordkorea – Här är fem saker du behöver veta

– Provskjutningarna i Nordkorea bidrar ju inte precis till att sänka spänningarna i området. Du har sedan ett Kina som visar att man är en global supermakt. Man är till och med på försvarsövning i Östersjön (tillsammans med Ryssland) och projicerar makt på ett sätt man inte gjort tidigare, säger Gunnar Wieslander, chef för Saab Kockums, till TT.

– Sedan ser vi ett USA som tittar mera inåt med en president som säger ”America first” samtidigt som han satsar mer på försvaret, vilket skapar frågetecken.

Bland de länder som nämns är på väg att expandera och/eller modernisera sin ubåtsflotta finns Australien, Indien, Pakistan, Sydkorea liksom Indonesien. Till och med Burma, ett av de fattigaste länderna i regionen, har sagt sig vara intresserat av ubåtsköp.

Gunnar Wieslander medger att regionen ”är intressant” för Saab och koncernen har representation på flera platser i Asien. I början av augusti skrev också indiska dagstidningen The Economic Times att Indien lämnat en intresseförfrågan till sex företag, bland annat Saab, kring en order om sex ubåtar.

– Jag har inga kommentarer kring detta, säger Gunnar Wieslander.

Just A 26 som byggs vid varvet i Karlskrona marknadsförs med att den är tyst, vibrationsfri och i princip osynlig när den är under vattnet. Den produceras också i tre olika storlekar.

– Det beror på vem som eftersöker den men jag tror alla tre storlekarna, säger Wieslander om vilken av dem som kan vara intressant i Asien.

LÄS MER: Asienforskaren: Så nära är vi ett kärnvapenkrig

TT: Kan den kärnvapenbestyckas?

– Det är inte vi som bestyckar våra båtar utan det väljer kunden. I teorin kan du kärnvapenbestycka en Volkswagen men det ingår inte i våra planer att leverera båtar som ska kärnvapenbestyckas.
