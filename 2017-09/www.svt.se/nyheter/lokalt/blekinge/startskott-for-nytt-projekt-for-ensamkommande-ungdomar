Startskott för nytt projekt för ensamkommande ungdomar
Stina Sandström

Söndagens firande av den muslimska högtiden Eid al adha i en fritidslokal i Karlshamn var startskottet för ett helt nytt projekt för ensamkommande ungdomar.

Under tre månader ska ungdomarna lära sig om olika områden som till exempel samhällsinformation, droger, språk och sex och samlevnad.

– Vi ska ha en läkare som kommer hit och pratar om sex och att använda kondom och sådär. Det är jättebra att de lär sig, säger Fariha Khalil som anordnar projektet tillsammans med företaget Schvung och Studieförbundet NBV.

Förutom läkare har bland annat polis, Migrationsverket och arbetsförmedlingen bjudits in till de olika träffarna.

– Det är viktigt för ensamkommande eftersom de inte har någon familj och många har det lite negativt och stressigt. Så det är viktigt att svenskar kommer och ger lite information, säger Fariha Khalil.

En av de drygt 30 ungdomar som tagit sig till fritidslokalen var 16-årige Navid Ahmadi som kommer från Afghanistan och nu bor i Karlshamn.

– Jag ska lära mig hur vi ska leva i samhället i Sverige och vi lär känna människor och varandra. Det är jättebra eftersom alla samlas, säger Navid Ahmadi.

Fariha Khalil är också från Afghanistan och under helgen har hon lagat massor med mat till Eid-firandet.

– Det känns jättebra nu när ungdomarna är här och är glada och dansar, säger hon.
