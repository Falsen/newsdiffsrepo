Kristoffer sprider kärleksbudskap på gatorna
Daniel Falck

– Jag hade aldrig trott att kärleksbudskapen skulle bli så uppmärksammade, säger personen bakom initiativet, 31-årige Kristoffer Andersson.

Han skriver sina budskap med gatukritor på asfalten längs gång- och cykelbanor i sin hemstad.

– Jag gör detta för att jag vill sprida kärlek och medmänsklighet. Jag tycker att det behövs positiva budskap som människor får läsa och som de kan ta med sig under dagen. Jag hoppas att det ska bli ringar på vattnet så att någon annan blir glad i förlängningen. Kanske den som läser budskapet sprider vidare till en kollega eller klasskamrat.

Anette Möller är en av alla Karlskronabor som fått en hälsning.

– Jag tycker det var jättefint, det gör mig glad! ”Tack för allt du är” det betyder väldigt mycket. Man kan stanna upp och fundera lite, även om man cyklar fort, säger Annette Möller.

Det var i förra veckan som meddelanden på asfalten började dyka upp i Karlskrona och Kristoffer Andersson är glad över det stora genomslaget.

– Det kom väldigt överraskande och det är framför allt på Facebook som det har varit mycket folk som har skrivit. Det har varit både män, kvinnor, unga och gamla.

Han tycker att detta är någonting som skulle göras oftare, kanske inte bara det här med att skriva med krita på gatan.

– Att vi ska uppskatta varandra lite oftare och se varandra och fråga hur vi mår.

Kristoffer kommer att fortsätta att förmedla kärlek i projektet Kärlekssurr som han driver tillsammans med en tjejkompis.

– Jag har en lista med idéer och jag har några till att beta av, så när inspirationen, energin och lusten finns ger jag mig ut och sätter dem till verket.
