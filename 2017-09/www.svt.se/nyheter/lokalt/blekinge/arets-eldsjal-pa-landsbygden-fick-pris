Årets eldsjäl på landsbygden fick pris
Anne Torvinen

– Alla dessa människor som jobbar ideellt måste få credit för vad de gjort under åren, det här är ett sätt att lyfta fram de personer som jobbar i det tysta, säger Marianne Westerberg som är landsbygdsutvecklare på Karlshamns kommun.

Priset är 10 000 kronor och förhoppningen är att det ska delas ut varje år. Marianne Westerberg berättar att hon i sitt arbete har två personer knutna till sig från varje förening i kommunen, de personerna har sen nominerat personer de tycker ska få priset. En jury på 18 personer har sen enats om en vinnare.

Den första vinnaren av priset någonsin blev alltså Per-Ove Olsson i Öjamåla som är verksam i Nissagårdens hembygdsförening i Slänsmåla.

– Han har varit med och gjort en stor torpinventering som startade 1967. 350 torp har kartlagts och nu efter 50 års arbete är han fortfarande verksam och jobbar ideellt.

Per-Ove Olsson själv blev glatt överraskad under söndagen.

– Det hade jag inte väntat mig, det var en glad överraskning.

I sitt arbete berättar han att han märkt ut torpen med namnskyltar och katalogiserat alla torp, var de finns, kartor, vad de heter och så vidare.

–Jag firar det här med att dricka kaffe och äta våffla i hembygdsgården, säger en glad Per-Ove Olsson.
