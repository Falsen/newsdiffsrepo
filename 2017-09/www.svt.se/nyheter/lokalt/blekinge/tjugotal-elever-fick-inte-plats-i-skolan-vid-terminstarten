Tjugotal elever fick inte plats i skolan vid terminstarten
Stina Sandström

När det ringde in för grundskoleleverna i Karlskrona för första gången efter sommarlovet var det flera barn och ungdomar som fick stanna hemma. Ett tjugotal elever fick inte plats.

– Vi har haft skolpolikt sedan 1800-talets senare hälft i Sverige. Det är beklämmande att barn inte går i skolan, säger Ann-Louise Trulsson, ledamot i Kunskapsnämnden i Karlskrona kommun.

Kommunen hade skolplaceringarna klara inför vårterminen innan semestern men över sommaren hände det en del som ändrade på situationen.

– Ungefär ett 50-tal barn och ungdomar fler hade tillkommit inför skolstarten, däribland fanns en ganska stor grupp nyanlända också, säger Göran Palmér, förvaltningschef utbildningsförvaltningen.

Hur akut är situationen?

– Den är väl akut när vi har tjugotalet barn som inte hade en placering i början av veckan även om vi försöker lösa det, säger Göran Palmér.

En del av de tjugotal eleverna har nu fått en plats men det är fortfarande vissa som inte har fått börja i skolan än.

– Det här handlar ju om gemenskap, kunskap och sammanhang. Just nu sitter de här barnen och ungdomarna i ett utanförskap och det är inte acceptabelt, säger Ann-Louise Trulsson.

TV: Se hela inslaget här

Karlskrona kommunen jobbar nu hårt med att hitta plats till elever och förhoppningen är att de ska placeras inom kommunen. Bland annat har förvaltningschefen skickat ut mail till alla rektorer där han vädjat om hjälp.

– Eftersom det är ett antal elever i olika årskullar som kommer kan man inte starta en ny skola eller ny klass utan vi måste försöka hitta lediga platser eller trycka in ett barn till i en elevgrupp. Det vi har svårast att göra detta är på högstadiet just nu, säger Göran Palmér.

Att skolorna är så fulla kan också innebära att syskon tvingas att dela på sig.

– Tyvärr är det så, det är oerhört beklagligt men just nu är det så, säger Göran Palmér.

Förvaltingschefen menar att det behövs en helt ny grundskola och som småningom också en ny gymnasieskola för att möta behovet.

– Vi haft kraftiga elevökningar och prognosen visar på fortsatta ökningar. Vi bygger om och vi bygger till och försöker göra allt vi kan för att tillgodose behovet, säger Göran Palmér.

När kan de elever som nu går hemma istället för att gå i skolan räkna med att få en plats?

– Jag hoppas att de är i skolan nästa vecka, säger förvaltningschefen.
