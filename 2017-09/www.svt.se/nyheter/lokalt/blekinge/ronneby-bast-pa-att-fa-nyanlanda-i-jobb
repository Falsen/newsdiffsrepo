Ronneby bäst på att få nyanlända i jobb
Michelle Hallberg

I ny statistik från Arbetsförmedlingen har man tittat på hur många nyanlända som kommit ut i arbete 90 dagar efter att de lämnat Arbetsförmedlingens tvååriga etableringsinsats.

Här ligger Blekinge bra till i statistiken och allra bäst ser det ut i Ronneby.

I Blekinge fick 44 procent av de nyanlända arbete eller började en utbildning 90 dagar efter att de lämnat etableringsinsatsen. Det kan jämföras med ett rikssnitt på 32 procent.

I Ronneby ser det bäst ut, här har över hälften av de nyanlända kommit ut i arbete. Det handlar om 112 personer av 217.

– Att det ser bra ut beror främst på de speciella satsningar som kommunen gjort. Under de senaste två åren har vi bland annat i två omgångar anställt 100 personer som lämnat etableringskursen, säger Roland Edvinsson, chef för arbetsmarknad och integrationsenheten i Ronneby kommun.
