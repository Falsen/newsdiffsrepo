Misstänkt mordbrand i samlingslokal
Michelle Hallberg

Räddningstjänst larmades strax före midnatt till Kolonivägen i Karlskrona, där det brann i en källarlokal till ett lägenhetshus. Lokalen används som samlingslokal i föreningen.

Det ska bland annat ha brunnit i en soffa, men branden kunde snabbt släckas när räddningstjänst kom till platsen.

Branden orsakade kraftig rökutveckling och räddningstjänsten fick ventilera ut rök från källaren och trapphusen.

Hur branden har uppstått är fortfarande inte känt, men polisen utreder det hela som misstänkt mordbrand.

– Man misstänker att den kan ha varit anlagd, säger polisens inre befäl Malin Pernborn.

Branden kunde dock släckas snabbt och ingen person ska ha behövt evakueras.

– Vi har spärrat av området och kommer att utföra en teknisk undersökning vid platsen, säger Malin Pernborn.
