Fick ta taxi till sjukhuset – händelsen anmäls
Erik Alfredsson

Patienten hade under natten haft bröstsmärtor, men när ambulanspersonalen kom dit mådde han bättre. Då beslutade ambulanspersonalen att istället beställa sjuktransport med taxi till sjukhuset. Väl där fick personen ligga inlagd och undersökas under en dryg vecka.

Nu väljer dock Blekingesjukhuset att anmäla sig själva enligt lex Maria, då en patient med bröstsmärtor borde ha transporterats med ambulans. Enligt IVO-anmälan förvärrades inte mannens tillstånd av händelsen, men det fanns en allvarlig risk att det kunde ha hänt.
