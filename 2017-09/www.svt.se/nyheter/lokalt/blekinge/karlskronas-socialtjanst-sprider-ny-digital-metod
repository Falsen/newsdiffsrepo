Karlskronas socialtjänst sprider ny digital metod
Jenny Lindeborg

Med hjälp av ett utvärderingssystem som kallas ”BarnSam” som består av glada gubbar, skalor och uppgifter på en läsplatta eller dator har socialsekreterarna lyckats gör uppföljningssamtalen effektivare, bättre och inte minst roligare för barnen. Det visar en första utvärdering.

– Det minskar administrationen för socialsekreterarna och skapar helt nya samtal. Det underlättar för barnen och blir som en uppgift att lösa tillsammans. Många barn har sagt att det är roligt och att ingen pratat med dem på detta sättet förut, det blir en helt annan relation, säger Anette Gladher, från kommunledningsförvaltningen som jobbar med tillväxt och digitala frågor.

Här ser du TV-inslaget

Den nya digitala samtalsmetoden har varit så framgångsrik att den nationella samordnaren för barn – och ungdomsvård plockat fram Karlskronas socialtjänst som ett bra exempel och givit dem möjligheten att föreläsa vid fem regionala konferenser från Malmö i söder till Luleå i norr nu under september.

Och delvis är det de tunga åren då socialtjänsten i Karlskrona kommun fått mycket kritik, som till exempel i fallet med flickan Yara 2014, som lett fram till de nya metoderna.

– Man kan väl säga att det här är en del av förbättringsarbetet som föreslogs i handlingsplanen för barn- och ungdomsvården i Karlskrona. Men det finns ett flertal andra åtgärder som ska påbörjas, säger Anette Gladher.

– Från nationellt håll säger man att socialtjänsterna måste göra en förbättringsresa. Den skulle jag säga att vi har påbörjat och vi har kommit en bra bit på väg. Vi hoppas att andra kommuner ska kontakta oss, för vi delar gärna med oss av detta.
