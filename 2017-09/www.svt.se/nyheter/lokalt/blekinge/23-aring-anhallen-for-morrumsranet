23-åring häktas för Mörrumsrånet
Erik Alfredsson

Strax efter att den 70-årige mannen satte sig i sin parkerade bil i Mörrum klev en för honom okänd man in i baksätet med vad som uppfattades som en pistol. Offret tvingades då köra från Mörrum till en bankomat i Svängsta, där rånaren kom över flera tusen kronor.

Nu har en 23-årig man häktats misstänkt för brottet.

– Han är känd av oss i mindre allvarliga sammanhang sedan tidigare, säger Rickard Lindberg på polisen i Karlshamn.

Enligt polisen ska vittnesuppgifter delvis ha lett till gripandet, men händelseförloppet ska även ha fångats av en övervakningskamera på parkeringen i Mörrum.

– Man ser hur mannen sätter sig i sin bil, och sedan hur den misstänkte hoppar in i baksätet, säger Malin Niklasson, kammaråklagare.

23-åringen häktades under fredagen på sannolika skäl misstänkt för olaga tvång samt grovt rån.

– Han har i förhör medgett omständigheterna avseende händelserna, men han menar att rånet inte är att betrakta som grovt, säger Malin Niklasson.
