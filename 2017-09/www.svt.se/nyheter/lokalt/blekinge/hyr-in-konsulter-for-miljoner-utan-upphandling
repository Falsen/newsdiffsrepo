Hyr in konsulter för miljoner – utan upphandling
Michelle Hallberg

Sölvesborgs kommun har i åratal brutit mot lagen genom att köpa in konsulttjänster till individ- och familjeomsorgen. Det eftersom ingen upphandling har gjorts. Det här rapporterar P4 Blekinge i dag.

Konsulttjänsterna har under flera år hyrts in med korta direktavtal. Någon upphandling har förvaltningen inte gjort, vilket alltså bryter mot Lagen om offentlig upphandling.

– Det är naturligtvis inte bra. Det är en stor brist, säger Björn Petersson, chef för individ- och familjeomsorgen i Sölvesborg, till Sveriges Radio.

Avtalen sträcker sig från några timmar till flera månader och gäller främst socionomer och socialsekreterare. Men även psykologer, handläggare och andra personalresurser har hyrts in.

Sedan förra årets början fram till mitten av augusti i år har man betalat 10 miljoner kronor för konsulttjänster.
