Jättekuvös ska få Östersjögäddan att återhämta sig
Stina Sandström

Området vid Eriksbergs naturreservat, där den nya gäddkuvösen snart står klar, är sju hektar. Det är ungefär lika stort som 14 fotbollsplaner.

– Vi försöker återskapa en gynnsam föryngrigsplats för gäddorna så vi kan få mer och större gädda ute i Östersjön, säger Mattias Persson, djurarbetare Eriksbergs naturreservat.

Som SVT Nyheter Blekinge tidigare berättat ser länsstyrelsen i Blekinge en minskning av gäddbeståndet i Blekinge skärgård. Dessutom är det hårt sportfisketryck framförallt på våren när gäddorna ska leka och det är bland annat därför man nu här gör denna insatsen.

– Det är väl på ropet att man ska förbättra det för gäddorna i Östersjön, det är mycket sportfisketurism, säger Jens Nordahl, viltmästare Eriksbergs naturreservat.

TV: Se hela inslaget här

Den nya gäddkuvösen var tidigare en havsvik som på 40-talet vallade in för att bli odlingsbar mark.

Markytan ligger fortfarande ungefär 30 centimeter under havsytan och tanken är nu att låta området svämma över under vinter och våren för att fungera som ett reproduktionsområde för fisk.

– Man dämmer upp det och vid nyår ungefär fyller man på vatten så de stora vuxna gäddorna ska kunna komma hit och leka och föröka sig. Så de kan frodas i en bra miljö bland mycket djurplankton och växtplankton så de växer fort och bra, säger Jens Nordahl.

LÄS MER: Sportfisket hotar gäddan i skärgården

När gäddynglen har växt till sig ska vattnet sänkas av och fisken vandra ut i havet igen. Området kommer då åter att användas för grästillväxt och betesmark för djuren.

Att göra en gäddkuvös här är något som det funnits planer på länge men som först nu gått i lås.

– Grävmaskinen har varit här i två veckor men det har ju planerats i tre år så det är en hel del arbete, säger Mattias Persson.
