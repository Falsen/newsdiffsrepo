Sexanklagad chef lämnar sin tjänst
Martin Hult Ogenblad

Det var på en konferens under sommaren som den kommunala chefen ska ha varit berusad och utsatt en kollega för sexuella trakasserier. Händelsen utreddes internt i kommunen under förra veckan, och nu har parterna kommit överens om att chefen får gå från sitt jobb.

– Vi har talat med ett stort antal personer och landat i slutsatsen att det hänt saker som varit olämpliga och som inte borde ha hänt. Det är både vi och den aktuella chefen överens om och därför har vi gemensamt valt att gå skilda vägar, säger Martin Eksath, chef för barn- och utbildningsförvaltningen i Sölvesborg.

Händelsen kommer dock inte att polisanmälas.

– Det här har i första hand varit en utredning kring förtroende och jag vet inte om det är vår roll att göra en polisanmälan. Ingen av de inblandade har heller haft som önskemål att gå vidare med saken, säger Martin Eksath.
