Sportchefen får fortsätta efter alkoholskandalen
Henrik Friberg

Nyheten om att ishockeyklubben KHK:s sportchef Patric Larsson tvingats till en time-out efter att ha varit kraftigt berusad på föreningens kryssning i helgen slog ner som en bomb under tisdagen.

Under onsdagen hade föreningens styrelse krismöte, där frågan om sportchefens agerande och framtid diskuterades.

– Styrelsen är enig i att det i första läget handlar om att ta fram en plan för Patric och att ta vårt arbetsgivaransvar. Det är det vi har diskuterat i dag, inte längre än så, sa klubbdirektör Charlotte Gustavsson till SVT Nyheter Blekinge.

Charlotte Gustavsson var själv med på färjan och fick vara med och ta hand om den berusade sportchefen.

– Det var väldigt obehagligt att se en kollega så berusad i ett sådant här sammanhang mitt på blanka dagen. Jag blev väldigt, väldigt ledsen.

LÄS MER: Tränaren: ”Vi kommer stötta honom i det här”

På mötet diskuterades bland annat hur klubbens stöd till sportchefen ska utformas, men även om hur hans eventuella framtid i klubben ska se ut.

– Det får tiden utvisa nu. Styrelsen har beslutat att hjälpa honom och vi tar vårt arbetsgivaransvar. Sen får vi följa utvecklingen och se över tid. Men beslutet i dag är att hjälpa Patric fullt ut, sa klubbdirektör Charlotte Gustavsson.

LÄS MER: Inte första spritskandalen i KHK:s historia

Hur har reaktionerna varit?

– Det är otroligt individuellt. Vissa sponsorer är stora företag med klara policies och de är inte glada att deras varumärke skulle kunna associeras med en sådan här situation. När det gäller spelare och sportslig organisation är det svårt att ha ett sådant här förhållningssätt till alkohol. Många fans tycker om Patric och har en helt annan syn på det, att det är tråkigt att det kan bli en öl för mycket, säger Charlotte Gustavsson.

Sent på onsdagskvällen meddelade Charlotte Gustavsson på KHK:s sajt att sportchefen Patric Larsson är tillbaka redan på torsdagen.

Här skriver man att ”Nu vänder vi blad och fokuserar framåt” och att styrelsen gemensamt har valt att gå in och ta över ansvaret för Patrics stöd och rehabilitering.

Styrelsen kommer också att utse en mentor för Patric Larsson, samt sätta ihop en plan för hur man ska följa upp det regelbundet.
