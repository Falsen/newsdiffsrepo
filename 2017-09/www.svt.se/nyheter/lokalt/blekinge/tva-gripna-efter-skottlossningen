Två gripna efter skottlossningen
Erik Alfredsson

Den 23-årige mannen sköts i ryggpartiet när han körde sin bil på Österleden i Karlskrona natten till söndag. Under måndagen greps två personer som senare anhölls.

– Två personer har delgivits misstanke om försök till mord, och det är uppgifter från framför allt den skottskadade som har lett till gripandet. De ska ha suttit i bilen, tillsammans med målsäganden, säger Malin Niklasson, kammaråklagare.

LÄS MER: Skottlossning i Karlskrona – man skjuten i bil

Enligt åklagaren ska det ha funnits fler än de tre personerna i bilen vid tillfället.

– Men vilka roller de har haft kan jag inte gå in på.

LÄS MER: Skottskadad har fått lämna sjukhuset

Inledande förhör har hållits med de båda misstänkta, men vad som har framkommit vill inte åklagaren gå in på.

– Det är stark förundersökningssekretess, och fler förhör ska hållas. Jag kan inte gå in på hur de ställer sig till anklagelserna.

En av männen har dessutom delgivits misstanke för grovt vapenbrott. Åklagaren vill inte kommentera om fler gripanden kan bli aktuella.
