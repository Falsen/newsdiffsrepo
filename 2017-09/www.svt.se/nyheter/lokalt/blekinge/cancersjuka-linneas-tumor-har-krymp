Cancersjuka Linneas tumör har krympt
Anna Börje

Sedan i maj har Linnea behandlats av läkare i Monterrey i Mexiko och behandlingen har varit lyckosam.

– Vi har nu sett bilder som jämfört de första magnetröntgenbilderna från maj med de senaste magnetröntgenbilderna. Förändringen i tumören är signifikant, mycket mindre tumörmassa och storlek, berättar hennes pappa Kristoffer Nordström

Nu springer och leker Linnea utan problem, hon har återfått funktionen i sin högra hand och hon klättrar precis som andra barn när familjen är på lekplatsen.

– Hon är jättepigg, skrattar och har blommat upp. Det är som dag och natt var det var mot tidigare. Vi kunde inte vara lyckligare och mer tacksamma än vad vi är nu, säger Kristoffer Nordström.

Pappa, mamma och storbror är med Linnea hela tiden.

– Mellan behandlingarna bor vi i en lägenhet som vi hyr och vi försöker att leva ett så normalt liv som möjligt, berättar Kristoffer Nordström.

Linnea har nu genomgått den sjätte behandlingen som går ut på att krympa tumören och hennes fjärde och sista immunterapin som gjordes samtidigt.

På samma klinik i Mexiko finns nu ett 40-tal familjer vars barn också behandlas för den ovanliga och aggressiva tumörsjukdomen DIPG i hjärnan.

– Det är folk från hela världen, från Australien, Vietnam, Italien, Frankrike, USA, England, Norge och Sverige. Vi har verkligen blivit ett sammansvetsat gäng här, säger Kristoffer Nordström.

I oktober åker familjen hem till Karlskrona igen och Linnea ska börja ”nollan”.

– Det trodde vi aldrig i våras att den dagen skulle komma.

Via en insamlingssida har familjen fått drygt 2,3 miljoner svenska kronor till Linneas behandling, men nu behövs mer pengar.

– Vi måste åka tillbaka till Mexiko för den fortsatta behandlingen. Men vårdkassan räcker bara till december, så nu öppnar jag en insamling igen för att vi ska kunna forsätta behandlingen, säger Kristoffer Nordström.

– Det är tufft att be om hjälp, men några andra alternativ finns inte. Vad vi nu vet är att detta är behandlingen för oss och det kommer att bli behandlingen för Linnea under en lång tid framåt.

Hur länge Linnea behöver göra behandlingen vet man inte.

– Linnea och de andra barnen här bryter ny mark, någonting som aldrig setts tidigare i DIPG-världen, menar Kristoffer Nordström.
