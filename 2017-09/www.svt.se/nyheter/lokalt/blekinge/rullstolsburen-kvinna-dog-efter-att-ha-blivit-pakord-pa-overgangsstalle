Rullstolsburen kvinna dog efter att ha blivit påkörd på övergångsställe
Stina Sandström

Det var i början av mars i år som den rullstolsburna kvinnan i 70-årsåldern blev påkörd på övergångsstället i Ronneby kommun. Kvinnan fick föras till Blekingesjukhuset i Karlskrona med frakturer på näsbenet, revben och bäcken.

Under tiden hon vårdades för blanda annat bäckenfraktur utvecklade kvinnan blodförgiftning och lunginflammation och trots antibiotikabehandling blev hon sämre. Senare i mars avled kvinnan.

Taxichauffören som ska ha kört på kvinnan åtalas nu för vårdslöshet i trafik och vållande till annans död vid Blekinge tingsrätt.

Taxichauffören nekar till brott och säger i förhör att personerna dök upp från ingenstans och att han inte hann bromsa.
