Vill ha tågstopp i Spjutsbygd
Michelle Hallberg

Tågstopp i byn Spjutsbygd. Det kan bli verklighet om byns invånare får som de vill.

Över 400 namnunderskrifter har samlats in och tillsammans med ett medborgarförslag lämnats in till Karlskrona kommun och Region Blekinge, rapporterar Blekinge Läns Tidning.

– Det är synd att kommunen verkar ha glömt bort byn. Kommunen förstår inte hur många barn det är i Spjutsbygd, säger initiativtagaren Magnus Tevebring till tidningen.

Skolbarnens resa från byn in till Karlskrona tar minst en timme med två byten.

Enligt medborgarförslaget är det väl förberett för ett tågstopp i Spjutsbygd och det skulle inte krävas stora ingrepp för att förverkliga förslaget.

– Tågen stannar redan här för möte och det hade räckt med en perrong, säger Magnus Tevebring.

Region Blekinges ordförande Magnus Johansson (S) säger till Blt att det är en imponerande mängd namnunderskrifter och att man ska titta närmare på förslaget.
