Otto fick sin sista sommar – nu tar matte farväl
Anna Börje

– De senaste dagarna har Ottos lymfkörtlar svullnat och runt halsen är de ohyggligt stora. Det betyder att han blivit resistent mot sitt cellgift, berättar matte Sofie Hidnäs.

Sedan fyra månader tillbaka har den drygt 4-årige Boerboeln Otto behandlats för sin cancer på ett djursjukhus i Jönköping.

Förhoppningen var att förlänga Ottos liv med upp till ett år. Nu blev det inte så. Tack vare cellgifterna fick familjen och Otto en sista sommar tillsammans. Men nu svarar han inte längre på behandlingen.

– Cellgiftsbehandlingen har gett Otto och mig en fantastisk sista sommar. Jag vägrar känna att jag skulle ha gjort fel på något sätt för jag har gjort allt för min hund. Han har varit pigg och glad hela tiden och är det fortfarande. Han kommer inte behöva lida, säger Sofie Hidnäs.

På fredag ska Otto få somna in. Sofie kommer att ge honom lugnade medel hemma i sängen där Otto älskar att sova.

– Vi ska kela och mysa i sängen tills han sover gott. När han sover tillsammans med mig kommer veterinären in och avslutar.

De här sista dagarna har Otto fått äta den mat han älskar: pizza, älgentrecote, nacho chips, ben, tuggisar och godis. Otto har fått leka i trädgården med sin matte och han har fått gå långa promenader i skogen där han brukar gå.

– Detta kommer vara bland det tyngsta jag har gjort i mitt liv. Jag är helt förkrossad och gråter mycket. Otto tröstar och tvättar tårar. Precis som han vill säga att det är okej. Jag vet att jag har gjort allt och att det är rätt beslut att låta honom somna in nu.
