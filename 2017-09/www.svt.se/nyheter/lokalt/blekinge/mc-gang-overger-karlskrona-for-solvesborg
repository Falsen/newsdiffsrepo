Mc-gäng överger Karlskrona för Sölvesborg
Martin Hult Ogenblad

Klubblokalen i Tving, där HA-anknutna MC Sweden tidigare huserade, har överlåtits till en privatperson utan koppling till gängverksamheten. Men nu har en ny klubbstuga öppnat i ett gammalt hunddagis i Sölve strax utanför Sölvesborg.

– Vi har från polisens sida sett att man övergett klubblokalen i Tving i Karlskrona och i stället flyttat verksamheten västerut. Vår bedömning är att det är Red Devils, en undergrupp till Hells Angels, som etablerat sig i fastigheten i Sölvesborg, säger Tomas Pärlklo, kriminalinspektör på polisen.

Som ägare till den nya fastigheten står en man hemmahörande i västra Blekinge, som sedan tidigare är känd av polisen.

Från kommunens håll finns det inget man kan göra åt nyetableringen. Lokalen ligger mitt emot en återvinningscentral, och är godkänd att användas som klubbstuga.

– Så länge de sköter sig och följer alla planer, vilket de gjort hittills, är det inte mycket vi kan göra åt det. Men det är klart att det inte känns hundra procent säkert, säger Per Drysén, krissamordnare på Sölvesborgs kommun.

Från polisens håll följer man nu utvecklingen i Blekinge.

– Det har varit en invigningsfest i lokalen nyligen med fullvärdiga medlemmar på plats från Malmö och Helsingborg. Det är en utveckling som vi givetvis noggrant nu följer, säger Tomas Pärlklo.
