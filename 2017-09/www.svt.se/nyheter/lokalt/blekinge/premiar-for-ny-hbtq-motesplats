Premiär för ny HBTQ+-mötesplats
Daniel Falck

Förberedelserna inför kvällens första HBTQ+-träff på Café Porslinan i Karlskrona är i full gång. Och arrangörernas förhoppning är att det ska bli en plats där alla ska våga vara sig själva. En sådan plats som inte fanns för dem när de kom ut.

– Det hade underlättat väldigt mycket, för då hade jag känt att jag är inte ensam och att det finns andra som känner som jag. När jag var 13 år så kände jag mig udda, jag blev utstött av kompisar och kände ingen tillhörighet någonstans. Men om det hade funnits något sådant här när jag var yngre då hade jag ju vetat att det fanns andra som jag, säger Ayden Okmark.

HBTQ+ är en samlingsbenämning för personer som är homo-, bi-, transsexuella eller queer.

Till en början är det fyra cafékvällar planerade med olika teman och föreläsare från till exempel RFSL och Stolta föräldrar. Och vem som helst är välkommen att vara med.

– Först och främst är det HBTQ-personer som är välkomna men också anhöriga, nära och kära till den här personen som också skulle vilja komma hit och lära sig hur man hanterar vissa situationer. Men också folk som bara skulle vilja lära sig hur man respekterar människor, säger Evelina Holmgren.
