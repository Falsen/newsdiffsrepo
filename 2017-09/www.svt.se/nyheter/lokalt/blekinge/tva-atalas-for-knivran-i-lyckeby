Två åtalas för knivrån i Lyckeby
Erik Alfredsson

Rånet ägde rum i slutet av juli i år, då de två offren lurades ner i en källare till ett bostadshus där de rånades under knivhot. En av rånarna ska ha viftat med en kniv mot offrens kropp och ansikte, medan den andra yngre rånaren ska ha varit beväpnad med ett järnrör.

Ingen skadades dock fysiskt under gärningen.

De två rånarna kunde snabbt identifieras av offren, då de kände varandra ytligt sedan tidigare. Nu åtalas de för rånet, samt övergrepp i rättssak då de hotade sina offer med våld ifall polisen skulle kontaktas.

De misstänkta nekar till brott.
