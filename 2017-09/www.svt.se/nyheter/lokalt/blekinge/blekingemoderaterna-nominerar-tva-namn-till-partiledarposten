Moderaterna i Blekinge län nominerar två namn till partiledarposten
Stina Sandström

Under söndagen träffades Moderaterna i Blekinge län för att diskutera vem förbundsstyrelsen tycker ska ta över partiledarposten efter Anna Kinberg Batras (M) avgång. Stödet går både till Ulf Kristersson och Carl Bildt utan inbördes ordning.

– De stod lika högt. Båda är duktiga och vi tror att både Ulf och Carl skulle vara duktiga på att framföra vår politik, säger Jeppe Johnsson (M) ordförande Moderaterna Blekinge län.

LÄS MER: Ulf Kristersson (M) kandiderar till partiledarposten

Ulf Kristersson är i dag Moderaternas ekonomisk-politiska talesperson och flera förbund har redan meddelat att de vill se honom som partiledare. Han har även själv gått ut med att han kandiderar till partiledarposten.

– Han, liksom Bildt, är rutinerad, har varit på alla nivåer och har mycket erfarenhet, säger Jeppe Johnsson.

Carl Bildt har tidigare sagt till Expressen att han inte ställer upp som ny partiledare för Moderaterna.

– Han har bara uttryckt det i media och vi brukar inte kommunicera så. En del av styrelsen ville ändå ta upp hans namn, säger Jeppe Johnsson.

TV: Tre viktigaste uppgifterna för nya M-ledaren

Den 1 oktober håller Moderaterna extrastämma för att välja vem som blir ny partiledare efter Anna Kinberg Batra som nyligen avgick.

Vad tänker du nu såhär drygt en vecka efter att Anna Kinberg Batra avgick?

– Visst har det varit turbulent men vi ska väl gå stärkta ur detta. Det är bara knyta ihop nävarna och föra ut vår politik. Det är viktigare än att föra inbördeskrig, säger Jeppe Johnsson.
