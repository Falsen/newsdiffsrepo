Mängder med skräp dumpas hos Röda korset i Ronneby
Stina Sandström

120 stycken blå säckar tornar upp sig bakom ingången till Röda korsets second hand-butik Kupan i Ronneby. Det är skräp som ska återvinnas som organisationen sorterat ut under sommaren.

– Där kan finnas nerbajsade kalsonger och nerkräkta kavajer. Där kan finnas en sko som inte har någon sula och trasigt porslin i samma påse, säger Susanne Bengtsson, butikschef Kupan i Ronneby.

Dessutom har butiken lämnat ungefär 20 sopsäckar till tippen varje vecka med skräp som inte kan återvinnas.

– Det är helt omöjligt för oss, vi har inte resurser till det här, säger Susanne Bengtsson.

TV: Se hela inslaget här

Problemet med att människor dumpar skräp till Röda korset har funnits i bland annat Ronneby i flera år. Nu under sommaren har det blivit ännu värre.

– Det har varit extra mycket under sommaren. När det inte är badväder så rensar folk hemma och då kommer de med släp och lämnar av här. Det har varit så fullt här så vissa dagar går man på knäna, säger Susanne Bengtsson.

Röda korset i Ronneby får in allt mer kläder och prylar som inte går att sälja vidare eftersom det helt enkelt är skärp.

– Jag skulle tippa på att vi slänger över 50 procent i alla fall. De senaste åren har det ökat väldigt mycket, säger Susanne Bengtsson.

LÄS MER: Så ska du tänka när du skänker gåvor

Även Kupan i Karlshamn uppskattar att second hand-butiken slänger en fjärdedel av allt som tas emot och problemet är uppe på varje styrelsemöte.

Butikerna i Olofström och Karlskrona upplever inte något större problem med att folk lämnar mycket skräp.

I Ronneby har situationen blivit så allvarlig att det har blivit ett arbetsmiljöproblem.

– Till att börja med blir har alldeles för trångt. Vissa dagar så går det inte att gå här. Så vi ber av hela vårt hjärta, lämna in helt, rent och funktionellt, säger Susanne Bengtsson.

LÄS MER: Röda korset vill inte ha mer skräp
