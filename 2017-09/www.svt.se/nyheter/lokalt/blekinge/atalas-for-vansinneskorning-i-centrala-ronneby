Åtalas för vansinneskörning i centrala Ronneby
Erik Alfredsson

Mannen hade varit på en fest i Kallinge när han tillsammans med två kvinnor satte sig i en bil på väg mot Ronneby i slutet av mars. I hög hastighet körde han om en civil polisbil, som tog upp jakten på honom.

Stundtals gick jakten i uppåt 150 kilometer i timmen, och 24-åringen ska ha kört i motsatt färdriktning och försökt preja andra fordon av vägen innan han fick sladd och kraschade in i en häck på Gångbrovägen i centrala Ronneby. Vid kontroll visade det sig att mannen hade 1,65 promille alkohol i blodet.

Nu åtalas mannen för grovt rattfylleri, grov vårdslöshet i trafik samt olovlig körning. 24-åringen erkänner brott.
