Sportchefen: ”Vill be alla om ursäkt”
Erik Alfredsson

Karlskrona tar till disciplinära åtgärder mot sin nye sportchef Patric Larsson. Åtgärderna tas efter att sportchefen ska ha blivit kraftigt alkoholpåverkad på en kryssning, som var ett föreningsevenemang, vilket Sportbladet var först att rapportera om.

I ett sms till SVT Nyheter Blekinge kommenterar Patric Larsson själv händelsen:

”Det som inträffat är helt oacceptabelt och direkt korkat av en person i min position. Jag borde veta bättre vid 48 års ålder. Jag vill be alla om ursäkt”.

Enligt medresenärer på KHK-kryssningen uppträdde den nu avstängde sportchefen så berusat att flera i det stora sällskapet reagerade.

– Det är klart att det inte känns bra när någon i den rollen är stupfull klockan åtta på morgonen.  Vi pratade om det redan på båten och hoppades att någon skulle ta itu med det, säger en av dem som åkte med klubben på kryssningen.

LÄS MER: Inte första spritskandalen i KHK:s historia

Föreningens ordförande Tobias Larsson, som dessutom är bror till den avstängde sportchefen:

– Den kommentar jag kan ge är att Patric uppträtt alkoholpåverkad på den KHK-kryssning som var i helgen. Därför har vi tagit till disciplinära åtgärder mot honom, för detta är inte acceptabelt, säger Tobias Larsson, styrelseordförande i KHK, till SVT Nyheter Blekinge.

Tobias Larsson vill inte gå in i detalj kring vad som har hänt på kryssningen.

– Inte mer än att han fått i sig för mycket alkohol och uppträtt berusat.

Hur ser du på att det här händer så snart inpå säsongsstarten?

– Det är inte bra. Vår vd Charlotte Gustavsson jobbar med en plan för att stötta honom nu.

TV: Tränaren: ”Vi kommer stötta honom i det här”

Charlotte Gustavsson, klubbdirektör, säger att de ska stötta Patric Larsson så att han så snabbt som möjligt kan komma tillbaka.

– Det första steget blir att få honom att prata med någon, sedan får vi se vilka former den här hjälpen kan ta, men vi vill stötta honom fullt ut. Men ett viktigt steg anser jag är att han inte tappar kontakten med arbetslivet, säger hon.
