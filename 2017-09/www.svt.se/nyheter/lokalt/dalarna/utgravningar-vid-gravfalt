Nu grävs gravarna vid Amungen ut
Theresa Persson

– Det finns så få av de här gravarna kvar så de är väldigt viktiga och de är väldigt spännande. Det är ingen som vet vad det är för befolkning som levt här, säger Thomas Eriksson, arkeolog på länsstyrelsen Gävleborg.

TV: ”Ingen vet vilka som ligger här”  – Se hela inslaget om utgrävningarna

Gravfältet ligger på en smal landtunga som eroderar och håller på att försvinna ned i sjön Amungen. Och med den även intressant historiskt material.

För att rädda eventuella fynd har arkeologer från Dalarnas museum, på uppdrag av länsstyrelsen i Gävleborg, den här veckan grävt ut tre gravar. Målet är att ta reda på mer om de människor som levde och begravdes vid sjön.

– Om tio år är förmodligen de här gravarna som vi gräver ut nu borta, då är dom eroderade på grund av variationerna av sjöns nivå, säger Eva Carlsson som är arkeolog på Dalarnas museum.

Flera fynd har gjorts, framförallt brända benbitar som ska åldersbestämmas och analyseras. När det är klart kommer fynden att skickas till Historiska museet så att de blir tillgängliga för allmänheten.

LÄS MER: Fynd hittade vid gammalt gravfält i Äppelbo
