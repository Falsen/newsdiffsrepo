Tomma stolar i Leksand och Säter
Bodil Ljungberg

Ett år före valet gapar 61 stolar i kommunernas fullmäktigesalar tomma. Det är fjorton fler jämfört med samma tidpunkt för ett år sedan, visar siffror från Valmyndigheten som Nyhetsbyrån Siren tagit fram. Alla utom fyra av mandaten skulle ha varit besatta av Sverigedemokrater.

– Att SD sticker ut i sammanhanget är helt naturligt. Partiet har växt så otroligt snabbt och har inte lyckats hålla samma takt i sin rekrytering, säger Karl Loxbo, docent i statsvetenskap vid Linnéuniversitetet, till Nyhetsbyrån Siren. De tomma stolarna finns i fullmäktigelokaler från Klippan i söder till Överkalix i norr, med kraftig övervikt för mindre landsortskommuner.

I Dalarna finns två av de tomma stolarna. Också här är det Sverigedemokraterna som inte kan fylla sina platser, i det här fallet i Leksands och Säters kommunfullmäktige.

SVT har tidigare granskat avhoppen från kommunfullmäktige och rent generellt har fler politiker på kommunnivå lämnat sina poster den här mandatperioden.

Efter halva mandatperioden, i september i fjol, hade 87 personer hoppat av sina poster i Dalarnas kommunfullmäktige. En siffra som i våras hade ökat till 117 personer.

Problemen med avhopp stannar inte vid kommunfullmäktige. Också i Landstingsfullmäktige har det varit mer eller mindre strömhopp från platserna i Dalarna. Halvvägs in i mandatperioden hade dubbelt så många landstingspolitiker hoppat av jämfört med förra mandatperioden och här handlar det om politiker från alla partier.

LÄS MER: Dalarna måste analysera avhoppen

När det gäller SD:s svårigheter att hitta ersättare är oron för stigmatisering en bidragande faktor, menar Karl Loxbo.– Det är kanske inte lika entydigt idag som för några år sedan, men utan tvekan anses det inte riktigt rumsrent att stödja Sverigedemokraterna. Då pratar jag inte bara om den mediala bilden utan bland människor i stort, säger Karl Loxbo till Nyhetsbyrån Siren.

Om dagens väljarprognoser står sig lär SD få fortsätta att tampas med utmaningen att besitta alla sina mandat, tror Karl Loxbo.– Partiet har ju i stort sett fördubblat sin väljarkår vid varje val och ser ut att vara på väg mot något liknande igen. Men jag vet att de jobbar väldigt mycket med rekryteringsfrågan, säger han till Nyhetsbyrån Siren. Valet till riksdag, kommun och landsting äger rum den 9 september 2018.
