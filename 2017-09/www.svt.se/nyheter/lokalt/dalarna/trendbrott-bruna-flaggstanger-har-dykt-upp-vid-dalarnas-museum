Trendbrott – bruna flaggstänger har dykt upp vid Dalarnas museum
Theresa Persson

– Jaha, har de kommit upp nu, vad kul, säger länsmuseichef Christer Björklund, vid Dalarnas museum, när SVT Nyheter Dalarna når honom under fredagsförmiddagen.

Hur tänkte ni  – varför bruna flaggstänger?

– Vi tänkte att de harmonierar väsentligt mycket bättre med den omgivande fasaden och färgsättningen med vår fastighet jämfört med vita stänger, förklarar Christer Björklund.

– Nu när Å-rummet satsar på förändringar i miljön så kändes timingen naturlig att göra förändringar utanför museet också. Vi ville bidra till den finare stadsbilden genom att förändra kring vår fasad och vårt uttryck.

Christer Björklund berättar att fler förändringar är på gång när det kommer till exteriören. Belysning bland annat. Gatlyktor ska sättas upp med glasglober så som de såg ut i original, till exempel.

– Det har dykt upp lite andra detaljer utomhus och vi hoppas att det kommer mer under året.

Tänker ni mycket på hur ni uppfattas?

– Ja vi har ju en hel avdelning som sysslar med kulturmiljöer med dess expertis. Dalarnas museum är en kulturbyggnad och den är vi måna att ta hand om, säger Christer.

Tror du att ni får reaktioner på att stängerna är bruna?

– Det kommer säker åsikter om de ska vara vita eller bruna, det är mycket möjligt. Det är absolut inget fel på vita stänger. Men som sagt, så tycker vi att bruna stänger ger ett vackrare uttryck just i den här miljön, säger Christer Björklund.
