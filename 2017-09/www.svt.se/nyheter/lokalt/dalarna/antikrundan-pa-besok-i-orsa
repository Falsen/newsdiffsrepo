Antikrundan på besök i Orsa
Torbjörn Påhlman

Exakt hur många i Orsa med omnejd som passat på att besöka folkparken Skeer på söndagen är i skrivande stund oklart, men kön ringlade sig lång redan tidigt på morgonen.

En av flera som tagit med sig en dalahäst för att få den värderad var Majt Arkeberg.

– Jag tyckte det skulle vara intressant att få den värderad, jag har fått ärva den efter min pappa, säger Majt Arkeberg.

– Vi tror att den är från mitten av 1800-talet, säger hon.

Vad tror du att den kan vara värd?

– Det törs jag inte säga alls, det ska bli intressant att få veta, men den säljs inte ändå, säger Majt Arkeberg.

Projektledare Ulrika Midunger tycker att början på dagen i Orsa har varit mycket bra.

– Vi har fått se otroligt bra föremål och träffat väldigt trevliga människor, säger hon.

Är det något föremål som sticker ut?

– Det kom in en ovanligt stor dalahäst som väckte alla experters intresse, mannen som kom med hästen blev ordentligt uppvaktad, säger hon.

Det är den 28:e säsongen av Antikrundan som just nu spelas in. Totalt sex orter besöks under augusti och september av Anne Lundberg och antikrundans experter. Att spela in i Orsa väcker förhoppningar.

– Dalarna är alltid lyckat, du ser själv, kön växer och vi har stora förhoppningar om att detta blir en lysande tillställning, säger antikexperten Knut Knutson.

Inspelningen från Orsa sänds i januari.
