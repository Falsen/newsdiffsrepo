Drogpåverkad bilförare körde rakt över skolgård i centrala Falun
Theresa Persson

Det var vid klockan 09.20 på onsdagsmorgonen som en polispatrull meddelade, att ett kort förföljande pågick av en personbil i centrala Falun.

Polisjakten eskalerade och fortsatte rakt in på en skolgård i Hälsinggården. Personal såg genom fönstret hur bilarna i hög hastighet passerade ett av skolhusen.

Polisen fick stopp på bilen på gården och mannen greps misstänkt för drograttfylla. Den 23-åriga mannen togs också med för förhör och provtagning.

Enligt personalen på Hälsinggårdsskolan befann sig, som tur var, inga barn i närheten när bilarna passerade.

Stefan Wickberg, presskommunikatör hos polisen region Bergslagen, bekräftar att det ska ha rört sig om en biljakt och att inga barn befunnit sig i närheten.

Får polisen köra på det här sättet över en skolgård?

– Det beror helt på vilken bedömning som polispatrullen på plats har gjort. Och har det rört sig om brådskande tjänsteutövning eller akut fara så får vi bryta mot vissa trafikregler. Bland annat hastighet, säger Wickberg.
