Dalarna har fått en hertig
Hannes Forssell

I dag presenterades namnet på prinsessan Sofias och prins Carl Philips son vid en konselj som kung Carl XVI Gustaf höll i vid kungliga slottet. Gabriel Carl Walther ska pojken heta. Tilltalsnamnet blir Gabriel och titeln blir hertig av Dalarna.

– Jag hoppade högt av glädje, det är helt underbart, vi är jätteglada, säger Ing-Marie Bergman, projektledare för Älska Ävdalen på Älvdalens kommun.

– Eftersom besvikelsen var så stor förra gången så var glädjen desto större nu, säger hon.

Även landshövding Ylva Thörn gläds över nyheten:

– Jag tycker att det är fint att Kungen väljer att uppmärksamma vår region och hoppas att vår nya hertig kommer att medverka vid många sammanhang under åren som kommer, skriver Ylva Thörn i ett pressmeddelande.

LIVE: Följ sändningen om Dalarnas nye hertig

Hur ska ni fira detta?

– Jag ska köpa en tårta som jag sponsrar själv till mina kollegor.

Vad betyder det här för bygden?

– Det är såklart jätteroligt både för Älvdalen och för hela Dalarna, säger Ing-Marie Bergman.

Dalarnas senaste hertig var Carl Johan Bernadotte, som dock fick avsäga sig titeln 1946 eftersom han gifte sig med en kvinna av folket.

Hertigar och hertiginnor utnämns liksom prinsar och prinsessor av kungen.
