Risk för köer på Gylle skola – igen
Sandra Lind

Inför årets läsår har Gyllle skola använt en extern schemaläggare då personalen på skolan inte lyckats lägga ett fungerande schema.

Enligt rektor Annette Lundberg grundar sig problematiken med att skapa ett fungerande schema bland annat i att lokalerna inte varit optimerade för skolans elevantal på flera år.

– Jag tänker specifikt på matsalen där vi får en situation där eleverna får lov att köa till maten.

Nu står det klart att inte heller det externa företaget Nova Software AB, som hittills kostat skolan närmare 50.000 kronor, lyckats lägga ett fungerande schema.

Gylle skola har nu inlett ett samtal med kommunen där man tittar på en lösning för att minska köerna till matsalen och optimera lokalerna.

– Jag kan inte svara på vad exakt som de här samtalen kommer att resultera i men det är klart att en utbyggnation skulle vara önskvärd, det skulle lösa ganska mycket, säger Annette Lundberg.

Annette Lundberg säger till SVT Nyheter Dalarna att personalen på skolan jobbar med att få ett fungerande schema som gör att eleverna slipper köa till maten men att skolan inte kan lova detta.

– Det är självklart att ingen elev ska behöva stå ute i kylan och köa till maten, om detta sker så får eleverna komma till oss i personalen och så får vi försöka att lösa det då.

Tidigare i augusti fick föräldrar på Gylle skola ta del av ett utskick från skolans rektorer där de skriver följande:

Personalen kommer att arbeta för att hitta smidiga lösningar i de fall det uppstår problem, allt för att eleverna ska få så bra skoldagar som möjligt. Vi ber er, tillsammans med oss, att ha en förstående inställning då detta inte är en önskvärd situation för någon, skriver rektorerna på Gylle skola i ett utskick till föräldrar.
