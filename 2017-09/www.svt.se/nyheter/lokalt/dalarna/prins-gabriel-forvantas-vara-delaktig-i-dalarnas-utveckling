Prins Gabriel förväntas vara delaktig i Dalarnas utveckling
Theresa Persson

Prinsessan Sofias och Prins Carls Philips nyfödde son, Prins Gabriel, blir ny hertig av Dalarna – och det passar ju bra med tanke på att mamma är från Älvdalen. Landshövding Ylva Thörn menar att han som hertig kan hjälpa till att lyfta upp länet på kartan.

– För oss betyder det bland annat att vi knyter familjen närmare till Dalarna. Det är också en bra möjlighet att marknadsföra vårt län men han får också en möjlighet att kunna växa upp en del i Dalarna och ta del av vår natur. Och så får han en chans att se alla människor här, som gör en enorm insats för länet, säger Ylva Thörn.

Alla är inte lika entusiastiska över att länet nu fått en hertig.

– Alla är lika mycket värda oavsett om man har en titel eller inte. Men så länge han gör Dalarna bättre, så blir det bättre för mig, säger Emmah Joneus.

– Han kanske kan bidra till ökad turism i länet om han kan marknadsföra Dalarna som hertig, tror Johanna Lerfors.

Från Landshövdingens sida är hon väldigt glad och stolt över att Dalarna nu får en hertig.

Vad innebär det rent konkret att vara hertig av ett landskap?

– Naturligtvis innebär det att vara en viktig representant och en viktig del av Dalarna och att han kan delta i de olika aktiviteter som vi har här. Jag tycker vi också ska känna oss hedrade, säger Ylva Thörn.
