Peter Hultqvist: ”Nazister hör inte hemma på 1 maj”
Ayla Karlsson

Under måndagsmorgonen rapporterade P4 Dalarna om att det redan nu har kommit in 52 ansökningar från Socialdemokraterna, S-kvinnor, socialdemokraternas ungdomsdistrikt och flera fackförbund om att få demonstrera på alla tänkbara platser i hela Dalarna under första maj nästa år. Förra året kom totalt, från alla grupper, 23 ansökningar in.

Syftet med ansökningarna är att hindra Nordiska motståndsrörelsen från att kunna demonstrera, vilket de har gjort under första maj de senaste två åren.

LÄS MER: Här möts nazisterna av burop

LÄS MER: 82-åring: Vi är inte ett jävla dugg rädd för dem

Det finns inga bestämmelser om hur många platser man får ansöka om att demonstrera på, inte heller hur tidigt ansökningen får göras. Men, ansökningar som görs tidigt får ingen förtur i polisens bedömning utan bedöms på samma sätt som senare ansökningar.

– Polisen bedömer bara ordning och säkerhet och påverkan på trafiken. Mot bakgrund av grundlagen så ska det vara svårt att avslå en ansökan. Om en ansökan ändå avslås måste vi hitta en annan lösning – kanske kan demonstrationen flyttas till en annan plats, säger Andreas Nordström som är jurist hos polisen i Dalarna.

LÄS MER: Polisen anmäls efter nazisternas demonstration

I fall där det finns flera ansökningar om samma plats kan polisen också lösa situationen genom att se om det finns en möjlighet för flera grupper att demonstrera på samma plats men under olika tider.

Med andra ord hindrar inte de nu inkomna ansökningarna Nordiska motståndsrörelsen från att få tillstånd till att demonstrera.

Peter Hultqvist (S) säger att syftet med ansökningarna ändå är att göra en markering mot nazisternas verksamhet.

– Vi vill vara ute i god tid och på det här sättet markera att vi gör anspråk på en mängd platser för att genomföra egna aktiviteter.

– Vårt syfte är att öka vår egen aktivitet och kan det leda till att vi markerar ut nazisterna från första maj så är det bra. Nazister hör inte hemma på första maj, säger Peter Hultqvist.

LÄS MER: Här skanderar nazistledaren att försvarministern är folkförrädare

TV: Försvarsministern: Det är absurt
