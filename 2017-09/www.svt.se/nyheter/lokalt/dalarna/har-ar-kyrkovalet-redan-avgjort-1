Här är kyrkovalet redan avgjort
Patrik QvickerReporter

Förtidsröstningen i kyrkovalet inleddes i prästgården i Lima i måndags. Och nästa söndag är själva valdagen.

I valen till kyrkomötet och stiftsfullmäktige ser det ut som på de flesta håll med flera olika listor att välja på från de etablerade partierna.

Men i valet till kyrkofullmäktige i Lima-Transtrand finns bara en enda lista med alla kandidater samlade.

Det här är församlingen där partipolitiken är skrotad sedan länge.

– Det var bara tjafs tidigare. Det var någon politiker som ville lägga sig i och ändra på allt, säger Bror Limberg som finns med på den gemensamma listan.

– Jag tycker inte partipolitik hör hemma så mycket i kyrkan. Det ska inte bero på vilken färg man har utan att man har rätt inställning till kyrkan, säger Börje Holgersson, kyrkorådets nuvarande ordförande och en av de andra på listan som omfattar 21 namn.

I kyrkorådet sitter i dag flera kandidater som finns på den gemensamma listan. Men flera av dem har trots allt en bakgrund inom den vanliga politiken.

– Jag är socialdemokrat i grunden men slutade när det blev för mycket tjafs. Det var alltid någon politiker som skulle vara med och bestämma. Det tyckte vi inte om här i Lima, säger Bror Limberg.

Lima-Transtrands församling var tidigt ute och har haft den här gemensamma listan i två mandatperioder tidigare.

Nu finns flera liknande i Västerås stift och i hela riket är det nu runt 100 församlingar som av olika anledningar går till val med bara en enda lista.

– De har väl förstått att det här är det enda rätta, säger Bror Limberg.

Så i praktiken är valet lokalt egentligen redan avgjort. Vill man som väljare påverka något så finns bara möjligheten  att personrösta – i år går det att kryssa för upp till tre favoriter på listan.

Elon Persson från Västra Ofors i Lima var en av de första som förtidsröstade i Lima.

– Jag tänkte passa på. När man är så gammal som jag vet man inte hur länge man lever. Jag tycker det är bra folk på listan och jag har inte gjort några personkryss. Det får de välja själva, säger Elon Persson.

TV: Se inslaget med röster från Lima
