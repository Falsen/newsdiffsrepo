Greps efter biljakt – hade stulet släp och falska skyltar
Hannes Forssell

Det var vid halv ett-tiden natten mot torsdag som en polispatrull försökte stoppa en bil med släp för kontroll på länsväg 764 söder om Långshyttan.

– Den tiden på dygnet och där de befinner sig väcker den intresse och poliserna försöker därför stoppa bilen, säger vakthavande befäl Erik Hiding.

Föraren väljer då att försöka köra ifrån poliserna. Efter ungefär fem kilometer får polisen stopp på ekipaget. Släpet visar sig vara stulet nyligen och bilen falskskyltad. Föraren misstänks dessutom vara drogpåverkad.

Männen misstänks nu för stöld och märkesförfalskning (falska skyltar). Föraren misstänks även för drograttfylleri, olovlig körning, och för att inte ha stannat på polismans tecken.

Den ena mannen släpptes på fri fot efter att ha identifierats. Misstankar mot honom kvarstår. Föraren togs med för provtagning.
