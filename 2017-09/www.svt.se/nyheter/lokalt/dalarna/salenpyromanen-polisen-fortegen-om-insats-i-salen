Man anhållen för mordbrand i Sälen
Patrik QvickerReporter

Mannen ska ha anhållits i sin frånvaro strax efter klockan 17 på torsdagen, och greps under natten av flera poliser som tog sig in i hans lägenhet.

– Han är misstänkt för den senaste händelsen som rubriceras som mordbrand. Men vi misstänker honom också för de andra anlagda bränderna i Sälen, säger åklagare Kristofer Magnusson som leder förundersökningen till SVT Nyheter.

Den anhållne mannen  är i 30-års åldern. Han har bott i lägenheten i Sälen några månader men tidigare varit bosatt i västsverige.

Tekniker har under fredagen undersökt mannens lägenhet.

Han är tidigare dömd för brott. Bland annat för misshandel. Senaste domen är från slutet av 2015 och då dömdes han till 10 månaders fängelse för utpressningsförsök, grov skadegörelse och vapenbrott.

Vid det brottstillfället tände han bland annat eld på en bil, en brand som spred sig till ytterligare två bilar.

TV: Sälenpyromanen kan ha fångats på bild

Så sent som under torsdagsmorgonen anlades en brand vid bygget av ett lägenhetskomplex i närheten av skidanläggningen i Lindvallen. Den branden kunde dock släckas av byggpersonal som anlände till arbetspatsen under morgonen.

Polisen har också de senaste dagarna spanat i ett avlägset skogsområde utanför Sälen där mannen misstänks ha uppehållit sig.

– Det pågår flera insatser på flera håll. Mannen kommer att förhöras när han fått en offentlig försvarare, säger åklagare Kristofer Magnusson.

LÄS MER: Pyroman jagas i Sälen

Polis är nu intresserade av att få in iakttagelser från alla som kan ha sett något i samband med bränderna.

Per Hampus, chef på räddningstjänsten i Malung-Sälen, vars verksamhet drabbats vid bränderna, hoppas att det är rätt person som nu anhållits.

– Jag blir jätteglad om det är den personen som nu gripits som ligger bakom det här, så vi får ett slut på det, säger Per Hampus.

Han beskriver den senaste tiden, när det brunnit nästan varje natt, som otrevlig.

– Vi har inte kunnat gjort så mycket utan det är ju ett polisiärt ärende, men vi har sett till att inga bilar stått utomhus, säger Per Hampus, som berömmer polisens arbete.

– Om detta funkar så har polisen gjort ett jättejobb, säger han.
