Avdelning 95 på Säters sjukhus skjuts på framtiden
Theresa Persson

Förra sommaren stängdes avdelning 95 på grund av personalbrist. Framför allt saknades det sjuksköterskor. 24 vårdplatser drogs ner till 18.

Landstinget Dalarnas meddelar att deras ambition under året har varit att återigen öppna avdelning 95. Bemanningssituationen har förbättrats under våren och sommaren och rekryteringsarbetet har fungerat bra, meddelar de.

– Vi har haft en framgångsrik rekryteringsprocess, säger Mats Carlsson, verksamhetschef allmänpsykiatriska kliniken i ett uttalande.

LÄS MER: Avdelning 95 kan fortfarande inte öppna

Nu har fem av klinikens sjuksköterskor erbjudits Landstinget Dalarnas utbildningsanställning för att vidareutbilda sig till psykiatrisjuksköterskor.

De kommer att få en ettåring högskoleutbildning med bibehållen lön. Sjuksköterskorna beräknas vara i tjänst igen i juni 2018.

Det här gör att öppnandet av avdelning 95 måste skjutas fram ytterligare några månader i väntan på att ny personal kommer på plats, meddelar Landstinget Dalarna.

– Nu måste vi gå ut och rekrytera igen. Vi behöver sex nya sköterskor, men vi har redan några på gång, säger Mats Carlsson.

LÄS MER: Nytt besked om psykiatrin i Säter
