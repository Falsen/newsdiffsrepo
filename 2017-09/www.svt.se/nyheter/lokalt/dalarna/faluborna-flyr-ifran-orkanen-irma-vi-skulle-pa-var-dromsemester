Faluborna flyr ifrån orkanen Irma: ”Vi skulle på vår drömsemester”
Theresa Persson

Orkanen Irma närmar sig de södra delarna av Florida. Fler och fler människor lämnar nu sina hem och för Evelina Jerksdotter och Jessika Ungerbäck från Falun har drömsemestern förvandlats till en mardröm.

– Vi vill bara hem! Det känns som vi är med i en dålig film. Allt är så overkligt. Vi landade i Miami först men när orkanen började närma sig och befolkningen började evakueras från Miami beach, så hyrde vi en bil och bokstavligt talat flydde till Orlando. Vi hade inget val, berättar faluborna Evelina och Jessika för SVT Nyheter Dalarna.

Det sista de såg av Miami beach var något som liknade en spökstad. Bensinen ransoneras ut och köerna är kilometerlånga för att få tanka.

– Det fanns ingen kvar där när vi åkte, tomt överallt på folk. Och bensinen tar slut, vattnet är på väg att ta slut och resan hit till Orlando tog sju timmar istället för tre, som det normalt tar, berättar Jessika.

De berättar om rädslan och frustrationen över att inte känna någon som de kan bo hos. De hade planer att fly vidare norrut, men befinner sig just nu på ett hotellrum i centrala Orlando. Hotellpriserna stiger och det blir svårare och svårare för turister att boka ett rum för natten.

– Vi känner ju ingen här, vi är helt strandade och och ett rum kan kosta upp till 5.000 kronor per natt på grund av orkanen. Våra föräldrar skickar pengar och ringer var femte minut för och kolla så att vi lever, säger Jessika Ungerbäck.

– Vi törs inte boka mer än en natt i taget heller för den här orkanen verkar vara så oberäknelig. Idag fick vi reda på att den kommer dra över hela Florida, så vi är livrädda, säger Evelina Jerksdotter.

De tvingas ta läget som det kommer, berättar de. Och om de ska kunna åka hem som planerat, på tisdag nästa vecka, återstår att se.

– Vi har ingen plan just nu. Vi kanske får bo hos en svensk kompis vi fått kontakt med. Men vi vet inte. Alla flyg är avbokade fram till den 11 september och vi skulle egentligen flyga hem den 12:e. Om stormen kommer stänger de av alla nätverk och elen, så vi får se när vi får kontakt med omvärlden igen, säger Evelina.

LÄS MER: Flyg till Florida från Sverige ställs in

TV: En halv miljon människor i Florida beordras att fly
