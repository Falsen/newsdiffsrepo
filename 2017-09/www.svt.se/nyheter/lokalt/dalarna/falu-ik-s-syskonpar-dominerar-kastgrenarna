Falu IK:s syskonpar dominerar kastgrenarna
Martin Trygg

16-årige Ragnar Carlsson från Falu IK är uttagen i slägga både till ungdoms-Finnkampen och till senior-Finnkampen. Därmed är han den yngste kastaren som tävlat i Finnkampen på seniornivå.

– Det är jätteroligt och jag hoppas få bra stöd av publiken på Stockholms stadion. Jag är i bra form och hoppas att det kan bli långt, säger han.

I år har han kastat drygt 83 meter med den femkilos juniorsläggan. Men i Finnkampen är det den drygt två kilo tyngre seniorsläggan som gäller.

Ragnar som fyller 17 år i höst och hans 15-åriga syster Hillevi har dominerat totalt i kastgrenarna den här säsongen. I junior-SM respektive ungdoms-SM vann syskonen guld i slägga, diskus och kula.

LÄS MER: 15-åriga Hillevi Carlsson från Falu IK tog guld i alla sina grenar

– Ja, det har varit en fantastisk säsong, hade inte kunnat önska mig en bättre, säger Hillevi Carlsson som dock inte är uttagen till ungdoms-Finnkampen, trots att hon på ungdms-SM gjorde bättre resultat än de uttagna flickorna.

Mattias Jons, som själv har sju SM-guld i slägga, är syskonens tränare i Falun. Och han har aldrig sett så talangfulla kastare tidigare.

– De är extremt duktiga för sin ålder, både om man tittar i Sverige och internationellt. Nu gäller det att de fortsätter träna bra och framförallt håller sig skadefria, säger han

– Slägga som förmodligen blir huvudgrenen för båda två innebär påfrestningar för ryggen och knäna, så det gäller att träna och tävla förståndigt, säger han.

TV: Se hela inslaget om Falu IK:S syskonpar här
