Nytt projekt ska hjälpa långtidsarbetslösa
Hannes Forssell

Projektet kallas dubbelt upp och pågår under ett år med start i dag. För varje långtidsarbetslös person som anställs i minst sex månader inom näringslivet under den perioden, så kommer kommunen att göra detsamma.

– Tanken är att stimulera personer som inte går från jobb till jobb, säger Åsa Nylén på Borlänge kommun.

Inspiration till projektet har kommunen fått från Örnsköldsviks kommun, där samma princip med dubbel anställning tillämpades för ungdomar som anställdes i näringslivet. Resultatet blev att totalt 334 ungdomar fick arbete, 178 i näringslivet och 146 i kommunen.

Nu hoppas Borlänge kommun på ett liknande resultat, vilket inte kommer att vara något problem om det fortsätter i samma takt som det gjort under den första dagen.

– Det är redan fyra personer som fått anställning i näringslivet, kanske någon till under den stunden vi pratat, så nu gäller det att vi matchar det, säger Åsa Nylén.

Har ni möjlighet att erbjuda meningsfulla anställningar om det blir många jobb som ska tillsättas?

– Absolut, de platser som vi kan garantera är extratjänster, men de kan komma att bli ordinarie tjänster efter att perioden är slut, säger Åsa Nylén.

Ett nära samarbete sker med Arbetsförmedlingen, som går in med resurser om den som får arbete behöver utbildning inom området, vilket i sin tur ökar oddsen för att anställningen blir permanent.

Vad för typ av jobb kan ni erbjuda?

– Det kan vara jobb inom äldreomsorgen, barnomsorgen, skola och service, säger Åsa Nylén.

I dagsläget är runt 1.500 personer långtidsarbetslösa i Borlänge kommun.

Kriteriet för att vara långtidsarbetslös är att man varit utan jobb i sex månader.
