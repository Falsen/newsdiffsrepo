Misstänkte Sälenpyromanen kan ha fångats på bild
Patrik Qvicker

Det var vid sjutiden på torsdagsmorgonen som byggarbetare upptäckte den misstänkta pyromanen. Mannen befann sig då inne i ett av de lägenhetskomplex som byggs i ett område intill skidanläggningen Lindvallen.

Enligt anmälan hade mannen tänt på en bärande vägg i en av lägenheterna. Byggpersonalen lyckades släcka elden men mannen försvann till skogs.

Polisen har spärrat av området och flera patruller söker nu efter den misstänkta pyromanen i ett skogsområde mellan Sälens by och Lindvallen.

– Vi vet ingenting säkert än men vi har en stark hypotes att det kan vara samma gärningsman som anlagt samtliga bränder, säger Mikael Hellberg, Polisen Mora.

Det misstänka Sälenpyromanen kan nu också ha fångats på bild. En övervakningskamera precis intill en av brandplatserna tog flera bilder av en person på platsen med en ryggsäck i samband med den anlagda branden där.

Och flera vittnen har den senaste tiden observerat en okänd man just med ryggsäck i närheten av det skogsområde i Sälen som söktes igenom i dag. En av teorierna är att den misstänkte pyromanen uppehåller sig just i skogen.

Läs mer: Pyroman jagas i Sälen

Det här är det sjätte misstänkta pyromandådet i Sälen på kort tid. Tidigare har bland annat bränder uppstått i ett brandfordon, i föremål utanför polishuset i Sälen och i en annan bil som också har viss anknytning till så kallad blåljusverksamhet.

Byggföretaget som nu drabbats av en anlagd brand och har utsatts tidigare vid ett av branddåden i Sälen.
