Äldre man skapar oro på skolgård i Slätta
Theresa Persson

Personal på skolan informerar via ett brev till alla vårdnadshavare om att det ska ha rört sig en man i skolområdet i Slätta under förra veckan och under måndagen.

Han ska enligt personalen inte ha sökt direkt kontakt med elever, men flera har bevittnat hans beteende. De misstänker någon form av sexuellt ofredande.

Skolan har varit i kontakt med polisen och i samråd med grundskolechefen fattat beslut om ett utskick, där de uppmanar till försiktighet.

Under onsdagen informerades all personal och medarbetarna har fått intruktionen att vara extra uppmärksamma under skoldagen.

Ledningen uppmanar också vuxna som rör sig i området att titta efter personer som har ett avvikande beteende, och i så fall kontakta polisen omgående.

De vill också att vårdnadshavare talar med sina barn om detta så de kan slå larm vid en eventuell obehaglig situation.

Cilla Zettervall, biträdande rektor på Slättaskolan, säger att de inte känner någon större oro.

– Vi har haft en bra dialog med polisen som säger att de inte upplever någon hotbild just nu. Mannen har ju inte gjort några närmanden, men elever upplever det som obehagligt, säger hon.

– Vi försöker köra på som vanligt, men visst känner man ett visst obehag så klart. Men det viktiga i det här läget var att informera alla föräldrar så att de vet vad som händer på skolan, säger Zettervall.

Texten uppdateras
