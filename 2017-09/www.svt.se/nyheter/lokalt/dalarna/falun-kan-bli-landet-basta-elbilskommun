Falun kan bli landets bästa elbilskommun
Anders HanssonReporter

Camilla Olsson jobbar inom hemtjänsten i Falun och hon är en av dem som får köra elbil på sina arbetspass runtom i stan. Efter drygt ett års användning så kan Camilla utvärdera.

– Elbilen är utmärkt för de här korta turerna där en bensin- eller dieselbil inte ens hinner bli varm, säger hon.

Bilen har enbart elmotor och kan laddas i ett vanligt motorvärmaruttag, eller snabbladdas på 20 minuter om det skulle behövas. Att hemtjänsten i Falun börjat köra elektriskt är en av de saker som juryn för det här miljöpriset värderar.

– Bilen är väldigt populär, om man inte är först på plats vid jobbet så är den redan upptagen, säger Camilla Olsson.

Och att Falu kommun redan har ganska gott om laddstationer väger också tungt när juryn tittar på vinnaren. Ett dussintal laddstolpar finns på olika platser i centrum, och flera riktiga snabbladdare även en bit utanför stan; i Bjursås, Enviken och Svärdsjö. Än så länge får man ladda gratis där.

Det är Falu kommuns elbolag som svarat för utbyggnaden av laddstolparna, och Daniel Asplund som jobbar där är Faluns verklige Mr Elbil. Han berättar om hur de tänkt.

– Vi har tänkt ur ett geografiskt perspektiv, inte bara på stadskärnan utan vill få en geografisk spridning på den här infrastrukturen, säger Daniel Asplund. Det är en geografiskt en ganska stor kommun och vi har många som bor utanför själva stadskärnan.

Och konkurrensen är hård.  I final förutom Falun är även Östersund, Gävle, Stockholm, Jönköping och Kalmar. Alla har sina starka sidor och det är dessutom olika saker det handlar om – allt från konkret utbyggnad av laddstolpar och inköp av fordon, till elbilsstrategiska planer och mål.

Hur känns det att ha kommit final?

– Det är härligt och väldigt smickrande. Det är en skön klapp på axeln åt oss som har jobbat med den här satsningen ända sedan 2009. Det bevisar att vi på många sätt gjort rätt, säger Daniel Asplund.

På tisdag kväll avslöjas det vilken av dessa sex kommunfinalister tar hem priset, som delas ut av Centerpartiets partiledare Annie Lööf.

TV: Se inslaget om tävlingen och hör en elbilsanvändare berätta
