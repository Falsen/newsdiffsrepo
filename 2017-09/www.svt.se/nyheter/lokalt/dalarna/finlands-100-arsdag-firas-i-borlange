Finlands 100-årsjubileum firas i Borlänge
Torbjörn PåhlmanReporter

Firandet hölls vid Forum Kvarnsveden i Borlänge. Det var Finska föreningen och Borlänge kommun som gjort gemensam sak för att uppmärksamma händelsen.

– Det är ju jättestort att fira Finland som 100 år, Finland och Sverige har ju lång tradition tillsammans, säger Leena Voutilainen från Borlänge finska förening.

Besökare fick höra musik och sång på både finska och svenska, det visades barnfilm och Dick Harrison föreläste under rubriken Hur svenskt är Sverige?

– Sverige har ju skäl att fira Finland också, eftersom det som vi tror är svenskt i mångt och mycket om vi tittar bakåt i tiden, har kommit hit i form av finskt kulturinflytande, säger Dick Harrison.

– Sverige är väldigt finskt, säger han.

Senare på eftermiddagen blir det middag och tal av försvarsminister Peter Hultqvist och dans.

Borlänge kommun är förvaltningsområde för finska, vilket betyder att den som talar finska har rätt att kommunicera på finska och rätt att använda finska i kontakter med kommunen.

TV: Se ett längre inslag på SVT Play
