Moderaterna i Dalarna ställer sig bakom Kristersson
Jon Lindhe

Det är länsförbundets ordförande i Dalarna Carl-Oskar Bohlin som uppger att man nu nominerar Ulf Kristersson till partiledare för Moderaterna.

– Vi har precis beslutat att nominera Ulf Kristersson. Vi bedömer att han är den person som har bäst förutsättningar att ena partiet i den svåra och utmanande situation vi nu befinner oss i. Han är också den person som fått flest nomineringar av våra partiföreningar i länet, säger Carl-Oskar Bohlin, ordförande i länsförbundet Dalarna till SVT Nyheter.

LÄS MER: Någon av dem blir ny moderatledare – enligt spelbolagen

Den forne socialförsäkringsministern Ulf Kristersson har därmed blivit nominerad av fyra förbund totalt.

Enligt SVT Nyheters inrikespolitiske kommentator Mats Knutson har Kristersson redan från början varit en av favoriterna att axla manteln som partiledare efter Anna Kinberg Batra.

Under onsdagen meddelade Carl Bildt att han inte kommer ställa upp som partiledare för Moderaterna. Bildt är ett av namnen som det spekulerats kring som möjlig efterträdare till Anna Kinberg Batra.

– Partiledare ska man välja med framtidsperspektiv. Det ska vara ett framtidsnamn. Jag är före detta, sa Bildt.

Kristersson själv har hittills avböjt att kommentera spekulationerna kring vem som ska efterträda Kinberg Batra.

”Den diskussionen kommer jag föra i våra interna samtal, och bara där,” skriver Kristersson på Facebook efter den förre partiledarens avgång i fredags.

LÄS MER: Kristersson: Har inget svar på vilken roll jag kan komma att spela

I måndags meddelade den före detta försvarsministern Mikael Odenberg att han själv ställer upp som kandidat till partiledarposten. Än så länge har inget förbund nominerat Odenberg.

Moderaterna har aviserat att en ny partiledare ska väljas vid en extrastämma den 1 oktober. De 22 länsförbunden har fram till den 11 september på sig att föreslå kandidater till valberedningen.
