Per-Olov Broström tog bilden på ”Blåsaren”
Hannes Forssell

Per-Olov var hemma hos sin särbo i Mora den dagen. Det hade regnat kraftigt och han gick och kikade ut genom fönstren för att se om det var på väg bort.

– Då blev det plötsligt en glipa bland molnen. Det var en massa ljusare moln ovanför, sen kom ansiktet fram och hår och alltihop, och hakan som formades så fint, säger Per-Olov, som snabbt slängde upp mobilen för att ta en bild.

Motivet påminner om ett ansikte som blåser ut luft uppe bland molnen. Per-Olov kallar bilden för ”Blåsaren”.

– Det ser ut lite som att den blåser bort mörkret med det ljusa, säger han om bilden.

Vad tänkte du när du såg detta?

– Jag tycker det ligger lite i tiden, med den oro vi har i världen i dag.

– Sen tänkte jag också på en kompis som gick bort för fem år sedan, säger Per-Olov.

SE MER: Norrsken blev till rovdjur

Flera kommentarer på sociala medier har handlat om att motivet har något religiöst över sig. Per-Olov tror mer på forskningen, men utesluter inget.

– Det kan ju finnas en gud i en annan dimension, säger han och utbrister:

– Oj, nu kom en stor fågel här, det måste varit en rovfågel.

Tittar du mycket uppåt?

– Jag tittar både uppåt och neråt, jag har hållit på med insekter i 50 år, fjärilar och skalbaggar som jag monterat och fotat, säger Per-Olov.

SE MER: Tornado drog fram i Leksand

Det foto han nu tagit är dock kanske det mest uppmärksammade. Efter att bilden publicerades på SVT:s väderredaktions facebooksida har både dagspress och kvällspress hört av sig.

– Det är ganska roligt faktiskt, men jag vill mest dela med mig av den roliga bilden, säger Per-Olov.

– Det är en sån där once in a lifetime, jag har visat den för alla jag träffat, och de tyckte jag skulle skicka in den till SVT, så det gjorde jag, säger han.
