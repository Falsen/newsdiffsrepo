Falun tredje bästa elbilskommun
Hannes Forssell

– Det är ett jättefint erkännande för den satsning som vi jobbar med i Falu kommun. Vi var precis som ettan och tvåan tidigt ute med att satsa på elbilar och laddinfrastruktur, skriver Daniel Asplund, projektledare på Falu Energi och Vatten, i ett pressmeddelande.

Det var sex kommuner som gjorde upp om titeln Sveriges bästa elbilskommun. På tisdagskvällen presenterades resultatet. Falu kommun kom på tredje plats. Vinnare blev Gävle kommun.

LÄS MER: Gävle kommun vann ”Laddguldet”

Priset delades i år ut för första gången. Laddguldet går till den kommun som anses erbjuda bäst förutsättningar för elbilar. Juryn har tittat på kommunala mål och stimulans, laddinfrastruktur, antal elbilar totalt och hur många som finns i kommunal regi.

LÄS MER: Falun kan bli landets bästa elbilskommun

Samtliga pristagare i tävlingen fick laddstolpar. För Faluns del blir det tre nya stolpar till kommunen. Tvåan Östersund fick också tre stolpar och vinnaren Gävle kommun fem stolpar.

– Det är riktigt bra priser. Laddstolparna ska naturligtvis användas för att göra det ännu enklare att köra elbil i Falun, skriver Daniel Asplund.
