Forcerade dörr med hjullastare – stal mobiltelefoner
Hannes Forssell

Larmet kom till polisen strax efter halv fem på onsdagsmorgonen. Efter att ha forcerat en dörr till lagret tog sig gärningsmännen in på lagret.

– De har fått med sig ett hundratal mobiltelefoner och ett kassaskåp med en mindre summa pengar i, säger vakthavande befäl vid polisen Per Vikman.

Gärningsmännen lämnade platsen i två bilar. Polisen söker efter gärningsmännen i ett stort område.

– Det brukar gå ganska snabbt i väg så vi har byggt en ganska stor observationsring. Förutom Dalarna söker vi i Gävleborg och Västmanland, säger Per Vikman.

Ingen är gripen. De övervakningskameror som fanns i byggnaden kommer att undersökas. Brottsplatsen är avspärrad i väntan på tekniker.

En och en halv timme efter inbrottet upptäcks en nedkörd grind på Högbo industriområde i närheten. Polisen misstänker att det är härifrån som gärningsmännen stulit den hjullastare som använts vid stölden på Elgiganten.

– Det verkar troligt, det är den hypotesen vi arbetar efter nu, säger Jan-Åke Sjöström, vakthavande på polisen.

En halvtimme innan smash and grab-kuppen i Avesta larmas räddningstjänsten till en bensinmack i Hedemora efter att vittnen sett rök. När de kommer dit märker de att röken är luktlös och att det skett ett inbrott.

– De ska ha fått med sig godis och en mindre summa pengar, jag vet inte om det finns ett samband till stölden i Avesta men det är inte uteslutet, säger Jan-Åke Sjöström.
