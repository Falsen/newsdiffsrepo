Fler internationella studenter söker till Dalarna
Theresa Persson

Förra hösten, vid den här tiden, antogs drygt 7.000 betalande studenter till svenska högskoleutbildningar – en markant ökning alltså.

Enligt UHR så har man genom att införa avgifter vid anmälningar till utbildningar i Sverige, fått bort så kallade luftanmälningar.

– Målet för svensk del har varit att få bort det stora antalet luftanmälningar från utländska studenter i bland annat Sydasien, som anmälde sig och sedan aldrig dök upp. Det ledde till mycket onödig administration för skolorna, berättar Åke Lernefalk, pressansvarig på UHR, till Nyhetsbyrån Siren.

Studenter utanför EES-området och Schweiz, som allltså är avgiftsskyldiga för sin utbildning i Sverige, betalar först en anmälningsavgift till UHR. Efter det handlar det om löpande studieavgifter som går till de enskilda högskolornas egen kassa.

För att locka internationella studenter till sin skola så är det upp till den enskilda skolan att satsa på en internationell profil, menar UHR. Däribland Högskolan Dalarna.

– Vissa lärosäten har satsat på en utpräglad internationell profil. Det har också gett utslag i söksiffrorna. Men det ligger i alla lärosätens intresse att kunna erbjuda en internationell miljö, säger Åke Lernefalk.

Högskolan Dalarna jobbar hela tiden med att öka det internationella deltagandet och håller aktivt en internationell profil, för att locka så många som möjligt till länet. Susanne Corrigox jobbar med internationella studentfrågor och kontakter runtom i världen:

– Antalet betalande studenter har ökat lite från förra året. Vi jobbar ständigt med att få både internationaliserade studier och internationella studenter till vår skola.

– Internationella studenter är viktiga och vi vill ha så många som möjligt, för att få till en blandad miljö. Det höjer kvaliteten och ger mervärde, menar Corrigox.

LÄS MER: Barnmorskor i Bangladesh utbildas av Högskolan Dalarna

Birgitta Svensson är presskommunikatör på Högskolan Dalarna och hon tycker också att det internationella utbytet är viktigt för dem.

– Vi är både jättepositiva till det och jobbar mycket för det och för mångfald. Vi har flera utbytesprogram bland annat och vi jobbar ständigt för både inresande och utresande studenter, berättar Birgitta Svensson.

– Bland annat utbildar vi barnmorskelärare i Bangladesh så jag tycker vi tar ett stort ansvar ur ett globalt perspektiv, säger Birgitta Svensson.

LÄS MER: Strålande kurs med världsfokus
