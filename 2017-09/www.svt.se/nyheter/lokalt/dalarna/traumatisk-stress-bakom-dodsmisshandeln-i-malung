Traumatisk stress bakom dödsmisshandeln i Malung
Patrik Qvicker

Efter dödsmisshandeln i en verkstadslokal i Malung i september förra året var det många som ändå visade viss förståelse för dådet.

46-åringen slog med en slägga ihjäl sin 40-årige bror efter åratal av tjat, hot och trakasserier från brodern, som själv var dömd för flera brott.

Det skulle kunna handla om mord men till och med åklagaren tyckte under rättegången att det fanns förmildrande omständigheter.

– Det beror på de trakasserier som han varit utsatt för under lång tid och som fick det till slut att rinna över, sa chefsåklagare Fredrik Skoglund då till SVT.

LÄS MER: Slog brodern med slägga: ”Jag tappade omdömet”

Vid förhandlingarna i Mora tingsrätt i november mot 46-åringen vittnade flera om att den dödade mannen under många år provocerat och hotat sin bror. Många var rädda för honom.

Även vid själva dådet hade han berusad kommit till verkstadslokalen, stannat länge och krävt att få låna pengar. Ett vittne såg dådet och kunde berätta om trakasserierna som pågick närmare en timme innan 46-åringen tog tag i en slägga och slog den i huvudet på sin bror.

Rätten höll också med om att åren av trakasserier var en förmildrande omständighet.

46-åringen dömdes för grov misshandel och vållande till annans död men fick det tänkta straffet sänkt med ett halvår till totalt 3,5 års fängelse.

Domen överklagades och på fredagen hålls nya förhandlingar i Svea hovrätt och 46-åringen ska då kämpa för att få straffet ytterligare sänkt.

En psykolog ska vittna om att 46-åringen led av posttraumatisk stress efter alla trakasserier och att det triggade fram känslor och ilska som inte gick att kontrollera.

Sen är det upp till hovrätten att bedöma om det är en anledning till att sänka straffet ytterligare.

TV: Se inslaget om 46-åringen som slog ihjäl sin bror
