Polis åtalad för misshandel: Man i arresten slogs medvetslös
Ayla Karlsson

Enligt åtalet ska händelsen ha inträffat i november förra året när polisen omhändertog en berusad man. I samband med en visitering när mannen förts till polishuset ska han ha fällt kränkande kommentarer mot närvarande polismän. Mannen ska inte ha varit våldsam.

Den åtalade polismannen ska då ha tryckt in den berusade mannen i en plexiglasskärm så att han slog i huvudet. Efter detta ska polismannen sedan ha dragit ner mannen på golvet och dragit upp hans armar på ryggen, varpå mannen ska ha slagit i huvudet och ansiktet i golvet. Enligt åtalet ska mannen då ha förlorat medvetandet, fått kramper, blånad och svullnad i ansiktet och en kraftig huvudvärk.

Enligt åtalet har våldsanvändningen inte varit försvarlig med hänsyn till situationen. Polismannen förnekar brott.

Polismannen åtalas alltså nu vid Falu tingsrätt misstänkt för misshandel, i andra hand tjänstefel.
