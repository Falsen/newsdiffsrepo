Privata vaktbolag gör polisens arbete i Sälenfjällen
Patrik QvickerReporter

Nu kräver flera aktörer en lösning på den akuta polisbristen och att fler hjälper till att finansiera vaktbolagens många gånger ideella arbete.

Under jakten på pyromanen i Sälen den senaste veckan storsatsade polisen med mängder av personal på plats. Men så har det inte varit tidigare i sommar.

Tidvis är polisbristen akut i den norra delen av Dalarna och i flera fall så har det istället varit ett privat vaktbolag som gjort avgörande insatser för att lösa brott i Sälenområdet.

En omfattande serie av inbrott och en stor stöldrazzia har klarats upp, tack vare att vaktbolaget vid nattliga ronder upptäckt och följt efter de misstänkta.

LÄS MER: ”Oacceptabelt” att polisstationer stängs ner i Malung-Sälen

I ena fallet handlade det om en upprepade inbrott vid skidanläggningen Stöten, där väktare följde efter de misstänkta till deras bostad flera mil därifrån.

I det andra fallet var det fråga om en stor stöld av båtmotorer i Sälen, där väktare följde efter de misstänkta tjuvarna ända till en plats nära Lillhärdal i Härjedalen innan polis anslöt.

– Vi följer ju efter om vi kan och har kontakt med polisen, så vi vet vad vi kan och inte kan göra. Men vi har ju ett arbetsmiljöansvar också och drar oss ur som det blir fara för oss. Men det har varit en hel del i sommar, säger Jens Johansson som arbetar på ett vaktbolag i Sälen.

Kommunens räddningschef bekräftar situationen inom Malung-Sälens kommun.

– Vi har ju de här vaktbolagen i Malung för att vi inte har de poliser som vi kanske hade behövt som medborgare. Väktarna gör ett jättebra arbete, säger Per Hampus.

Tidvis har det i fjällvärlden i sommar varit i stort sett omöjligt att få hjälp av polisen.

Ett exempel är när den omfattande skadegörelsen upptäcktes på hembygdsgården för ett par veckor sedan. Timmarna i telefonkön blev till sist olidliga.

– Jag kom fram till polisen efter fyra timmar. Då var det ju för sent att göra någon undersökning av brottsplatsen, säger Anna Eriksson som är föreståndare på Olnispagården, som är hembygdsgården i Sälen.

LÄS MER: Man anhållen för mordbrand i Sälen

Och besvikelsen över och kritiken mot resursbristen delas av alla inblandade.

– Det är ju de här väktarna som är ute och ser saker och som får gripa in. Men så ska det väl egentligen inte behöva vara. Man måste ju kunna få tag på en polis om man behöver, säger Anna Eriksson.

– Det görs ju lite udda prioriteringar ibland. Det är ju ett gigantiskt område men vi blir undansatta häruppe ibland, säger Jens Johansson.

De tror alla att polisledningen har missbedömt att när de olika arrangemangen kring Vasaloppet växer och sommarturismen i Sälenfjällen ökar, så följer också ökad kriminalitet. I samband med Cykelvasan var det också i år omfattande stölder av dyrbara cyklar.

LÄS MER: Polisen varnar för cykelstölder i Sälen

Och när det inte finns poliser så tycker ändå vaktbolagen att fler borde vara med och finansiera och ta ansvar för bevakningen i fjällområdet.

– Även om det är mycket ideellt arbete så får vi delbetalt. Men flera måste vara med och dela på kakan. Det kan ju inte vara företagens fel att vi har för lite polisiär närvaro. Det kanske också skulle ligga lite ansvar på det kommunala också till viss del, säger Jens Johansson.

TV: Se hela inslaget om privata vaktbolag som gör polisens arbete
