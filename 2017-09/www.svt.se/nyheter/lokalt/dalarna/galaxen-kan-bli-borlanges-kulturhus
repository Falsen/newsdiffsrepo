Galaxen kan bli Borlänges nya kulturhus
Bodil Ljungberg

Många av Borlänge kommuns kulturverksamheter saknar i dag fungerande lokaler. Sedan 2014 har därför kommunen utrett placeringen av ett nytt kultuyrhus. Nu ser valet ut att ha fallit på Galaxen i centrala Borlänge.

Enligt ett pressmeddelande har nu en avsiktsförklaring tecknats som innebär att Borlänge kommun under hösten inleder förhandlingar om att få köpa fastigheten om den visar sig lämplig för ändamålet.

– Det skulle vara ekonomiskt fördelaktigt och ge oss möjlighet att komma närmare det kulturhus vi drömmer om, säger Jan Bohman (S), kommunstyrelsens ordförande.

Galaxen ägs idag av Folkets Hus i Borlänge.  Hyresgästerna Hotell Galaxen och Science Center (fd Framtidsmuséet) ska inte påverkas av ett eventuellt ägarbyte utan får fortsätta sin verksamhet i enlighet med sina hyresavtal.

Ett politiskt beslut om att skapa ett kulturhus kan tas tidigast 2018 och en byggstart kan bli möjlig runt 2020.
