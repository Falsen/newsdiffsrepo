Så var tioårsjubileet av Granny Goes Street
Hannes Forssell

– Det är nog ett rekordår besöksmässigt, det är svårt att uppskatta eftersom vi inte räknar, men det var bara en dipp mellan tre och fyra, sen var det jättemycket folk hela tiden, säger Per Staffas på Falu kommun som samordnar festivalen.

De stora dragplåstren Mora Träsk, Magnus Carlson och Tjuvjakt gjorde att folk i väldigt varierande ålder besökte området under olika delar av dagen.

– Det är lite så vi lagt upp det med artister för barnen tidigt på dagen, sen lite mer för vuxna och från klockan sju och framåt är det mer ungdomar i publiken, säger Per Staffas, som är mer än nöjd med jubileumsfestivalen.

– Det har varit superbra stämning inne på festivalområdet, årets festival är en av de bästa under de här tio åren, absolut, säger Per Staffas.

Även om stämningen var god så gjordes 16 omhändertaganden för fylleri i Falun, även om det inte var i direkt anslutning till festivalen. Samtidigt ligger på söndagen fem fall av sexuellt ofredande på polisens bord. Två av fallen har blivit polisanmälda i skrivande stund.

– Det ska ha skett i publikhavet, där tjejer blivit tafsade på rumpan, säger vakthavande befäl vid polisen Jan-Åke Sjöström.

Per Staffas är något uppgiven men tycker att det är bra att det anmäls.

– Jag blir så jävla arg bara jag tänker på det, vi har gjort allt vi kan för att det inte ska ske men jag vet inte vad man ska göra för att komma åt det, säger han.

Förra året startades kampanjen ”Det där är inte OK”, som syftar till att uppmana besökare och deltagare på festivalen att anmäla om man ser något sexuellt ofredande. Kampanjen har körts även i år.

– Vi har varit tydliga med att varje grej som händer ska anmälas, har det skett ofredanden så vill jag att det ska fram, säger Per Staffas.

Till nästa år kan det bli aktuellt med kameraövervakning på området.

– Vi skulle jättegärna ha det till nästa år, det kanske kan avskräcka, säger Per Staffas.
