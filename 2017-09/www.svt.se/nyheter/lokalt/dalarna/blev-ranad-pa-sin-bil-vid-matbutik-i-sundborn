Rånades på sin bil vid matbutik i Sundborn – två män gripna
Theresa Persson

Det ska enligt polisen ha rört sig om två yngre män som tvingade till sig kvinnans bil, utan tillhyggen. Vad männen ska ha sagt till kvinnan innan bilen stals är ännu oklart. De ska sedan ha kört norrut enligt anmälan.

Strax efter klockan 18.30 på måndagskvällen fick polisen i Gävleborg in ett samtal från en misstänksam privatperson utanför Bollnäs. Han hade fått påhälsning av männen efter att bilen männen färdades i fått punktering, och de bad om hjälp.

Privatpersonen reagerade på att de två männen betedde sig väldigt märkligt, och bestämde sig för att ringa ut polisen. Det visade sig sedan vara den bil som stulits i Sundborn tidigare på måndagseftermiddagen.

– Vi kopplade samman den här händelsen tillsammans med en tjuvtankning som skett i närheten, där macken också slog larm, berättar polisens ledningscentral i Dalarna.

Männen, som är 24-årsåldern, greps och fördes tillbaka till Dalarna för att höras.
