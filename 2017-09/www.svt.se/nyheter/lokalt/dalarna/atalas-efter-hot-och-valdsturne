Åtalas efter hot- och våldsturné
Bodil Ljungberg

Det är en lång rad åtalspunkter som männen har gjort sig skyldiga till enligt två stämningsansökningar idag.

Någon gång i månadsskiftet juli/augusti ska en man i Malung-Sälens kommun ha hotats med ett pistolliknande föremål och med kniv. Två gärningsmännen ska på så vis ha försökt att komma över pengar och åklagaren anser att brottet är grovt med tanke på vapenhotet.

Under en och samma dag i slutet av juli har samma konstellation hotat tre andra män i Malung-Sälen med pistolliknande föremål och med kniv.

Dagen efter har de två fortsatt sin turné till Vansbro, där de rånat en man på kontanter och mobiltelefon genom att hota med ett pistolliknande föremål och kniv. De två ska dessutom ha slagit och sparkat offret samt trampat honom i ansiktet så att han fick en fraktur på underkäken.

En av de åtalade ska dessutom tillsammans med en annan person ha misshandlat en person grovt på på en bensinstation i Örebro tidigare under sommaren. Enligt stämningsansökan ska särskild hänsynslöshet visats eftersom männen slagit och sparkat en försvarslös person som låg på marken.

I Örebro ska också de två männen som varit på hot och våldsturné i Västerdalarna ha stulit klippmaskiner från en privatperson och en TV från en föreningslokal i Örebro.

Två av männen åtalas nu för  försök till grov utpressning, olaga hot rån och stöld.

En av de två åtalas tillsammans med en tredje man dessutom för grov misshandel.
