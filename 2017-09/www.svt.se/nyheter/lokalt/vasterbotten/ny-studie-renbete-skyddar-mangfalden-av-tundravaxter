Ny studie: Djur räddar växter från klimathotet
Erik Iversen

Tidigare studier som gjorts inom området pekar på att mångfalden av växtlighet på tundran kommer att minska som en följd av ett varmare klimat. Men nu visar en ny studie som gjort på Umeå universitet att både renar och sorkar kan vända den trenden.

– Genom att äta växter som är höga och har breda blad kan renar öka tillgången på ljus, vilket tillåter fler arter att växa och dra nytta av varmare klimatförhållanden, säger Elina Kaarlejärvi, postdoktor vid Umeå universitet, som lett studien i ett pressmeddelande.

LÄS MER: Vintertemperaturen höjs – med fyra grader

Studien är gjord i Kilpisjärvi i nordvästra Finland och där har man undersökt i vilken mån effekten påverkas av mängden betande djur, särskilt renar, sorkar och lämlar som är vanliga i tundrans ekosystem. För att testa sin tes värmdes växtligheten på ängar i tundraområden upp med eller utan renar och sorkar.

– Vi fann att uppvärmningen ökade antalet växtarter på ytor som betades, eftersom det möjliggjorde för små tundraväxter att komma upp och etablera sig där. Men, när vi stängslade ute renar, sorkar och lämlar, blev växtligheten tätare och ljuset begränsades, och som ett resultat av det försvann långsamväxande växter, säger Elina Kaarlejärvi.

LÄS MER: Klimateffekterna tar död på djurarter i norr
