Länsstyrelsen attackerad – person begär ut 8000 handlingar
Jesper Nilsson

Det är flera myndigheter runt om i landet som utsatts för samma typ av mejl, en eller flera personer skickar ut mejl där de begär ut alla handlingar från 2017. Det rör sig om en otrolig mängd handlingar. Det har tagit 120 timmar för Länsstyrelsen att ta fram alla handlingar för de två första veckorna 2017.

– Det är mycket jobb. Vår personal har varit tvungna att sätta åt sidan annat arbete för att sekretesskolla alla handlingar som personen begärt ut. Men vi värnar om offentlighetsprincipen och kommer att lägga den tid som behövs, säger länsrådet Lars Lustig.

Länsrådet tror att det kan röra sig om en grupp studenter som har som uppgift att pröva offentlighetsprincipen i praktiken. Allt avgörs klockan 14.15 idag, då skriver den anonyma personen att hen ska dyka upp på Länsstyrelsen för att ta del av de handlingar som hittills gjorts tillgängliga.

– Jag tror ju inte att det här är seriöst. Men vi måste ta fram handlingarna. Om personen inte dyker upp idag så kan vi avsluta ärendet. Men om personen kommer så får vi fortsätta hela året med att ta fram personens begäran. Det kommer ta otroligt mycket tid, tid som tas från andra ärenden. Ett exempel på hur skattepengarna kan användas, säger länsrådet Lars Lustig.

LÄS MER: Vad får man ta del av från kommun och landsting?

Men när klockan slog 14.15 dök ingen upp för att hämta handlingarna.

– Vi hade förberett att ta emot men det dök inte upp någon person. 14.15 skulle den som ställde kravet kommit men vi har inte sett någon och receptionen stängde nu vid klockan 15, berättar länsstyrelsens kommunikationschef Jörgen Boman.

Det finns ett extraordinärt exempel från Kalmar där en kvinna begärt ut så många handlingar så att kommunen var tvungen att anställa en person som enkom jobbar med kvinnans begäran.

– Ja rent teoretiskt kan det sluta så även här, men som sagt jag tror inte att någon kommer att dyka upp i eftermiddag. Det här är nog bara ett test. För att offentlighetsprincipen inte ska urholkas måste vi ta det på allvar, men det blir ett problem när man begär ut orimligt många handlingar, säger Lars Lustig.

LÄS MER: Mejlbombar kommunen – nu kan grundlagen ändras

Länsstyrelsen beräknar att det kostat 60 000 kronor för myndigheten att ta fram de två första veckorna handlingar i 2017.
