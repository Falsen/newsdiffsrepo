Så mycket kostar snittvillan i Umeå
Lina Bergström

Villapriserna i Umeå fortsätter att stiga. Under juni till augusti steg priserna med två procent. Räknar man på en 12 månaders period har villorna gått upp med fem procent i Umeå.

I Skellefteå går däremot villapriset ned med två procent senaste tre månaderna. På 12 månader handlar det dock om en uppgång även i Skellefteå med plus 2 procent. Det visar SCB:s småhusbarometer.

Camilla Dahl, mäklare på Bosporten i Umeå, bekräftar att villamarknaden är het.

– Det kommer väldigt mycket folk på visningarna. Den här veckan har varit extrem, vi har haft flera budgivningar där priset skenat iväg, säger Dahl.

Ett exempel är en villa på Falkvägen i Umeå som mäklarna värderade till 3,6 miljoner. Huset såldes efter budgivning för nära 4,7 miljoner. Även i Hörnefors stiger priserna.

– Vi hade en villa ute för 1,6 miljoner. Den såldes för drygt 2,2 miljoner. Det är mycket för att vara i Hörnefors, säger hon och fortsätter.

– Vi ser inga tendenser till oro på villamarknaden. Igår kom det 40 sällskap på en visning i Holmsund. Det är efterfrågan som styr priserna.

När är taket nått?

– Det är svårt att säga. Om man äger ett boende idag har man tjänat bra med pengar som man kan slussa in i nästa boende. Och flyttar man från Stockholm till Umeå har man ofta bra ekonomiska möjligheter. Vi sålde en villa i Umeå för 12,3 miljoner för ett tag sedan, säger Camilla Dahl.
