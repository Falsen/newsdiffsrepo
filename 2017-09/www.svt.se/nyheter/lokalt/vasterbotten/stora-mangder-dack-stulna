Stora mängder däck stulna
Erik Iversen

Ett bilföretag har i helgen blivit utsatta för stöld. Någon eller några har stulit stora mängder däck från företaget. I dagsläget har polisen inga uppgifter om hur många däck som stulits eller värdet på det som stulits. I dagsläget har polisen heller ingen misstanke om vem som kan ha utfört brottet.

– Jag vill inte använda ordet liga eller organiserat men den har föregåtts av någon form av planering, man måste ha någon form av transportfordon som kan ta stora volymer, så någon förberedelse har skett, säger jourhavande förundersökningsledare Jari Kiemunki.

Enligt Kiemunki har polispatrull på plats gjort bedömningen att det finns spår att säkra på plats och under förmiddagen ska tekniker ut för att spärra av och undersöka.

– Vi får se om det ger något men det är det vi har att gå på i nuläget. Sen får vi se om något vittne gjort någon iakttagelse, säger Jari Kiemunki.

Under förmiddagen meddelade bilföretaget att man blivit av med cirka 350 däck med fälg från deras däckhotell. I ett mejl skriver man att stölden skett någon gång mellan fredag och söndag. Man skriver vidare att man kommer att lösa situationen så att inga kunder blir drabbade:

”För våra kunders skull så är vi väldigt ledsna men samtidigt vill vi inte uppmana till oro då däcken är försäkrade och vi kommer lösa situationen så att inga kunder blir drabbade” .
