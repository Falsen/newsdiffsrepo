Idrottsförbundet vill få fler ungdomar i rörelse
Göran Sandgren

Under måndagen fick ungdomar i Storuman chansen att prova på olika och en del ”udda” sporter för utmana sig själva.

– Jag har provat basket, boule och minigolf, säger Karl Jerlén, som gillade basket bäst.

Projektet genomförs i samverkan mellan föreningar och skolan och finansieras av Västerbottens Idrottsförbund genom Idrottslyftet.

– Det här är bra. Vi vill att barn ska komma ut med enkla medel och röra på sig, även där det inte är uppstyrt hela tiden säger, Tony Svedlund turnéledare.

LÄS MER: Elever presterar bättre med fysisk aktivitet

Sporterna varierar lite från ort till ort på grund av tillgången på instruktörer men Skate dans parcour, basket och rullstolsinnebandy kommer att finnas på varje ort.

Eleverna i Storuman var nöjda med dagen.

– Det är roligt. Än så länge har jag provat på parkour, beachvolley och streetdance, säger Teckla Johansson.

– Jag tycker att det är jättekul, man får pröva nya grejer som man inte har gjort förut, säger Frans Persson.

Kan du tänka dig att fortsätta med någon av sporterna som du provat idag?

– Nej, det är hockey som gäller, säger Karl Jerlén.
