Vattenläcka i Skellefteå – flera fastigheter drabbade
Erik Iversen

Det är på Moröhöjden nummer 52-77 som vattenläcka har upptäckts meddelar Skellefteå kommun. Prognosen nu är att dessa fastigheter kommer att bli utan vatten under kvällen.

– Det är hyreshus så det är ett stort antal lägenheter som drabbas, säger Katarina Bergsten, kommunikatör på samhällsbyggnad.

En vattentank kommer att ställas ut där de som står utan vatten kan hämta i eget kärl. Vattentanken kommer att vara placerad inne på gården vid nummer 77.

Enligt kommunen är förhoppningen att kunna fixa läckan under kvällen men har ingen tydlig prognos förrän man grävt fram läckan och kan bedöma vilka åtgärder som krävs.
