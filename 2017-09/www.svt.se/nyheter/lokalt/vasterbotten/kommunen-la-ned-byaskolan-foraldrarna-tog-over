Kommunen la ned byaskolan – föräldrarna tog över
Marit A Israelsson

Under de stora protester som hölls 1995 för att stoppa nedläggningen av skolan demonstrerade runt tusen personer på torget i Skellefteå. Och en dag i januari 1996 knallade skolbarnen från Bodbysund in på politikernas gruppmöten och demonstrerade med plakat.

– Det har alltid funnits ett väldigt stort engagemang här. Föräldrarna sitter i styrelsen, det är självklart att alla ska hjälpa till. Vi är som en enda stor familj på nåt vis, säger Ulrika Marklund som varit rektor på skolan ända sedan 1999.

Skolan drivs idag som en ekonomisk förening och verksamheten har enligt henne varit stabil, med undantag för en nedgång för några år sedan då elevunderlaget sviktade betänkligt.

– Då gjorde vi om profilen från miljö till att omfatta även idrott och hälsa vilket varit ett lyckokast. Nu har vi barn även från Burträsk, säger Ulrika Marklund.

Att skolan klarade tappet förklarar hon med en välskött ekonomi och sparade pengar. Vilket faktiskt just var skälet till att politikerna för tjugo år sedan valde att lägga ner skolan trots de omfattande protesterna. Och idag, tjugo år efter omstarten, konstaterar rektorn:

– Många väljer ju den här skolan just därför att de vill ha någonting att säga till om och känna sig delaktiga, säger Marklund.

Skolan i Vebomark har varit igång lika länge som Bodbysund. Förutom de två skolorna finns bara en till friskola inom grundskolan i Skellefteå.

– Vi tänker fortsätta finnas till i tjugo år till, absolut helt säkert. Här har vi väldigt roligt tillsammans, säger Ulrika Marklund.

Under helgen håller skolan öppet hus för att fira sitt 20 årsjubileum.
