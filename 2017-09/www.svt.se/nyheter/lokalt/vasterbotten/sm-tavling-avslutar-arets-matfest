SM-tävling avslutar årets Matfest
Erik Iversen

Redan i tisdags sparkade Matfesten i Skellefteå igång och intresset har varit stort berättar Matfestens projektledare Monica Lindgren.

– Matfesten är grundat mer lokalt i Skellefteå i år än den någonsin varit, vi har aldrig haft så mycket folk som i år, säger hon.

Enligt Lindgren har förändringen att satsa på det lokalproducerade varit genomgående. Att en deltävling i SM i utomhusmatlagning finns med på årets program är också något som hon tror är positivt.

– SM är till för att höja statusen på Matfesten och synliggöra det för vi har otroligt fina råvaror här det är nästan lite fuskigt.

Under lördagen är det dags för deltävlingen. Sex lag kommer att tävla om en plats i Skövde där den stora SM-tävlingen i utomhusmatlagning äger rum. Stora delar av fredagen har därför gått till att bygga upp tävlingsplatsen.

– De får bara använda vedeldad muurikka och trangiakök. Varje lag har tre timmar på sig att laga tre rätter och sedan presentera det för en jury, säger Monica Lindgren.
