Peter skulle guida jägare – sköts i ansiktet med hagelgevär
Patrik Samuelsson

Peter Digebrink kände hur det small till i armen. Han kastade sig ner och såg nästa hagelsvärm komma. Den träffade honom i ansiktet.

– Det brände till hårt. Jag blev lite bedövad, det var i alla fall mellan 40 och 50 kulor som träffade mig, säger Peter Digebrink.

Nu har det gått ett år sedan händelsen – och kulorna är kvar i kroppen.

Jägaren som Peter Digebrink guidade vid jakten i Gautosjö säger i polisförhör att han siktade på en tjäder. För Peter slutade händelsen i förlamning och operation.

– Jag är lite förlamad i vänster arm och ska operera vänster öga för grå starr, berättar han.

Jägaren som sköt Peter står nu åtalad för grovt vållande till kroppsskada.

– I Sverige har vi låga skadestånd. Förhoppningsvis får jag nu tillbaka mina utgifter.

Varje år sker ungefär 500 jaktolyckor enligt statistik från Myndigheten för samhällsskydd och Beredskap och försäkringsbolaget IF. Knivolyckor och fallolyckor är vanligast. Ett par procent av olyckorna beror på oavsiktligt avlossade skott.

Peter Digebrink tänker jaga älg i höst. Men han slutar som jaktguide.

– Jag har haft tur. Man kanske inte ska utsätta sig för så här stora risker.
