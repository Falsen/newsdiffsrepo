Jägare kritiska: För många älgar ska skjutas
Berno Jonsson

– Vi jägare vill faktiskt vara med och påverka jakten och hur vi ska jaga. Men skogsbolagen kommer bara och pekar med hela handen och säger hur vi ska bedriva jakten trots att vi jagat hela vårt liv i området och känner markerna utan och innan, säger Joel Stenberg som varit jaktledare i många år.

Också i Stöttingfjällsområdet mellan Lycksele och Vilhelmina jäser det i jägarleden och flera jaktlag har redan begärt utträde ur det nya systemet med älgskötselområden. De har valt att gå tillbaks till det gamla systemet där länsstyrelsen beslutar om antalet älgar som ska skjutas.

– Skogsbolagen och Holmen som det handlar om för vår del är totalt diktatoriska och de pekar med hela handen. Och nu bubblar det rejält bland våra jaktlag. Våra representanter som suttit i samråd med skogsbolagen har sagt upp sig och vill inte vara med längre. Det är inte lönt att sitta som fågelholkar och inte få en syl i vädret. Skogsbolagen som stora markägare bestämmer allt, säger Joel Stenberg.

LÄS MER: Så många älgar får skjutas i Västerbotten

Men Mathias Westerlund som är regionchef vid Holmen skog slår ifrån sig mot kritiken.

– Vi måste skjuta mera älg och tydliggöra vad samhället vill med vår skogliga resurs. Det innebär inte att vi ska rasera älgstammen men vi måste ta ner den cirka 30 procent för att nå våra mål. Då är det ju vart jaktlags uppgift att vara ute i skogen och jaga. Men i värsta fall om de inte löser sin uppgift måste vi nog byta ut vissa jaktlag. Tyvärr är det så, säger Mathias Westerlund.

LÄS MER: Fortsatta problem med älgbetesskador

Joel Stenberg suckar då han hör skogsbolagens motivering.

– Glädjen i jakten försvinner totalt när vi blir så här toppstyrda. Vi vill värna om hur jakten ska bedrivas och vårda vår älgstam och nu måste vi sätta ner foten och göra klart att vi lyder inte det som hela handen har pekat, säger Joel Stenberg.
