Partiet har länge haft problem med Nilsson (S)
Jesper Nilsson

Det var under onsdagskvällen socialdemokraterna i Vilhelmina kom fram till att de inte längre har något förtroende för Åke Nilsson (S). Ordförande för socialdemokraterna i Vilhelmina KG Abramsson berättar att man länge har haft problem med samarbetet med Nilsson (S).

– Frågan om jäv var droppen som fick bägaren att rinna över. Man måste ha förtroende för sina partikamrater och det man möjligtvis kan anklaga sig själv för är att vi inte tagit i tur med detta tidigare när vi känt av problemen, säger ordförande KG Abramsson (S).

LÄS MER : Nilsson (S) uppmanas lämna kommunalrådsposten

Partiet själv har inte gjort någon bedömning om jäv, man säger att jävfrågan har endast en marginell betydelse för beslutet.

– Vi står inför en valrörelse, när man betett sig på detta sätt så har man gjort så att kommunen förlorat pengar och även förtroende, säger KG Abramsson.

Nästa vecka ska valberedning börja titta på vem som kan vara lämplig att ersätta Nilsson (S) som kommunalråd. KG Abramsson som tidigare suttit som kommunalråd i Vilhelmina säger att han är inte särskilt intresserad av uppdraget igen.

– Jag har inga som helst intressen att ta på mig en sådan roll, säger KG Abramsson.

Tills vidare kommer andre vice ordförande i kommunstyrelsen Mikael Österberg (S) ta över rollen som kommunalråd.
