Kommun inför träning på skolschemat
Maria Ehrlin

Två mornar i veckan ska eleverna på högstadiet och mellanstadiet i Storumans kommun inleda skoldagen med pulshöjande aktiviteter. Detta skriver tidningen Folkbladet.

– Det är obligatoriskt att delta, men det är inte en tid som bedöms eller betygssätts överhuvudtaget, säger Annelie Fjellström, rektor på Rörbroskolan och Centralskolan i Storuman, till Folkbladet.

Det är ungefär 200 elever som deltar i satsningen. Kommunen har även köpt in pulsband till eleverna. Nästa år ska projektet utvärderas.

– Forskning visar att bästa effekt uppnås om eleverna ligger på mellan 60 och 80 procent av sin maxpuls, säger idrottsläraren Mattias Gimvall, till Folkbladet.
