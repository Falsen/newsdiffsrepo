Kommun inför träning på skolschemat
Maria Ehrlin

Två morgnar i veckan ska eleverna på högstadiet och mellanstadiet i Storumans kommun inleda skoldagen med pulshöjande aktiviteter. Detta skriver Folkbladet.nu

– Det är obligatoriskt att delta, men det är inte en tid som bedöms eller betygssätts överhuvudtaget, säger Annelie Fjellström, rektor på Rörbroskolan och Centralskolan i Storuman, till Folkbladet.

Liknande projekt har införts på andra skolor i Sverige. På Grubbe skolan i Umeå har man infört en extra idrottslektion per vecka för niondeklassarna.

LÄS MER: Svett ska ge Alva högre betyg

Det är ungefär 200 elever i Storuman som deltar i satsningen. Kommunen har även köpt in pulsband till eleverna. Nästa år ska projektet utvärderas.

– Forskning visar att bästa effekt uppnås om eleverna ligger på mellan 60 och 80 procent av sin maxpuls, säger idrottsläraren Mattias Gimvall, till Folkbladet.
