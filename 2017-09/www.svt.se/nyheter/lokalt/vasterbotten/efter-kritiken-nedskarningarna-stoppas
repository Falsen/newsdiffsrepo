Efter kritiken: Nedskärningarna stoppas
Maria Ehrlin

Äldrenämnden informerade på ett möte under torsdagen att de planerade sparkraven på äldreomsorgen kommer att slopas för tillfället. Kommunen skulle bland annat skära ned genom att ta bort fem fysioterapeut-tjänster, likaså minskas det på sjuksköterske- och rehabassistenter.

LÄS MER: Miljonbesparingar för äldreomsorg

På mötet fanns fysioterapeuter och rehab-assistenter som reagerade starkt när de fick beskedet.

– Jag är överlycklig. Jag har befarat det värsta och är glada att vi får vara kvar. Vi grät efter beskedet, säger Annica Nygren, rehabassistent.

LÄS MER: ”Blir mer smärta och medicin för de äldre”´

Alla partier var eniga i äldrenämnden om att besparingarna inte skulle genomföras.

– Besparingarna kan inte genomföras för att kvalitén blir för dålig, säger Carin Nilsson (S), ordförande i äldrenämnden.

Äldrenämnden saknar 22 miljoner och lägger nu sitt hopp till att politikerna ska skjuta till mer pengar till äldreomsorgen.

– 100 miljoner ska sparas under året. Nu står hoppet till kommunfullmäktige. Läget är desperat. De måste tillskjuta mer pengar, säger Carin Nilsson (S).

Men om nämnden inte får mer pengar så kan det bli aktuellt att skära ned på bland annat fysioterapeut-tjänster under hösten.

– Jag kan inte ge någon garanti, säger Carin Nilsson (S).

Beslutet om att införa egenavgifter på många områden står kvar. Bland annat kommer det att bli en höjd avgift för trygghetslarm.
