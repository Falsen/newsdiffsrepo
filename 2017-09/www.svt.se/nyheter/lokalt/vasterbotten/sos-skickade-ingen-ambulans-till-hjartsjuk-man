Hjärtsjuk man tvingades larma SOS två gånger
Lina Bergström

Mannen, hemmahörande i Skellefteå kommun, kontaktade SOS Alarm vid 01-tiden på natten. Han uppgav att han hade ont i bröstet och att smärtan strålade ut i båda armarna. Smärtan hade kommit smygande och pågått i ungefär 30 minuter.

LÄS MER: Krister var inte hemma när han fick hjärtstopp – kan ha räddat hans liv

SOS-operatören frågade efter mannen adress vilken han uppgav. Därefter ville operatören ha mannens personnummer, men då avslutades samtalet av mannen.

Operatören försökte ringa tillbaka till den hjärtsjuke flera gånger, men fick ingen svar. Istället för att skicka en ambulans avslutades ärendet.

Mannen har anmält händelsen till Inspektionen för vård och omsorg. I anmälan skriver han att han gick ut i trapphuset för att öppna dörren och väntade på ambulanspersonalen. Efter 40 minuter ringde han återigen SOS. Den gången skickades en ambulans med prio 1.

– Mitt hjärta stannade i ambulansen, men de duktiga ambulansmännen fick igång det igen, skriver mannen i IVO-anmälan.

Därefter fördes han till Umeå för operation. IVO kritiserar SOS och menar att en ambulans borde ha skickats vid det första samtalet, åtminstone för vidare ställningstagande av vårdbehovet.

LÄS MER: Sjuåriga Leah hade hjärnhinneinflammation – skickades hem från sjukhuset med Alvedon

”Den första operatören på 112 sket i att skicka ambulans och jag menar att den personen borde byta yrke!”, avslutar mannen sin anmälan.
