Betalar en halv miljon för Stadsfesten
Patrik Samuelsson

I somras upptäckte Skellefteå kommun att de bryter mot lagen. Stadsfesten hade fått bidrag varje år utan upphandling.

– Vi är nöjda med arrangören men bundna av kommunallagen, säger kommunalrådet Lorents Burman (S).

LÄS MER: Kommunen har brutit mot lagen vid Stadsfesten

Nu är det ett treårskontrakt som gäller för den som vinner upphandlingen. Med bidrag på en halv miljon kronor per år. Det beslutade Kommunstyrelsens arbetsutskott på måndagen.

– Stadsfesten har fungerat bra i Skellefteå, så vi hoppas att den fortsätter, säger kommunalrådet.

I kontraktet ingår också fri markhyra. Trots att tekniska kontoret ifjol räknade ut att arrangörerna borde betala över en miljon för att stänga av centrum en helg. Taxan är nu under utredning.

– Samhällsbyggnad tar nu fram nya direktiv för markhyran. Vi måste först se efter var det tar vägen, säger kommunalrådet.
