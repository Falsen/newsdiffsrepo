Nytt hyreshus ska lösa lägenhetsbrist
Erik Iversen

Robertsfors kommun har beslutat att ett nytt hyreshus ska byggas i centrum. Totalt kommer det att finnas 16 hyresrätter i det fyra våningar höga huset varav åtta är 2:or och åtta 3:or. Kostnaden för bygget väntas ligga på cirka 21 miljoner kronor.

– Vi har haft lägenhetsbrist de sista två åren och befolkningen i kommunen har ökat. Så det behövs verkligen, säger Patrik Nilsson (S), kommunalråd i Robertsfors.

Nu har kommunen skrivit ett avtal med ett byggföretag vilket gör att byggandet kan dra igång.

LÄS MER: Bostadsbygge försenas efter för dyra anbud

Om några veckor påbörjas rivningsarbetet av den fastigheten som ligger på Storgatan 34. Arbetet med grunden väntas pågå fram till december 2017 och i slutet av oktober nästa år ska det nya flerfamiljshuset vara färdigt.

– Redan nu står 50 personer i kö till de här nya lägenheterna. Hyrorna kommer att bli lite högre än de som är normalt i Robertsfors eftersom det är nybyggda lägenheter, säger Patrik Nilsson (S).
