Bostadsbrist i Lycksele när 100 nya jobb ska tillsättas
Berno Jonsson

När det blir hundra nya jobb vid Arbetsförmedlingen i Lycksele är det stora behov av nya lägenheter. Äldreboendet Smedsberget byggs just nu om och där blir det 45 nya lägenheter.

– Vi har 488 personer i bostadskö i Lycksele just nu. Hälften av dom kommer utifrån. Vi har till och med folk som just nu bor i USA och Danmark som söker bostad i Lycksele, säger Carina Hellström Edvinsson som är vd för Lycksele bostäder, Lybo.

När äldreboendet Smedsberget byggs om blir det 45 lägenheter på 60 kvadratmeter. Hyran hamnar på mellan 6000 och 7000 kronor i månaden.

Lycksele bostäder satsar cirka 30 miljoner kronor på projektet. Vd:n har tagit fram färsk statistik på hur många och vilka som vill flytta till Lycksele menar att planeringen och framförhållningen har varit för dålig.

– Vi gör översiktsplaner och bostadsförsörjningsplaner så allt är klart när vi vill sätta spaden i jorden för nya projekt. Jag tycker vi är närmare två år försent ute med planeringen, men vi gör så gott vi kan för att komma ikapp, säger Carina Hellström Edvinsson.
