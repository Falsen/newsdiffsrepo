Man försvunnen efter båttur – stort sökpådrag
Lina Bergström

Larmet kom till SOS vid 21.17, då mannen ännu inte kommit hem från båtturen. Mannens fru ringde och larmade när det började bli mörkt och mannen ännu inte kommit hem.

– Han brukar alltid komma hem innan det blir mörkt. Han var ute och skulle lägga nät, säger Anders Lännholm, på sjö- och räddningscentralen.

– Det är väldigt oklart läge nu. Vi vet inte vad som har hänt, säger Marie Andersson, polisen presstalesperson i region Nord.

Mannen var ute med båten i Bygdefjärden i Robertsfors kommun.

– Vi larmade helikoptern från Umeå. Den hittade båten med uppfälld motor vid en ö där han brukar lägga nät. Men mannen syns inte till, säger Lännholm.

Hur länge kommer ni söka mannen?

– Vi blir kvar länge, hela natten om vi inte hittar honom, säger han.

Vid klockan 01 på natten mot onsdag hade mannen ännu inte påträffats, uppger sjöräddningen, men sökandet fortsätter vidare under natten.
