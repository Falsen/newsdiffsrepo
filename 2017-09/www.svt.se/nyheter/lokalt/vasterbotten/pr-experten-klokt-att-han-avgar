PR-experten om kommunalrådet: ”Skadat partiets förtroende”
Maria Ehrlin

Kommunalrådet Åke Nilsson (S) lämnade sitt uppdrag kort efter att misstankarna om jäv uppdagats.

– Han har skadat sitt personliga förtroende och partiets förtroende, säger Marianne Djudic, PR-konsult.

LÄS MER: Kommunalråd anklagas för jäv – svärson fick billigare hyra

När SVT Nyheter pratade med Åke Nilsson (S) om jävanklagelserna tidigare svarade han att han inte tänkt sig för.

– Jag skulle inte gjort så här, kan jag säga nu i efterhand. Det haglar mycket ärenden. Ibland går det lite för fort, sa Åke Nilsson (S), tidigare.

LÄS MER: Kommunalrådet Åke Nilsson (S) avgår

Marianne Djudic tycker att historien är märklig och är förvånad över att en kommunpolitiker inte vet reglerna kring jäv.

– Jag tycker att det är jättekonstigt att man inte tänker tanken att det är min svärson och inte rätt, säger hon.

En utredning om misstankarna mot Åke Nilsson (S) är påbörjad. Marianne Djudic tycker att det var klokt av kommunalrådet att avgå direkt istället för att vänta på att utredningen ska bli klar.

– Det är jättebra gjort av honom. Jag tror att hans egen moraliska kompass säger att han har begått fel, säger Marianne Djudic.

Marianne Djudic lyfter fram att det är ett känsligt politiskt landskap just nu och tror att detta också spelar roll.

– Politiska stämningen är upprörd och det är en hård ton på sociala medier. Folks tyckande är oerhört mycket större och sådan här saker når ut med en rasande fart. Förut kanske det hade snackats lite på byn. Det är självklart att det påverkar, säger hon
