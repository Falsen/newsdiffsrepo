Bröderna Larsson håller på varsitt lag i derbyt
Patrik Samuelsson

När Johan och Jesper växte upp på Timotejvägen i Robertsfors på åttiotalet var barnen i ett kvarter med lövenfans och nästa gata hejade på AIK.

– Vi hade stora heta landhockeyderbyn. Tio AIK mot tio Löven och sedan körde vi, säger Johan Larsson.

Där mellan Umeå och Skellefteå gick hockeygränsen rakt genom familjen Larsson.

– Mamma är från Flarken och håller på Skellefteå, vår pappa från Robertsfors håller på Löven. Vi tog varsitt lag och sedan har familjen varit splittrad, säger Jesper Larsson.

Men sedan tiden med landhockeydueller i Mellanbygden har Björklöven dalat i serien och Skellefteå klättrat till toppen i hockeysverige.

– Nu får man faktiskt känna sig som storebror när vi pratar hockey i alla fall, säger lillebror Jesper.

– Nja, jag och löven har varit storebror i alla tider, kontrar Johan.

Båda är lika tvärsäkra på vem som tar hem kvällens drabbning.

– Björklöven med 3-2 efter förlängning, säger Johan.

– Självklart Skellefteå. De är visserligen nedtränade så det blir nog bara 3-0, säger Jesper.
