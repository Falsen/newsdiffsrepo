Återvinning av hjälpmedel sparar pengar
Jesper Nilsson

Mycket av den utrustningen och hjälpmedlen som landstinget hyr eller lånar ut till brukare återanvänds. När det rör sig om rollatorer och sängar så återvinns nästan 90 procent. Men det är tyvärr inte alla hjälpmedel som går att återvinna.

– Enkla hjälpmedel, till exempel sittdynor, andningsmaskiner eller lyftselar kan vara svårt att rengöra medan billiga hjälpmedel mellan 100 och 200 kronor inte lönar sig att rekonditionera och återanvända, säger Greger Olsson vid Hjälpmedel Västerbotten.

Hjälpmedel Västerbotten har egna tekniker som rengör och rekonditionerar, ambitionen är att ännu fler hjälpmedel ska återanvändas.

– Om de som förskriver, arbetsterapeuter och fysioterapeuter, oftare följer upp och ser hur hjälpmedlen fungerar efter ett år kan det finnas en möjlighet att få tillbaka fler hjälpmedel. Frågan är till vilken kostnad det skulle ske, det handlar om resurser, säger Greger Olsson.

Just nu köper man in hjälpmedel för 60 miljoner kronor per år och svinnet ligger på cirka en halv miljon till en miljon per år.
