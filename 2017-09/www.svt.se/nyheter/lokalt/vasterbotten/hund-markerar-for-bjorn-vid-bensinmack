Hund markerade för björn – vid bensinmack
Lina Bergström

Polisen larmades strax före 15.30 på måndagen, då jägarens hund börjat skälla och markera att det finns björn vid OKQ8. En eftersökjägare, som är expert på rovdjur, åkte till Vindeln för att se om det fanns någon björn där.

– Ingen har sett björnen, det är fortfarande oklart om det handlar om en björn. Men om den är inne i samhället ska jägaren försöka stöta ut den i skogen igen, sa Marie Andersson, polisens presstalesperson vid region Nord.

Polisen ville att människor i samhället skulle vara uppmärksam på att det eventuellt fanns björn i området. Men när jägaren kontrollerat saken visade det sig att den misstänkta björnen var en ko.
