Byggkris i fjällen: Slut på grus
Fredrik Svensson

Det byggs så mycket i Kittelfjäll att det i sommar tagit slut på grus och fyllnadsmaterial i trakten. Detta har påverkat utbyggnadstakten i området och lett till merkostnader för exploatörer i området som fått köra in grus från andra delar av kommunen och från grannkommuner.

– Det är klart hämmande för utvecklingen, säger Sören Hagenvald på tekniska enheten på Vilhelmina kommun.

Svevia har en bergtäkt i Fättjaur, i närheten av Kittelfjäll, men där tog materialet slut i sommar. Det finns planer på att producera mer material till nästa säsong, men det är en täkt som är besvärlig att bryta och arbetet tar tid.

– Vi är ju måna om att kunderna ska ha material, men det är inte helt enkelt, säger Pär Burlin som är arbetschef, ballast nord på Svevia.

Materialbristen i närområdet innebär att kommunen och andra exploatörer får köra in grus och fyllandsmaterial från andra delar av kommunen och från grannkommuner, något som tar tid, kostar pengar och belastar miljön.

– Vi kan få frakta material upp till tio mil nu och vi som bor här är ju rädda om fjällvärlden, säger Fredrik Åkerlund som är projektledare på Kittelfjäll Utveckling AB.
