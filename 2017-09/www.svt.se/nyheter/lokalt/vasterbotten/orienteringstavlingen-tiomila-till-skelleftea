Orienteringstävlingen Tiomila till Skellefteå
Karin Wiechel

Det är föreningen Tiomilakavlen, Skellefteå Orienteringsklubb och Skellefteå kommun som tillsammans ska arrangera Tiomila.

-  Vi kan erbjuda utslagsgivande terräng i kombination med unik infrastruktur i form av arenor och boende. Och allt detta inom ett kompakt område med gångavstånd till samtliga arrangemang, säger Thomas Norström, ordförande i Skellefteå Orienteringsklubb i ett pressmeddelande.

Det som planeras är fyra tävlingsdagar under Kristi Himmelsfärdshelgen (18-21 maj 2023). Arrangemanget blir, sett till antalet deltagare, det hittills största idrottsevenemanget som arrangerats i Skellefteå. Skellefteå Orienteringsklubb hoppas på upp mot 7 000 deltagare.

Tiomila är ett arrangemang som kommer att märkas i hela Skellefteå. På Visit Skellefteå räknar man med att hotell, campingplatser och restauranger kommer att fyllas.

Det har i orienteringskretsar förekommit kritik mot att förlägga Tiomila så långt norrut, då nattsträckorna i budkavlen inte blir lika svår eftersom det är ljusare norrut, men i Föreningen Tiomilakavlen är man nöjd.

– Att Tiomila genomförs i Skellefteå 2023 blir ett stort och viktigt steg i Tiomilas utveckling, och vi är övertygade om att det kommer att gynna orienteringssporten i norra Sverige,  säger Christer Nordström.

Samtidigt säger Lasse Gerhardsson som är ansvarig för föreningen Tiomilakavlens långsiktiga planering att det finns utmaningar att hantera.

– Bland annat behöver vi hitta attraktiva lösningar för att göra det möjligt för löpare från södra och mellersta Sverige att på ett enkelt och smidigt sätt ta sig till Skellefteå, säger Gerhardsson
