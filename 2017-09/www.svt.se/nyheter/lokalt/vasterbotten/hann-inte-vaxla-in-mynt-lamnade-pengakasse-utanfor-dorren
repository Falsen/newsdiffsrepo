Hann inte växla in mynt – lämnade pengakasse utanför dörren
Erik Iversen

För bara några dagar sedan kom rapporter om att det fortfarande fanns mynt till ett värde av 1,6 miljarder kronor och cirka 43 procent hade då kommit in till Riksbanken. Idag var sista dagen att lämna in sina gamla mynt på banken.

En av de som var ute i sista stund var Umebon Mikael Berglund.

– Jag gick till banken i Utopia igår men de hade ingen växlingsapparat och då hade den andra banken inte öppet sen, säger han.

Då han under torsdagen inte skulle ha möjlighet att lämna pengarna på grund av en resa till Stockholm fick han den briljanta idén att låta någon annan komma och hämta de. På Facebook publicerade han ett foto på pengakassen med texten:

”Har lämnat kassen/säcken utanför min dörr i fall någon vill panta mynten. Vi kan väl dela 50/50?”

Lyckligtvis var det också någon som nappade på Mikaels förslag.

– Det var i sista sekund som min kompis tog de när han skulle gå ett liknande ärende, säger Mikael som inte vet hur mycket pengar det fanns i bärkassen.
