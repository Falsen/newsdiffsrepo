Idag startar 99 vindkraftverk i Blaiken
Karin Wiechel

Invigningen markerar slutet på en sju år lång byggperiod och parken är ett samarbete mellan Skellefteå kraft och Fortum. Parken har byggts i det gemensamma bolaget BlaikenVind.

Redan i juni 2007 rapporterade SVT om att Skellefteå kraft lämnade in en tillståndsansökan hos Länsstyrelsen om att få bygga 100 vindkraftverk på Storblaiken. Nu, drygt tio år senare, är alltså projektet i mål.

Vid invigningen talar bland andra Skellefteå krafts koncernchef Hans Kreisel och BlaikenVinds vd Mikael Lindmark.

Den totala investeringskostnaden för Blaikenprojektet är 3,3 miljarder kronor. Projektet har skapat hundratals jobb för anläggningsarbeten, montage och kringarbeten. Framöver kommer parken att skapa ungefär 32 årsarbetstillfällen.

Blaiken är ett lågfjällsområde på kommungränsen mellan Storuman och Sorsele. Området ligger drygt 700 meter över havet och det är kallt, blåsigt och isigt. Därför ställs höga krav på teknisk utrustning som ska fungera här.

LÄS MER: Fler vindkraftverk till Blaiken

Först byggdes 60 vindkraftverk i de båda första etapperna, där verken utrustades med växellådor som omvandrar den långsamma rotationen i rotorn till ett högre varvtal för generatorn. Det är en beprövad teknik, men de rörliga delarna slits hårt, och vid projektets tredje etapp användes istället så kallad växellådslösa generatorer från Kina.

– Den här utvecklingen vad gäller teknik har skett under tiden parken byggts, därför har Blaiken-parken blivit ett demonstrationsprojekt inom EU dit andra aktörer kan komma på besök och titta, säger Mimmi Jonsson, presschef på Skellefteå kraft.

LÄS MER: Klart för vindkraftspark i Blaiken

På Skellefteå kraft ser man vindkraftparken i Blaiken som en viktig del i energi-omställningen då kärnkraften ska fasas ut.

– Om vi ska hinna ställa om till förnyelsebar energi till år 2040 måste vi öka tempot vad gäller omställning, Blaiken blir viktig här, säger Mimmi Jonsson.

SVT fortsätter rapportera under dagen från invigningen med reporter på plats i Blaiken.
