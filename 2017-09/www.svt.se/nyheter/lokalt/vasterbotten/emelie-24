Emelie, 24, bor på orkanhotad ö: ”Jag är riktigt rädd”
Maria Ehrlin

När SVT Nyheter pratar med Emelie Sveed är klockan två på natten i Karibien.

– Det är svårt att sova. Det blåser riktigt mycket, säger hon.

LÄS MER: Orkanen Irma når rekordstyrka – drar in över första öarna

Emelie Sveed är uppvuxen i Umeå, men flyttade till Saint-Barthélemy i våras för att jobba som värdinna på en segelbåt. Hon bor tillsammans med sin pojkvän på ön Saint-Barthélemy.

– Stormen kommer rakt på. Vi är en av de första öar som kommer att bli träffade. Vi kommer att vara riktigt nära stormens öga, säger Emelie.

Paret bor i ett nybyggt betonghus som har elektriska plåtskydd som de rullat ned som skydd för fönstrerna.

– Allt är neddraget och det är becksvart. Det är som en bunker här inne. Vi har köpt ficklampor eftersom de sagt att de ska bryta strömmen, säger Emelie.

LÄS MER: Så får orkanen sin kraft

Paret har också bunkrat upp med mat och ställt undan alla fordon.

– Jag har varit inne hela gårdagen och gjort de sista förberedelserna. Nu har vi gjort allt vi kan, så nu kan vi bara vänta, säger Emelie.

MISSA INTE: Så får du lokala nyheter i SVT:s app

All information från myndigheterna kommer via en radioapp men paret har svårt att förstå informationen.

– Vi kan inte franska och alla instruktioner är på franska så det är svårt. Men uppmaningen är att stanna inne. Vi följer vädret slaviskt. Och kollar varje timme efter nya uppdateringar, säger Emelie.
