Vill riva 100-årigt perrongtak
Erik Iversen

1891 invigde stationshuset i Vännäs. Numera är det ett skyddat byggnadsminne men det är däremot inte perrongen. Trafikverket har nu ett nytt projekt på gång där tanken är att perrongplattformen ska höjas. Men att höja det nuvarande taket skulle inte gå menar man och ska därför rivas.

– Man kan inte höja taket i det skick det är idag. Träet är murket och pelarna är i dåligt skick så det håller på att ruttna, berättar Anna Palm, stationsförvaltare på Trafikverket.

Enligt de besiktningar som Trafikverket har gjort utgör takets skick i dagsläget ingen risk för tågresenärerna men Anna Palm berättar att ”det kan komma att bli en risk”.

Har ni övervägt att renovera det?

– Det har vi gjort, och det gör vi hela tiden men detta handlar inte om ombyggnationen utan att ta ner taket. Man får inte sätta upp den typen av tak idag, det är 100 år gammalt. Det är nya riktlinjer och normer som gör att man inte får bygga enligt den konstruktionen idag. Vi har försökt att laga och restaurera och det har nog nått en gräns i och med det nya projektet, säger Anna Palm.

Istället för ett perrongtak har Trafikverket föreslagit att ett väderskydd ska ersätta det 100 år gamla taket. Frågan är ännu inte avgjord och är nu ställd till Länsstyrelsen i Västerbotten som ska titta närmare på det.

Hos länsstyrelsen är det ännu för tidigt att säga något i frågan. Enligt länsantikvarie Ulf Lindberg vet de ännu inte hur dåligt skick perrongtaket är i då man inte hunnit undersöka det.

– Den här typen av delmiljöer har fallit mellan stolarna. Staten har fortfarande ett ansvar för natur och kulturmiljön de förvaltar. I kulturmiljölagen finns det en portalparagraf där det står att kulturarvet och kulturmiljön är allas ansvar att skydda och värna om, säger Ulf Lindberg och fortsätter:

– Vi är intresserade av att de tittar på kulturmiljön och det är därför vi har den här dialogen. Det är ingen nyhet ännu utan en fråga som nyss kommit in.
