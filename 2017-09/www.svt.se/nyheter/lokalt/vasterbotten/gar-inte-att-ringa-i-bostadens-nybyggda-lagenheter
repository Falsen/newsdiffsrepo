Mobiltäckning saknas – i nybyggda lägenheter
Lina Bergström

Det är studenter på Universitetets journalistutbildning som rapporterat om problemet i tidningen Aspiranten.

Nio nybyggda lägenhetshus på Tranbergsvägen i Umeå har problem med mottagningen. Problemet uppdagades när hyresgärsterna flyttade in. Det går helt enkelt inte att ringa i vissa delar av husen.

– Ja, vi har ingen mottagning. Ringa ut brukar gå bra men då måste vi stå på en viss fläck. Det svåra är att ta emot samtal, säger Christina Svensson, som bor i ett av husen, till Aspiranten.

Bostaden har fått in flera klgomål.

– Vi känner till att det kan vara ett problem i vissa nyproducerade lägenheter, säger Hanna Olsson på Bostadens kommunikationsavdelning till tidningen.

Vid akuta situationer kan hyresgästerna inte larma SOS Alarm. Trots det kommer Bostaden inte att fixa problemet, utan hänvisar hyresgästerna till respektive telefonbolag.

– Oavsett var man bor så kan det finnas platser där man inte har bra mobiltäckning. Om det är så att det inte finns någon täckning överhuvudtaget så tycker vi att man ska prata med mobiloperatören och titta på alternativa lösningar som wifi-samtal och fast IP-telefoni, säger Hanna Olsson till Aspiranten.
