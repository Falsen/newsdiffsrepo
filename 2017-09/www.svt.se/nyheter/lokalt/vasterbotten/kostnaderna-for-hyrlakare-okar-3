Kostnaderna för hyrläkare ökar dramatiskt
Anders Öhlund

Landstingets kostnader för hyrläkare som skulle minska i år har istället ökat – med över 50 procent jämfört med 2016.

– Läget är allvarligt. Vi kommer i år att hyra in läkare för minst 120 miljoner kronor i år mot 91 miljoner för 2016, Det är ”all time high”, säger Nicklas Vilhelmsson controller vid primärvården.

Det är första halvåret i år som kostnaderna sprungit iväg. Framförallt handlar det om Skellefteå där många läkartjänster är vakanta på vårdcentralerna.

– Vi har en skyldighet att leverera vård. Just nu är den en fullständigt osund marknad där vi blir beroende av hyrbolagen. Det måste vi bryta med andra landsting i landet säger Peter Olofsson (S) landstingsråd.

LÄS MER: Landstinget ska göra sig av med inhyrd personal

Första halvåret i år har landstinget hyrt in läkare för 67 miljoner kronor – det är en ökning med drygt 50 procent jämfört med ifjol. Landstinget får nu betala 55.000 kr i veckan för en hyrläkare det gör 220.000 kr på en månad.

LÄS MER: Så mycket kostar hyrpersonal på din vårdcentral

Även för hyrsköterskor ökar landstingets kostnader. Första halvåret i år är hyrsköterskekostnaderna inom primärvården drygt 7 miljoner kronor, en ökning med 55 % jämfört med första halvåret ifjol.

– Det är Vilhelmina, Dorotea och Åsele som kostar pengar, säger Vilhelmsson som nu hoppas att kostnaderna stoppar upp nästa år.

Landstingsrådet Peter Olofsson (S) menar att något måste göras snabbt.

– Vi måste bryta utvecklingen snabbt, säger han.
