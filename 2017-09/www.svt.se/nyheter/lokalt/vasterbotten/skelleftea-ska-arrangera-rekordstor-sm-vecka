Skellefteå får arrangera rekordstor SM-vecka
Ulf Nilsson

29 sporter har nu preliminärt fått klartecken för att delta under SM-veckan. Det är möjligt att någon eller några av dem försvinner från programmet, men allt talar för att rekordet på 24 sporter från vinterveckan i Örebro 2015 kommer att överträffas. Curling är tillbaka i Skellefteå efter ett års uppehåll och flera nya sporter, som snowboard, freeskiing, klättring, kyodo och puckelpist, tillkommer.

– För varje SM-vecka är det fler idrotter som vill vara med. Det är kul för evenemanget och besökarna att det alltid finns nya tävlingar att visa upp. Och med de alpina grenarnas på SM-veckan så öppnar vi nu också upp för ett bredare samarbete mellan kommuner i regionen och ger möjlighet till fler att ta del av SM-veckan, säger Annika Nykvist, projektledare för SM-veckan på Riksidrottsförbundet.

Fem av sporterna kommer att avgöras utanför Skellefteå:

* Puckelpist körs i Bygdsiljum.

* Det alpina centret under SM-veckan är beläget i Tärnaby där grenarna slalom, parallellslalom och storslalom avgörs.

* Rally, rallycross och crosskart avgörs i Klutmark.

– Det känns spännande att kunna presentera en variation av idrotter och det kommer att finnas något för alla. Nu fortsätter arbetet med att få till ett bra program, både för publiken på plats och framför TV:n, säger Sinnika Sjunnesson, Skellefteå projektledare för SM veckan 2018.

Vinterveckans stora skidnyhet är att SM-programmet utökas inför 2018, så att även herrarnas fem- och damernas tremil finns med på programmet. Och det innebär att Skellefteå kommer att bjuda på de första tv-sända femmilen med intervallstart sen 2009, då Holmenkollen bestämde sig för att byta till masstart.

SM-veckan vinter i Skellefteå kommer att avgöras senare än tidigare SM-veckor, 20–26 mars 2018, på grund av vinter OS i Pyoengchang i Sydkorea.
