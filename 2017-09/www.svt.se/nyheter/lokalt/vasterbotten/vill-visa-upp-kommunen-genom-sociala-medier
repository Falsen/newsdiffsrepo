Vill visa upp kommunen genom sociala medier
Patrik Samuelsson

Sören Hagenvald går ut hårt och kallar sig kommunkungen. I alla fall på kommunens nystartade Instagramkonto. Den här veckan är det han på Tekniska kontoret som har hand om kontot.

– Jag är så ny på det här så jag vill fråga dig (SVT:s medarbetare) hur det här fungerar. Men det ska nog gå bra, säger han.

MISSA INTE: Så får du lokala nyheter i SVT:s app

Kommunikatören Emma Eriksson förklarar att de olika avdelningarna får en vecka var. Både för att binda samman de som jobbar på kommunen och informera Vilhelminaborna.

– Vi vill stärka känslan innanför väggarna men också se till att medborgarna får se vad vi gör, säger hon.

Sören Hagenvald kämpar med tekniken men tror på den.

– Det kan ge en helt annan bild av vår arbetsplats. Skola, omsorg, teknik med mera. Det blir reportage från alla områden. Våra följare får nog en upplevelse, säger han.
