Barn beskjutna med luftvapen
Maria Ehrlin

Polispatrullen larmades vid 20:50 tiden till Östra Ersboda i Umeå. Pojkarna som är i 13-årsåldern uppgav att de blivit beskjutna med luftvapen.

– Ett av barnen blev skjutet i benet. Men det behövdes ingen sjukhusvård, säger Börje Öhman, kommunikatör på polisen.

Polisen har genomfört fotodokumentation på platsen men har ännu inte förhört barnen.

– Vi har speciella utredare som håller förhör med barn som ska göra detta, säger Öhman.

Det har också varit skadegörelse på två skolor på Ersboda under torsdagskvällen där flera fönster skjutits sönder.

– Det är inte långsökt att tro att det här hör samman, säger Börje Öhman, kommunikatör RLC

Händelsen rubriceras som misshandel. Det finns ingen misstänkt. Polisen vill ha tips från allmänheten kring händelsen.
