Man brände ned sitt eget hus – krävde ersättning
Maria Ehrlin

Det var för två år sedan som mannens hus eldhärjades och brann ned till grunden. Mannen som är i 60-årsåldern och bor i en kranskommun till Umeå var inte hemma vid branden. Fastigheten var försäkrad hos Länsförsäkringar Västerbotten och mannen sökte ersättning för huset efter branden.

Försäkringsbolaget vägrade ersätta mannen eftersom bolaget menar att han uppsåtligen eller i uppdrag av annan har anlagt branden.

Räddningstjänsten har inte kunnat fastställa brandorsaken och polisen påbörjade en utredning som lades ned. Mannen nekar till att han eller någon i uppdrag av honom orsakat branden och tog därför saken vidare till tingsrätten.

Mannen anmälde under våren två mögelskador i fastigheten. Dessa omfattades dock inte av försäkringen. Mannen ska enligt försäkringsbolaget i samband med detta uttryckt att han ville bränna ned huset.

Han ska även ha varit i kontakt med räddningstjänsten för att höra om de kunde elda upp huset åt honom. Han ska också enligt domen två dagar innan branden sagt till en person att huset skulle brinna.

Tingsrätten i Umeå dömer nu till försäkringsbolagets fördel. Tingsrätten konstaterar att mannen haft ekonomiska motiv för att bränna ned huset. I domen står det:

”Tingsrätten finner vid en sammantagen bedömning att utredningen talar med en betydande styrka för att mannen anlagt branden.”

Mannen får därför inte någon ersättning av försäkringsbolaget och måste stå för företagets rättegångskostnader på ungefär 30.000 kronor.
