Hastighetschocken – 110 km/h vid skola
Erik Iversen

Vid Hembergsskolan i Vilhelmina har hastighetsskylten bytts ut. Det är inte på grund av någon ändring skolan gjort utan ett bus.

– Jag såg den häromdagen eller om det var förra veckan och kan bara konstatera att det är något pojkstreck eller busungar som gjort det. Vi har anmält det till fastighetsägaren som vi hyr av och det är överlämnat till kommunen nu, säger skolans rektor Anders Blomgren.

När skylten kommer försvinna vet han inte men än så länge har skolan inte fått in några reaktioner på skyltbytet.

– Mig veterligen har ingen reagerat men vi har anmält det och jag utgår från att den skruvas ner snart.

Åker man dit om man kör 110 kilometer i timmen när skylten sitter där?

– När vi kollar hastigheten kollar vi alltid att skyltsättningen är okej innan. Om skyltarna är felaktiga gör vi ingen mätning på det stället förrän skyltarna är fixade. Så det blir inget problem, säger Andreas Gidlund, FU-ledare för trafikpolisen i Västerbotten.

– Det skulle ju kunna komma någon som inte bor i Vilhelmina som kör jättefort där. Om det blir en krock eller olycka kan det bli ett annat rättsläge. Då blir det upp till FU-ledare, åklagare och sedan tingsrätt att bedöma om brott begåtts, säger Andreas Gidlund.
