Satsar fem miljoner på nya räddningsfordon
Göran Sandgren

I Vilhelmina har räddningstjänsten haft fordon från 70- och 80-talet. Men för ett år sedan fattade kommunen beslut om att byta ut fordonen. Totalt kostade det fem miljoner kronor och nu har de gamla trontjänarna blivit utbytta och ersatta med nya fordon.

– Vi har haft gamla bilar från sjuttio och åttio-talet där det saknades reservdelar och där funktionen med åren hade avtagit och där risken för avbrott var ganska stor, säger Ingemar Samuelsson räddningschef i Vilhelmina.

Ingemar Samuelsson tror inte att bytet kommer att innebära att räddningstjänstens insatser blir snabbare. Däremot så kommer responstiderna att blir snabbare.

– Vi har framskjutna enheter i Vilhelmina, Saxnäs och Dikanäs men det är ju framförallt tillgängligheten och en garanterad funktion, säger Ingemar Samuelsson.

Det som skiljer de nya bilarna från de gamla är att det är mer moderna med  mer sofistikerade arbetsredskap, men framför allt har man fått en bättre arbetsmiljö.

– Det innebär att kortvuxna människor, vi har en del kvinnor, då kan vi sänka bilen så att den blir lägre, och då har man bättre åtkomlighet, det blir enklare helt enkelt, säger Ingemar Samuelsson som är nöjd med bytet.

– Som räddningschef känns det otroligt bra, det har ju både ett signalvärde till allmänheten, men det har ju också ett funktionsvärde. Det vill säga bättre arbetsmiljö, säkrare räddningsinsatser och framför allt har personalen fått ett lyft med nya fordon, avslutar han.
