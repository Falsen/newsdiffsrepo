Camilla är en av Sveriges bästa busschaufförer
Stina Bergström

I måndags gick Bussförar-SM på Gillingebanan i Vallentuna av stapeln. Skellefteåchauffören Camilla Forsgren var en av dem som deltog och det slutade i en mittenplacering. Hon är nu hemma i Skellefteå igen för att fortsätta transportera Skellefteåborna, och kan numera trots ingen vinst, titulera sig som en av dem som varit med och kvalat om titeln ”Sveriges Bästa Bussförare 2017”.

– Det var en spännande upplevelse, verkligen jättekul att vara där. Det enda jag känner just nu är att jag skulle vilja ha revansch nästa år!

Av sammanlagt 570 sökare, korades 16 finalister ut, däribland Skellefteåbon. Och hon vittnar om en hård konkurrens.

– Vi hade fyra stationer som vi skulle göra, bland annat en halkövning och HLR. Jag kom varken först eller sist, det blev en mittenplacering, säger Forsgren och forsätter:

– Visst känner man sig lite ovan med att köra helt andra bussar, men jag tycker det gick ganska bra ändå.

Höja yrkets status

Tävlingen är öppen för alla yrkesverksamma busschauffören över hela landet. De anmälda får först och främst genomföra diverse internetbaserade teoriprov, där de 16 med bästa tid och svar går vidare till slutkvalet.

Syftet med tävlingen är att uppmärksamma yrket och höja dess status med tanke på att rekryteringsbehovet bara växer inom branschen. Årets vinst gick till Örebrobon Markus Edlund.
