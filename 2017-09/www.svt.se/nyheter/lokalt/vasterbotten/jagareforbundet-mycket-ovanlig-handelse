Jägareförbundet: ”Mycket ovanlig händelse”
Maria Ehrlin

Det är endast två procent av skadorna i samband med jakt som beror på vådaskott. Detta visar statistik från myndigheten för samhällsskydd och beredskap.

– Det är miljoner skott som fälls varje år i Sverige och skador är väldigt sällsynt, säger Christina Nilson-Dag, informationsansvarig på Jägareförbundet.

Det sker flest olyckor mellan september till oktober och medelåldern på de som skadas är 50 år. Fallolyckor och olyckor med kniv står för 65 procent av alla olyckor. Hundbett och olyckor med såg och yxa förekommer också.

– Det är stor skillnad mot förr. Sedan jägarexamen infördes 1975 så har man jobbat mycket med säkerhet i jakten, när det gäller säker vapenhantering. Det finns stor medvetenhet kring säkerheten, säger Christina Nilson-Dag.

Det finns ungefär 300.000 jägare i Sverige och säkerhetsmedvetenheten hos dem är enligt Jägareförbundet stor.

– Det är ett säkert fritidsintresse. Det är större risk att något händer i bilen på väg till och från, säger Christina Nilson-Dag.
