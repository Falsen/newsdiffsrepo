Nya gondolliften klar innan vintern
Fredrik Svensson

Det var för mindre än ett år sedan Hemavan Alpint AB avslöjade att man skulle investera i en ny gondolbana. Och sedan vintersäsongen avslutats har det gått undan, den gamla Norrliften revs i somras och nu jobbas det för fullt med att få upp den nya gondolbanan.

– Vi ligger i fas, den nya liften ska vara driftsklar till den 30 november, det känns bra, säger Thomas Ringbrant, vd Hemavan Alpin.

LÄS MER: Investerar 65 miljoner i ny gondollift

Gondolbanan är vad man kallar en telemix, en lift med både gondoler och soffor. Åktiden blir fem minuter och kapaciteten 2500 personer i timmen. Det handlar om en planerad investering på 65 miljoner kronor.

– Det här betyder otroligt mycket, vi ser att investeringsviljan ökat. Det här är viktigt för Hemavan, men också för hela destinationen Hemavan Tärnaby, säger Thomas Ringbrant.
