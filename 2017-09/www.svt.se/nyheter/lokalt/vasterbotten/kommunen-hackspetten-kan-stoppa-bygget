Kommunens byggplaner hotade: ”Vi måste utreda vidare”
Karin Wiechel

Kommunen har planerat för ett bostadsområde med 3000 bostäder, lätt industri, och hotell på Ön. Nu kan planerna stoppas av en vitryggig hackspett.

– Ja, så kan det vara, det är ju en väldigt hotad art, och vi måste till att börja med göra en fördjupad inventering, säger Mikael Berglund (S), ordförande i byggnadsnämnden i Umeå.

LÄS MER: Hotad fågel hittad på Ön – riskerar stoppa byggplaner

Kommunen har låtit göra naturinventeringar av olika slag inför detaljplanearbetet för byggande på Ön. Parallellt görs också geologiska undersökningar och andra utredningar. Vad gäller naturen så fanns det på södra Ön inga indikationer om hotade djur eller växter. Men på norra Ön, som ligger mot centrum, dök en ensam hane av arten vitryggig hackspett upp.

– Normalt kan sådana här naturinventeringar leda till att vi till exempel behöver spara en skogsdunge, eller göra andra justeringar, säger Mikael Berglund. Men en vitryggig hackspett sätter saken i annat ljus.

LÄS MER: Ny stadsdel planeras i Umeå

– Ja, det är ju en rödlistad art, vi måste ta särskild hänsyn och fördjupa våra utredningar, säger Berglund.

Tänker du att den här hackspetten kan stoppa hela bygget?

– Ja, så kan det bli, vi får se, säger Berglund.

LÄS MER: Allt du behöver veta om vitryggig hackspett

Vad känner du för den här hackspetten, som kan kullkasta byggplanerna?

– Jag känner att det är tur att vi inte lagt alla ägg i en korg. Det vore bra att bygga på Ön, men vi planerar ju för byggande på flera ställen. De 3000 bostäderna som planeras på ön är ändå bara ungefär 20 procent av vad vi planerar att bygga under kommande 10 år, så det är inga starka negativa känslor gentemot hackspetten, skrattar Mikael Berglund.
