Hyresgästföreningen: ”Olagligt sätta vilken hyra man vill”
Tobias Johansson

För att ha en inneboende behöver man inte informera vare sig sin bostadsrättsförening eller sin hyresvärd. Men när det kommer till vilken hyra man får ta ut av sin inneboende skiljer sig regelverket åt beroende på om du själv äger eller hyr bostaden.

– Om du har en hyreslägenhet och vill hyra ut ett rum i den, så får du inte ta ut mer i hyra än vad som motsvarar bruksvärdet. Därför kan det vara lämpligt att titta på liknande boende, exempelvis hos fastighetsägare som har studentkorridorer och se vad hyrorna ligger på där, för att få en lagom nivå på hyran, säger Niclas Sundell, jurist på Hyresgästföreningen.

Vad kan hända om man tar ut för mycket hyra?

– Då kan man bli återbetalningsskyldig och det kan sträcka sig ett år tillbaka i tiden, säger Sundell.

Om man äger sin lägenhet eller villa är reglerna dock annorlunda.

– Då är det skillnad, vid ägt boende gäller privatuthyrningslagen och då kan man inte bli återbetalningsskyldig bakåt i tiden utan hyran kan bara ändras för framtiden, säger Niclas Sundell.

Då kan man ta vilken hyra man vill?

– Iallafall vad någon är beredd att betala. Det är en lagstiftning som inte ger hyresgäster ett starkt skydd, utan snarare ett riktigt svagt skydd, säger Niclas Sundell.

Enligt Sundell bör den som hyr ut och den inneboende också skriva ett kontrakt. Där det står vad som ingår i boendet, under hur lång period man ska hyra rummet, vilken hyra man kommit överens om och i vilket skick rummet är i.

– Det kan vara lätt att tycka att man inte behöver skriva något kontrakt när man är överens, men vad händer om det blir problem och man blir oense om vad man kommit överens om? Det är därför man ska se till att ha ett skriftligt avtal, säger Niclas Sundell.
