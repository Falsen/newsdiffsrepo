Motorcykelolycka i Umeå – två personer förda till sjukhus
Stina Bergström

Det var vid 13-tiden under söndagseftermiddagen som larmet kom om en singelolycka mellan Bodbyn och Tålsmark i Umeå. En motorcykel hade kört av vägen med 2 personer inblandade.

Enligt uppgifter från mc-föraren ska han ha mött en bil som körde i fel färdriktning, och var då tvungen att väja undan för att undvika en frontalkollision. Bilföraren lämnade platsen och kan därmed bli misstänkt för olovligt avvikande från olycksplats, så kallad smitning.

Två personer fördes till sjukhus för att få vård. Från Norrlands universitetssjukhus uppges att en man och en kvinna, båda i 50-årsåldern, vårdas på avdelning med moderata skador.

Mc-föraren är inte misstänkt för något brott.
