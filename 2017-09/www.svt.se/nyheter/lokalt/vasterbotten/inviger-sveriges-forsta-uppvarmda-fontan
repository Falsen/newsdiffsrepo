Här är Sveriges första fontän med varmt vatten
Karin Wiechel

Målet med vattentorget är att skapa en attraktiv plats vid Skellefteälven och fontäner med ljus och ljud ska skapa en spännande plats både till vardag och fest. Vid invigningen på torsdagskvällen deltar dansare, skådespelare och cirkusartister.

Det här blir den första fontänen av sitt slag i Sverige med uppvärmt vatten och idén till torget fanns med redan från början när älvbrinken planerades. Vattnet i fontänen är älvsvatten som håller 18-25 grader.

Det används först för att kyla lokalerna i Stadshuset och sedan i fontänen. Vattnets höga temperatur innebär att säsongen förlängs. När kylan utomhus blir för stark ska platsen vintertid bli en scen där ljus från master och munstycken kan skapa spänning.
