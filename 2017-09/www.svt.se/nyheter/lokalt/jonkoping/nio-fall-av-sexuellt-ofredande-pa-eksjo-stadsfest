Nio fall av sexuella ofredanden på Eksjö stadsfest
Jonas Tubbin

I år var det tioårsjubileeum för Eksjö stadsfest och när Magnus Uggla avslutade festen på lördagskvällen kunde polisen summera en lugn fest utan några allvarligare brott.

Men polisen på Höglandet utreder just nu nio fall av sexuella ofredanden som ska ha inträffat på årets festligheter. Förundersökning är inledd och polisen jobbar med utredningsinsatser. Vad det handlar om för ofredanden och vilken ålder det är på de som drabbats och om det finns några misstänkta vill polisen inte säga något om i nuläget.

– Det vill jag inte kommentera, säger Fredrik Magnusson.

Trots att arrangören har utbildat sin personal gällande sexuella övergrepp och infört publikvärdar på festivalområdet är antalet fall av sexuella ofredanden i paritet med antalet som anmäldes i fjol. Då var det ett tiotal fall som utreddes av polisen.

– Det är väl något färre fall än i fjol då jag tror att det var 12-13 fall. Vi har ju satsat på ökad närvaro med publikvärdar och vi har i vissa fall också tidigarelagt spelningar som vi bedömt som riskspelnlingar, säger Fredrik ”Nizze” Nilsson ordförande i arrangörsföreningen.

Har ni  från arrangörshåll gjort tillräckligt för att minska antalet sexuella ofredanden på festivalen?

– Jag vill påstå att vi inte kan göra mer än vi gör, säger Fredrik Nilsson.

Han berättar att de har publikvärdar som rör sig bland publiken samt visar informationsfilmer på storbildsskärmarna om hur man ska uppföra sig.

Enligt ett pressmeddelande från föreningen Fiesta Eksjö, som arrangerar stadsfesten, var det i år cirka 25.000 besökare under fredagen och lördagen, ungefär lika många som i fjol.

– Det är inget rekord, men vi ligger där vi brukar ligga och vill ligga, säger Fredrik Nilsson.

Ungefär hälften av besökarna kommer från andra kommuner än Eksjö.

– Det är ju otroligt viktigt ur det turistekonomiska perspektivet.

Föreningen beräknar att vinsten från årets evenemang hamnar på mellan 150.000 och 200.000 kronor.

– Vi håller koll på kostnaderna och har haft en förmåga att sänka kostnaderna på senare år.

Enligt Fredrik Nilsson beror det på att man har varit noggranna med sitt budgetarbete och uppföljning av ekonomin.

Något som garanterar att det blir en festival även 2018.

– Ja det blir det absolut, vi har redan börjat jobba med bokningarna för nästa år.
