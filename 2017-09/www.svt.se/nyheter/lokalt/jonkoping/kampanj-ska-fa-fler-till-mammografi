Kampanj ska få fler till mammografi
Sandra Johansson Wennergren

Filmen heter ”Gå på mammografi när du blir kallad”, den är drygt en minut lång och har publicerats i sociala medier. Bland annat berättar kvinnor om olika anledningar till varför de undviker mammografiundersökningen.

– Vi ville göra en fin och glad film och det skulle inte vara något tungt över det. Vi har använt fina färger och lite roliga symboler för att få fram ett mjukt men viktigt budskap, säger Marie Tunling, som är sektionsledare på Länssjukhuset Ryhov, och en av dem som varit med om att ta fram filmen.

Syftet med filmen är att få fler kvinnor att gå på mammografi när de blir kallade. Alla kvinnor mellan 40 och 74 år rekommenderas att göra screening av brösten vartannat år för att i tid upptäcka eventuell bröstcancer.

Men det är framför allt de som blir kallade för första gången som struntar i att röntga brösten.

– Jag tror att det är många som inte tycker att det är så viktigt. De befinner sig mitt i livet, i det här livspusslet. De har många olika aktiviteter och tänker kanske att de ska gå på mammografiscreeningen nästa gång, och sedan blir det inte av, säger Kerstin Hillergård, som är områdeschef för mammografin i Region Jönköping.

Bröstcancer är den vanligaste cancerformen bland kvinnor och risken för att drabbas ökar med åldern. Med mammografi minskar dödligheten med 16-25 procent enligt Socialstyrelsen.

I Jönköpings län går 87 procent av dem som blir kallade på mammografi. Det är högre än det nationella målet som ligger på 80 procent. Region Jönköpings län vill dock nå högre än så och har ett mål på 90 procent.

Kampanjen är ett av sätten att nå målet men man har även vidtagit andra åtgärder.

– Vi har slopat avgiften så det är gratis och det gäller för hela Sverige. Vi har även skapat möjligheten att boka om sin tid enkelt på nätet. Och vi har en mammografivagn som åker runt på Höglandet för att kvinnorna ska få nära till mammografin och vi finns även i Värnamo och på Ryhov, säger Kerstin Hillergård.
