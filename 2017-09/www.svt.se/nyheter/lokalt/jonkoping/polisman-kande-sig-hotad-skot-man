Polisman kände sig hotad – sköt man
Ellinor Rostedt

Polisen i Jönköping fick ett rikslarm från polisregion Mitt om att en eftersökt person färdades söderut på E4:an. En patrull påträffade mannen i Jönköping i höjd med Österängen vid 02-tiden. När polispatrullen var vid bilen ska mannen ha tagit fram ett jaktgevär.

– Det uppstår en väldigt hotfull situation, så polisen känner sig tvingad att använda sitt tjänstevapen, säger Magnus Holmström, vakthavande befäl på polisen.

Mannen sköts i magtrakten och fördes med ambulans till sjukhus. Det är okänt hur allvarliga hans skador är men han ska ha varit vid medvetande när han fördes till sjukhus.

Anledningen till att polisen letade efter mannen var att anhöriga hade hört av sig och var oroliga över hur han mådde.

Mannen är nu misstänkt för grovt olaga hot och rattfylleri. Han är inte hemmahörande i Jönköpings län. Vapnet och dess funktionsduglighet ska undersökas av Nationellt forensiskt centrum i Linköping.
