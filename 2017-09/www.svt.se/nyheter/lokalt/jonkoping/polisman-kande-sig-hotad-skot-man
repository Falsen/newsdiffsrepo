Polisman kände sig hotad – sköt man
Ellinor Rostedt

Polisen fick larm om att en eftersökt person färdades söderut på E4:an och hittade mannen i Jönköping i höjd med Österängen vid 02-tiden i natt. När polispatrullen var vid bilen ska han ha tagit fram ett gevär.

– Det uppstår en väldigt hotfull situation, så polisen känner sig tvingad att använda sitt tjänstevapen, säger Magnus Holmström, vakthavande befäl på polisen.

Mannen fördes med ambulans till sjukhus. Det är okänt var mannen träffades och hur allvarliga hans skador är men han ska ha varit vid medvetande när han fördes till sjukhus.

Anledningen till att polisen letade efter mannen var att anhöriga hade hört av sig och var oroliga över hur han mådde.

Mannen är nu misstänkt för hot mot tjänsteman och rattfylleri. Han är inte hemmahörande i Jönköpings län.
