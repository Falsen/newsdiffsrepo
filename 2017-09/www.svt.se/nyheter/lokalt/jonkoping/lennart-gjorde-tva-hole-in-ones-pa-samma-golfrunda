Lennart gjorde två hole-in-ones på samma golfrunda
Sandra Johansson Wennergren

Det var den 28 juni i år som det smått unika hände på Värnamo golfklubb.

— På sista hålet, som är ett par tre-hål, gjorde jag mitt första hole-in-one. Efter så tog vi en fika och sedan gick vi ut på hål 19 som är ett korthål. Bollen slog ner ungefär 2 meter framför koppen och rullade sakta fram och ner i hålet. Jag trodde knappt det var sant, säger Lennart Gyllensten.

Chansen att göra två hole-in-ones på samma runda är en på 67 miljoner och när Lennart får reda på det skrattar han.

— Ha ha, ja, då är det ju rätt bra egentligen.

Klubban som Lennart använde var en järnsexa och båda gångerna slog han med samma boll kostar åtta kronor.

— Ja, det finns ju de som har bollar som kostar 50 kronor styck, så hole-in-ones beror uppenbarligen inte på utrustningen. Jag tror det mest är turen, att flaggan står på rätt ställe, säger Lennart Gyllensten.

Lennart började spela golf efter pensioneringen vid 70 års ålder. Han har nu alltså spelat i drygt fem år och är på banan tre till fyra gånger i veckan. 75-åringen tror inte att han kommer att göra två hole-in-ones på samma runda igen.

Var det här höjdpunkten i din golfkarriär?

— Jag tycker det är en höjdpunkt varje gång man kommer ut till den här fina banan och få gå en runda med vänner, säger han.

— Men visst bör det även bli några fler hole-in-ones, jag är ju bara 75.

Enligt traditionen så ska den som gör en hole-in-one bjuda golfkompisarna på champagne.

— När vi var i Båstad och spelade passade jag på att bjuda laget runt. Så det är avverkat, säger Lennart Gyllensten.
