Multiträningshall till Värnamo
Sandra Johansson Wennergren

Sajos gamla monteringshall kan förvandlas till en multiträningshall i Värnamo. Lokalerna är 2000 kvadratmeter till ytan och åtta meter på höjden och här kan komma att inrymma aktiviteter som klättervägg, parkour, hinderbana, friidrott, akrobatik, cheerleading och tyngdlyftning.

De tre föreningarna som gått samman i det här projektet menar att de nya lokalerna skulle ge mer tid och utrymme för medlemmarna.

— Nu ägnar vi en timme åt att plocka fram alla redskap inför akrobatikträningen. I den här hallen kommer allt att kunna stå framme och ledarna kan istället ägna sin tid åt ungdomarna, säger Olle Sahlberg, som är från Värnamo Frisksportklubb där man bland annat tränar trampolin, cheerleading och cirkus.

Idrottsanläggningen kommer dessutom att vara öppen dygnet runt och vara tillgänglig för alla föreningsmedlemmar som har köpt ett passerkort.

Hallen beräknas att kosta 3,9 miljoner men än så länge är finansieringen inte helt klar. Föreningarnas intäkter kommer att användas och dessutom ska bidrag från olika stiftelser sökas. Dessutom har kommunen lovat att gå in och betala för en del av driften.

— Vi tycker att det här är ett jätteintressant projekt. Helt i linje med kommunens strävan att erbjuda en aktiv fritid och stärkt folkhälsa. Det är också en satsning som görs på individuella idrotter och idrotter som många tjejer och kvinnor tränar, vilket är en bidragande faktor, säger Johan Arvidsson, som är fritidschef i Värnamo kommun.

För tillfället har föreningarna 437 medlemmar men de tror att kan fördubblas när nya hallen är färdigställd.

— Det här skulle betyda hur mycket som helst. Friidrotten tappar oerhört många ungdomar under vintertid för att de inte kan träna sin idrott. När de börjar på våren igen har de nästan blivit sämre. Men med en sådan här hall kan de träna även under vintern och behålla motivationen, säger Adam Petersson som är projektledare och engagerad i Wärnamo Sportklubb och Värnamo Atletklubb.

Om politikerna säger ja till projektet och finansieringen faller på plats kan multiidrottsanläggningen stå klar i juli 2018.
