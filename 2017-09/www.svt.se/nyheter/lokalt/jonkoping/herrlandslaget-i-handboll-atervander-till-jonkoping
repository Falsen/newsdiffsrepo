Herrlandslaget i handboll återvänder till Jönköping
Kristin Renulf

Nästan exakt ett år efter förra succén återvänder landslaget i handboll till Jönköping. I januari 2018 ska laget ladda upp inför EM i en match mot Ungern.

– Det är en enorm trygghet för oss att kunna ladda på hemmaplan och dessutom ställas mot ett högklassigt motstånd. Vi har goda minnen från i vintras då vi spelade inför en fullsatt Kinnarps Arena inför VM och i Partille Arena har vi inte heller förlorat, säger förbundskaptenen Kristján Andrésson i ett pressmeddelande.

Det var i början av 2016 som landslaget senast var i Jönköping, då gällde det uppladdning inför VM i Frankrike. Träningslandskampen spelades då mot Norge.

LÄS MER: Många ville se handbollslandslaget

Den 6 januari kommer svenska landslaget alltså tillbaka. Carl-Gustaf Tollén är evenemangsansvarig på Destination Jönköping. Han ser med glädje fram emot besöket.

– Det är fantastiskt stimulerande att ännu en gång få inleda ett idrottsår med en landskamp i handboll. Vi hoppas att stämningen i en, förhoppningsvis, fullsatt Kinnarps Arena är något som alla deltagare i Hallbybollen tar med sig som ett positivt minne av Jönköping i sin fortsatta handbollskarriär, säger han i ett pressmeddelande.

Ytterligare en landskamp mot Ungern spelas i Partille den 8 januari.
