Frejas minne hedras med insamling
Anna-Karin Hedén

Freja föddes i april 2013. Mycket av tiden hon levde fick hon tillbringa på sjukhus, men tumören i hennes hjärna var för aggressiv och den 31 augusti samma år dog hon. Sorgen bär familjen med sig varje dag.

– Vi tänker ju fortfarande på henne hela tiden, men att göra något hjälper ändå lite, säger mamma Åsa Lundin.

LÄS MER: September är barncancermånad

Det familjen valt att göra är att samla in pengar till Barncancerfonden. Det görs i samband med en tipspromenad i Habo på lördagen, ”Frejas promenad”. Den som vill gå skänker samtidigt pengar till cancerforskning. Priser till vinnare av tipspromenaden har familjen fått från butiksinnehavare i Habo.

– Vårt mål är att samla in 50.000 kronor. Man kan föranmäla sig på Barncancerfondens hemsida, eller bara dyka upp, säger Åsa Lundin.

Det är tredje året i rad som promenaden anordnas till Frejas minne. Varje år river det förstås upp mycket minne och sorgen känns, men ändå vill familjen fortsätta.

– Det betyder mycket att fortsätta kämpa för andra barn. Och det betyder också mycket att samtidigt hedra och minnas Freja, säger Åsa Lundin.
