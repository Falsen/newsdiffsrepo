Ny tjänst ska underlätta för barn med diabetes
Kristin Renulf

Redan för fem år sedan fanns en diabetskonsulent i Jönköpings län, men då som ett projekt finansierat av Allmänna arvsfonden. Projektet var ett nationellt pilotprojekt, men när pengarna var slut blev det ingen fortsättning.

Nu återinförs tjänsten, den här gången som en 40-procentig tillsvidaretjänst på barn- och ungdomsmedicinska kliniken på länssjukhuset Ryhov i Jönköping.

– Behandlingen av diabetes ställer höga krav på hela familjen och även på personal i skola och förskola. Med en diabeteskonsulent i diabetesteamet kan vi jobba mer utåtriktat, säger Maria Ekelund, verksamhetschef för barn- och ungdomsmedicinska kliniken.

Varje år drabbas 40 nya barn av diabets bara i Jönköpings län. Och en diabeteskonsulent är något som länge efterfrågats av både familjer, förskola och skola.

– Vi vet att familjer som drabbas upplever en stor press och kan vi underlätta så är det jättebra. Det här är resultatet av ett målmedvetet och envist arbete för att få en diabeteskonsulent, säger Maria Ekelund.

Men en 40-procentig tjänst, räcker det?

– Det är svårt att veta. Innan hade vi ju ingen så 40 procent är mer och kan göra stor skillnad.

Kan tjänsten komma att utökas?

– Vi provar med detta ett tag först så får vi se.

SVT Nyheter Jönköping har tidigare berättat om att många föräldrar till barn med diabetes typ 1, tvingas ta ut flera veckors semester för att lära skol- och förskolepersonal att hantera barnets sjukdom, eftersom ingen annan finns som kan göra det. Och ingen tillfällig föräldrapenning från Försäkringskassan ges som ersättning.

LÄS MER: Fick utbilda skolpersonalen om dotterns diabetes

– När jag fick det beskedet blev jag jätteledsen, jag kände mig helt stampad på. Diabetes räknas inte som en sjukdom utan som klåda på benet ungefär verkar det som, har Josephine Sandström från Habo berättat, vars dotter fick diabets vid sju års ålder.

Region Jönköpings län blir nu alltså först i landet med en diabeteskonsulent.

– Vi är jätteglada för det här. Nu kan vi ge dess familjer mer stöd och det är jättebra, säger Maria Ekelund.
