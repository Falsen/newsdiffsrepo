Kvinna döms för mordbrand
Gabriel Djärf

42-åringen hävdar att hon ville hämnas för att en manlig bekant hade varit närgången. Därför tände hon eld på en lampa, en kudde och ett täcke i hans lägenhet. Men när branden tog sig snabbt larmade hon räddningstjänsten som kunde släcka elden, bland annat i köket.

Kvinnan är dömd vid flera tillfällen tidigare. Bland annat för misshandel, grov stöld, bedrägerier och urkundsförfalskning. Vid mordbranden var hon villkorligt frigiven med nästan fem månader kvar av ett tidigare fängelsestraff.

Hon döms för mordbrand till tre års fängelse. Dessutom ska hon sitta av det tidigare fängelsestraffet eftersom hon begick mordbranden då hon var villkorligt frigiven.

Det anses vara en förmildrande omständighet att branden anlades dagtid då människor hade möjlighet att uppmärksamma branden och larma räddningstjänsten samt att hon själv hade ringt och larmat.

Ingen person kom till skada vid branden.
