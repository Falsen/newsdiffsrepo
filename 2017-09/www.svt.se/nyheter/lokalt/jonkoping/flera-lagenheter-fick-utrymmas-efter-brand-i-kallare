Flera lägenheter fick utrymmas efter brand i källare
Ellinor Rostedt

Det var under måndagsmorgonen som räddningstjänsten larmades till ett flerfamiljshus i Mullsjö, då någon anmält att det brann i tvättstugan. Eftersom det var en stickande lukt som det kan bli när elektronik brinner misstänkte man att det var en torktumlare som hade exploderat och börjat brinna.

– Det visade sig att den var vandaliserad. Luckan var bortsliten så därför trodde man att den hade exploderat, säger Kenneth Hermansson, inre befäl på Räddningstjänsten.

Rökdykarna letade vidare och hittade en mindre brand i ett källarförråd intill tvättstugan som släcktes. På grund av rökutvecklingen har de sex lägenheterna i huset utrymts men enligt räddningstjänsten får de boende flytta in i kväll igen.

Polisen är på plats för att göra en teknisk undersökning eftersom de misstänker att branden är anlagd.
