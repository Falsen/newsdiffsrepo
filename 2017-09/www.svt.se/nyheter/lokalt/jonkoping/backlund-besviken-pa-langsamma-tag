Backlund besviken på långsamma tåg
Daniel Rundqvist

I planen som Trafikverket presenterade på torsdagen finns inga förslag om järnvägar som ska ta så kallade höghastighetståg, istället föreslås maxhastigheter på 250 kilometer i timmen. Det gör regionrådet Rune Backlund (C) riktigt besviken.

– Det är mycket olyckligt. Istället för att plottra med olika delar så borde man bestämma sig för att bygga hela systemet, annars blir man aldrig färdig, säger han.

Rune Backlund anser att det är helt fel väg att gå att sänka hastigheten.

– Det är ju restiderna som skulle vara den stora konkurrensfördelen. Det man nu föreslår är att backa in i framtiden, med en förstärkt regional bana.

Det finns ju ändå med i planen att bygga en ny järnväg, är det ändå inte en bra markering?

– Ja det är bra att man vill bygga, men lösningen är inte rätt, anser regionrådet Rune Backlund (C).

Han välkomnar dock de andra satsningarna på järnvägen som finns med i planen.

– Visst är det oerhört positivt med de satsningar som görs. Vi hade prioriterat en elektrifiering och höjd hastighet på järnvägen mellan Värnamo och Nässjö/Jönköping och det är ju med. Dessutom finns satsningen på Jönköpingsbanan – mellan Falköping och Jönköping – med liksom flera viktiga vägprojekt. Det som saknas är att bygga färdigt motorvägen från Ulricehamn till Jönköping på riksväg 40, säger Backlund.
