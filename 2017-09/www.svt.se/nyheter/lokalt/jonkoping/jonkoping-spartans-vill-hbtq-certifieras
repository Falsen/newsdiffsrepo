Jönköping Spartans vill HBTQ-certifieras
Maria Sandblom

I den Amerikanska fotbollsföreningen Jönköping Spartans planerar man för att under hösten påbörja arbetet med att få en HBTQ-certifiering. Hilda Bergström som spelar i damlaget, tycker att det är viktigt att alla ska känna sig välkomna till hennes förening.

– Jag vill ju att alla ska känna att det är en förening som respekterar mig som person. Vem som helst som tvekar idag att medverka i någon idrott, ska våga sig ner till oss.

En HBTQ-certifiering görs genom en cirka fem månaders lång utbildning som leds av RFSL. Jönköping Spartans kommer att få lära sig hur man som förening bör arbeta med normer och inkludering för att alla ska känna sig välkomna. Enligt Hilda Bergström är det här frågor som för henne är självklara, men inte för alla.

– Det är väldigt mycket uttryck man använder och sätt som man kanske inte tänker på att det kan vara jobbigt för någon annan. Man lär sig väldigt mycket, tror Hilda Bergström.

Förra året blev Svenska Amerikansk fotbolssförbundet världens första idrottsförbund att få en hbtq-certifiering. Senare fick SAFF även fackförbundet Unionens pris, som Sveriges HBTQ-vänligaste arbetsplats.

Hilda Bergström berättar att initiativet till en certifiering kom 2015 genom SAFF:s tidigare ordförande Minette Rogner.

– Hon hade en diskussion med Riksidrottsförbundet hur man skulle gå tillväga för att få en mer jämnställd idrott och kom då fram till den här certifieringen, som en kvalitetsstämpel från RFSL att man jobbar med de här frågorna.

För att få ihop ett bra lag i Amerikansk fotboll krävs många olika typer av spelare, vilket Hilda Bergström tror är en av orsakerna till att SAFF var tidiga med att vilja HBTQ-certifieras.

– Det är en idrott som är så himla olik många andra. Vi har inga stereotyper. Det krävs väldigt många olika individer, både storleksmässigt och vad du har för bakgrund. Och då är man ju ofta väldigt olika annars också. Det krävs att man lär sig att alla måste respekteras.

Hilda Bergström hoppas nu på att en HBTQ-certifiering kan locka fler till idrottsklubbarna runt om i landet. Och att många ska våga sig ner till hennes förening.

– Idrotten gör så mycket för människor, speciellt lagidrott. Det är så mycket sammanhållning och så mycket gemenskap. Vilken sexuell läggning man har ska inte komma i vägen för om du vill utöva en idrott eller tillhöra ett lag.
