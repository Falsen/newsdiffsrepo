Drygt 70 miljoner kronor till underhåll av stiftets kyrkor
Jonas Tubbin

– Det finns många angelägna projekt runtom i stiftet som nu kan förverkligas genom att ersättning och bidrag tilldelas. Ersättningen är en viktig del i det stora arbetet med att vårda vårt gemensamma kulturarv, säger stiftsantikvarie Maria Brynielsson i ett pressmeddelande.

Växjö stift, som omfattar större delen av Småland samt Öland, får 52,2 miljoner kronor i kyrkoantikvarisk ersättning till sammanlagt 180 projekt under 2018. Dessutom används överblivna medel från 2016 års kyrkoantikvariska ersättning, cirka 5,8 miljoner kronor.

Bland annat får Kristine kyrka i Jönköping drygt 700.000 kronor i bidrag för renovering av golv. Almesåkra kyrka i Nässjö pastorat får cirka 4,5 miljoner kronor för takrenovering och konservering av inventarier.

Totalt i stiftet kommer cirka tre miljoner kronor att användas till tjärning av spåntak, fem miljoner används till klimatstyrning och avfuktning och fem miljoner går till olika typer av konserveringsarbeten i kyrkolokaler.

12,3 miljoner kronor delas ut som kyrkounderhållsbidrag, vilket är ett inomkyrkligt bidrag som bland annat kommer att gå till renovering av fasader och väggar inne i kyrkor. Denna ersättning kan även användas till nyare kyrkobyggnader.

Kyrkoantikvarisk ersättning är statliga medel som ersätter Svenska kyrkan och ska täcka de merkostnader som kyrkan får i samband med underhåll av de kyrkobyggnader och inventarier som skyddas av Kulturmiljölagen och vars kulturhistoriska värden kyrkan måste bevara.
