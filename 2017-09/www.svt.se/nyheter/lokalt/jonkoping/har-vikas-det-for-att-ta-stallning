De virkar för att ta ställning
Gabriel Djärf

Lapptäcket ska klä in en hel bro under en gatukonstfestival som inleds i Borås under söndagen.

– Jag blev inspirerad och tänkte att jag har ju så mycket restgarner hemma. Och jag kan lika väl sitta här och virka som någon annanstans, säger Pirjo Hjulfors, Gnosjö

Det kallas för gerillaslöjd när man stickar, virkar, täljer i trä eller gör annat handarbete som ställs ut på allmänna platser för att påverka omgivningen. På biblioteket i Gnosjö har en grupp kvinnor träffats för att sticka och virka inför gatukonstfestivalen No limit i Borås som pågår kommande vecka.

– Det är ju lite häftigt men det skulle ju varit i Gnosjö istället. Men vi får väl hitta på något eget någon gång, skrattar Pirjo Hjulfors, Gnosjö.

– Vi ser att det är ett bra sätt för oss att jobba med generationsöverbryggande aktiviteter. Street art är kanske lite av en ungdomskultur och stickning och virkning har en lite äldre målgrupp. Så vi möts här, säger Kristina Gernes, kultur- och bibliotekschef i Gnosjö.

Även tidigare har Gnosjö bibliotek bjudit in till handarbetsmöten. Inför internationella kvinnodagen i våras träffades handarbetare på Gnosjö bibliotek för att sticka så kallades pussyhats, rosa mössor som en symbol för kvinnors rättigheter.

De kvadratiska lapparna som nu har stickats och virkats samlas in från hela landet och sätts ihop av organisationen Gerillaslöjdsfestivalen som sedan klär den 23 meter långa bron i Borås.

– Vi ska ta tåget och åka dit och kolla. Det blir roligt, säger Pirjo Hjulfors.
