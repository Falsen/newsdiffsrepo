Kraftigt regn över Sydsverige orsakar skador
TT

– Vi har pumpat ut vatten, det har slutat regna där så vi har kunnat rensa lite brunnar och kört lite vattendammsugare, säger Richard Lindqvist, inre befäl Räddningstjänsten Jönköping.

Fem fastigheter har fyllts med vatten i Tenhult. Fyra av källarna hör till privata bostäder och en till en kommunal fastighet. Enligt uppgifter i P4 Jönköping har det kommit över 50 millimeter regn under natten i Jönköpingsområdet. Även i en villa i Värnamo har räddningstjänsten fått pumpa ut vatten ur en källare i natt.

Strax före klockan ett natten mot torsdag fick räddningstjänsten larm om brand i en villa i Harkeryd i Vaggeryds kommun som misstänktes ha orsakats av ett åsknedslag. Enligt SOS Alarm hade det brunnit i en kontakt och en sladd, men elden hade slocknat när räddningstjänsten kom till fastigheten.

LÄS MER: Risk för regn och åska i Jönköping

Det ligger en front med regn hela vägen från Danmark och upp till Stockholmsområdet.

– Längs den regnar det, på sina håll ganska kraftigt. Och det åskar också en del, från Halmstad upp till södra Östergötland, säger SMHI:s meteorolog Kristian Silver.

Enligt SMHI kunde det falla upp till 35 millimeter regn under natten, men på flera hålla ska det alltså ha fallit mer än så.

LÄS MER: Sant eller falskt? – här är flera myter om sommarvädret

– Det här rör sig längs med fronten mot nordost och jobbar sig sakta uppåt och här under natten är de största regnen att vänta mellan Jönköping och upp emot Stockholm, säger Kristian Silver.

De allra kraftigaste regnen ser ut att röra sig bort från Roslagskusten vid lunchtid enligt SMHI.

Lite lättare ligger regn kvar över södra Norrland under eftermiddagen och kvällen.
