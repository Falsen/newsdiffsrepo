Olycka på riksväg 40 orsakar långa köer
Sandra Johansson Wennergren

Larmet till SOS kom in strax före klockan 16.00 på torsdagen. Enligt larmet är det ett husvagnsekipage som varit inblandat i en olycka.

Enligt räddningstjänsten har bilen hamnat i diket och husvagnen vält över vägen.

Olyckan skedde på riksväg 40 i östergående riktning i höjd med Hedenstorpsrondellen vid Axamo. Inledningsvis var hela vägen in mot Jönköping blockerad, men efter en stund hade räddningspersonalen fått undan husvagnen något så att trafiken stundtals har kunnat passera i ett körfält. Det rapporteras dock om mycket långa köer på platsen.

Strax efter klockan 17.00 inleddes bärgningsarbetet och trafiken stängdes av helt under 10-15 minuter.

Ett par ambulanser kallades till platsen och en äldre kvinna, som var passagerare i bilen, fördes till sjukhus. Hon ska ha klagat på ryggsmärtor men i övrigt är det okänt om det handlar om allvarliga skador.

Enligt polisen har olyckan orsakats av att en hyrbil låg för nära husvagnsekipaget. Bilisten ska sedan ha kört vidare när olyckan inträffade. Polisen har därför upprättat en anmälan om smitning från trafikolycka. Det finns i nuläget ingen misstänkt för trafikbrottet.

Enligt de första rapporterna var en lastbil inblandad i olyckan, men enligt Kenneth Hermansson på Räddningstjänsten i Jönköping så tycks det inte stämma.
