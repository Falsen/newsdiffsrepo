Olycka på riksväg 40 orsakar långa köer
Sandra Johansson Wennergren

Larmet till SOS kom in strax före klockan 16.00 på torsdagen. Enligt larmet är det ett husvagnsekipage som varit inblandat i en olycka.

Enligt räddningstjänsten har bilen hamnat i diket och husvagnen vält över vägen.

Olyckan skedde på riksväg 40 i östergående riktning i höjd med Hedenstorpsrondellen vid Axamo. Inledningsvis var hela vägen in mot Jönköping blockerad, men efter en stund hade räddningspersonalen fått undan husvagnen något så att trafiken stundtals har kunnat passera i ett körfält. Det rapporteras dock om mycket långa köer på platsen.

Skadeläget är ännu okänt, men ett par ambulanser har kallats till platsen. En person har enligt uppgift från polisen förts till sjukhus.

Enligt de första rapporterna var en lastbil inblandad i olyckan, men enligt Kenneth Hermansson på Räddningstjänsten i Jönköping så tycks det inte stämma.

Texten uppdateras
