Olycka på riksväg 40 orsakar långa köer
Sandra Johansson Wennergren

Larmet till SOS kom in strax före klockan 16.00 på torsdagen. Enligt larmet är det ett husvagnsekipage som varit inblandat i en olycka.

Enligt räddningstjänsten har bilen hamnat i diket och husvagnen vält över vägen.

Olyckan skedde på riksväg 40 i östergående riktning i höjd med Hedenstorpsrondellen vid Axamo. Inledningsvis var hela vägen in mot Jönköping blockerad, men efter en stund hade räddningspersonalen fått undan husvagnen något så att trafiken stundtals har kunnat passera i ett körfält. Det rapporteras dock om mycket långa köer på platsen.

Strax efter klockan 17.00 inleddes bärgningsarbetet och trafiken stängdes av helt under 10-15 minuter.

Ett par ambulanser kallades till platsen och två kvinnor fördes till Länssjukhuset Ryhov. En av kvinnorna blev måttligt skadad och är inlagd för vård och den andra hade lindriga skador och kunde åka hem efter behandling.

Enligt polisen tros olyckan ha orsakats av att en större eller mindre lastbil låg för nära husvagnsekipaget. Föraren ska sedan ha kört vidare när olyckan inträffade.

– Vi vet inte om föraren har smitit uppsåtligt eller om förare inte märkt att denne har touchat i ett annat fordon, säger Jonas Axell, gruppchef vid polisen i Jönköping på fredagsmorgonen.

Polisen har upprättat en anmälan om smitning från trafikolycka. Det finns i nuläget ingen misstänkt för trafikbrottet.

– Vi har inte fått tag i någon person, vi har inget registreringsnummer att gå på, säger Jonas Axell.
