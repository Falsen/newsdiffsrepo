Nu är det klart – Skirös damer till elitserien
Bosse Carlqvist

– Vi har stött och blött det här både med tjejerna och i styrelsen för det är ju både en ekonomisk och en sportslig fråga.

I måndags meddelade Hammarby att de inte kommer till spel i Elitserien på grund av spelarbrist. Skirö AIK tar nu Hammarbys plats.

– Jag tror det kommer att bli bra. Vi har haft lite pusselbitar som behövde komma på plats och det har de gjort nu under eftermiddagen och kvällen.

Senast Skirö AIK spelade i elitserien var säsongen 2014-15. En skillnad nu är att alla spelare i laget i fostrade lokalt i Skirö. Spelare som är väldigt bra menar Anders Oskarsson.

– Ja, det är spelare som kanske är t o m för bra för allsvenskan, så vi ser verkligen fram emot det här. Vi tror att vi kan göra en bra säsong i elitserien.

I och med detta erbjuds Hammarby den vakanta platsen i Allsvenskan södra som uppstår efter Skirös uppflyttning. Hammarby har till och med söndag 10 september på sig att ge besked om spel i Allsvenskan.

Följande åtta klubbar kommer att spela i Elitserien 2017/18:

AIK, Kareby IS, Sandvikens AIK, Skirö AIK, Skutskärs IF, Söråkers IF, Villa Lidköping BK, Västerås SK.
