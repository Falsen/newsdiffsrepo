Värnamopolisen varnar för bedragare som lurar äldre
Jonas Tubbin

Under sommaren har polisen fått kännedom om flera fall där äldre personer i Gislaved och Värnamo har blivit uppringda av personer som har uppgett att de är en avlägsen släkting som behöver hjälp med pengar.

– De har då sagt att de ska skicka ett ombud som kan hämta kontanter eller låna ett betalkort och ta ut pengar på, säger Jenny Karlsson, förundersökningsledare vid polisen i Värnamo.

I ett fall har bedragare lyckats lura en äldre man i Gislaved på pengar.

– Jag vet inte hur mycket pengar det handlar om i det fallet, säger Jenny Karlsson.

Polisen har efter det fått kännedom om flera fall där bedragare på samma sätt försökt att lura till sig pengar av äldre i området.

– Men i dessa fall har personerna blivit misstänksamma och inte lämnat ut pengar.

Den gemensamma nämnaren i de fall som kommit till polisen i Värnamos kännedom är att alla som blivit utsatta är finsktalande.

Och bedragarna verkar ha tagit reda på en hel del om personerna som de tänkt lura.

– De har uppgett namn på personer i släkten för att det ska låta trovärdigt, säger Jenny Karlsson.

Värnamopolisen uppmanar nu äldre personer att vara uppmärksamma och kontrollera noggrant om de blir uppringda av personer som uppger att de är släktingar som behöver pengar.
