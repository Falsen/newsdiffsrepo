Misstänkt djurplågeri på gård
Maria Sandblom

Det var vid 12-tiden på torsdagen som polisen fick in ett larm om misstänkt djurplågeri, vilket P4 Jönköping var först med att berätta.

— Vi fick in ett larm från en person som hade hört djur som lät märkligt, som borde kollas upp, säger polisens presstalesperson, Åsa Willsund till SVT Nyheter Jönköping.

När polisen kom till platsen möttes de av ett hinder som gjorde att de först inte kunde ta sig ända fram. Men utifrån kunde de se att det inne i ladugården fanns djur som inte såg ut att må bra.

Ett 20-tal tjurar hittades döda och ytterligare fem var i så dåligt skick att de fick avlivas.

— Det var en väldigt förfärande syn med döda djur tillsammans med levande, säger länsveterinär Inger Nilsson till P4 Jönköping.

Vad som skulle hända med de djur som levde, ett 15-tal tjurar, var till en början oklart.

— Djurägaren har fått fram till i morgon förmiddag på sig att sälja dem. Om han inte lyckats kan det bli fråga om ett omhändertagande, säger Inger Nilsson.

På fredagen framkom att djuren omhändertagits av andra lantbrukare och att djurägaren drabbats av sjukdom och att det var det som var anledningen till misskötseln.

— Ägaren är inlagd på sjukhus. Nu är vårt fokus på att ge familjen stöd och hjälp så att de får en dräglig tillvaro. Det här är en tragedi, säger Mikael Bäckström, som är länsordförande för Lantbrukarnas riksföreningen.

Polisen har inlett en förundersökning om misstänkt djurplågeri. Ärendet är överlämnat till Åklagarmyndigheten, som kommer att ta det vidare.

— Vi inväntar direktiv från åklagaren om det är aktuellt att spärra av igen eller om det finns någon misstänkt som vi ska förhöra, säger Åsa Willsund.
