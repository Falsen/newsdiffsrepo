Regionrådet: ”Vi följer Socialstyrelsens språkkrav”
Jonas Tubbin

LÄS OCKSÅ: Språkbrister hos läkare – patientsäkerheten i fara

– För att klara en god och säker vård är kommunikationen mellan läkare och patient avgörande och vi följer de språkkrav som socialstyrelsen har och de skärptes för något år sedan. Men nu när patientnämnden lyfter upp frågan som ett problem får vi titta på det här igen, säger regionrådet Mia Frisk (KD).

Hon tycker att regionen har bra rutiner på området och lyfter upp den utbildningsvårdcentral i Nässjö för allmänläkare som rekryterats utomlands.

– Där får de alltså extra språkstudier och vi uppfyller de nationella krav som finns för att få verka som läkare i Sverige.

Genomförs språktester för sjukvårdspersonal från utlandet?

– Jag vet inte hur det går till i praktiken, men det är tydliga språkkrav. Du ska till exempel ha universitetsnivå i svenska för att få jobba som läkare i Sverige, så det är höga krav som ställs.

Men efter patientnämndens larm så säger Mia Frisk att de nu kommer att se över om det är några extra insatser som behövs och säkerställa att rutinerna fungerar i praktiken.

– Det är bra att patientnämnden lyfter frågan, då kan vi se om det är något vi kan förbättra ytterligare, säger Mia Frisk.

Brist på läkare har gjort att landstingen i Sverige har behövt rekrytera ett stort antal läkare från utlandet för att klara bemanningen.

– Det behovet finns fortfarande och det är viktigt att ta till vara den kompetens från de nyanlända från Syrien till exempel som har jobbat som läkare. Det gäller att de klarar språkkravet och de utbildningar som krävs för att få jobba som läkare i Sverige. Vi behöver fler utländska läkare, säger Mia Frisk.
