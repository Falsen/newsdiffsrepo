Här kan du låna sportprylar med lånekortet
Kristin Renulf

Per-Anders Larsson, eller Plutten som han vanligtvis kallas, håller på med förberedelserna i bottenvåningen på fritidsgården Hammargården. Här har en tidigare musikstudio nu inretts med skänkta hyllor som ska fyllas med diverse sportattiraljer.

– Folk har redan skänkt grejer trots att vi inte har öppnat än. Vi får se hur mycket det blir och vart det här tar vägen, säger Plutten, områdeschef barn- och fritid Gnosjö kommun.

Han berättar att är en möjlighet öppnades och en lokal fanns ledig, var Gnosjö kommun inte sena att hoppa på konceptet med Fritidsbank. Den första öppnades i Värmland 2013 och nu finns det drygt 40 stycken på olika orter i landet.

– Fritidsbanken kommer att vara till för alla. Vitsen är att man kan få en rikare fritid, få möjlighet att bli mer aktiv. Det kan vara nyanlända som vill testa skridskor men kanske inte har möjlighet att köpa, eller en farmor som ska ha barnbarnen på besök.

Men sitt bibliotekskort kan man låna grejer i två veckor och eftersom Fritidsbanken i Gnosjö kommer att använda sig av samma lånesystem som biblioteket, kan man enkelt hålla koll på när sakerna ska lämnas tillbaka. Underhåller av prylarna sköts av gubbalaget på Hylténs industrimuseeum.

Någon direkt efterfrågan av en Fritidsbank har det inte varit i Gnosjö, men Plutten tror att behov av en ändå kan finnas.

– Jag tror det, men vi får se vad som händer. Tyvärr har vi ju inte möjlighet till all sport här i Gnosjö, det saknas en ishall till exempel, men då är detta ett utmärkt tillfälle att låna när man vill testa en sport på något annat ställe.

Är ni rädda för att detta med utlåning kommer att missbrukas?

– Vi hoppas inte det och vill inte tro det. Förhoppningen är att det finns i allas medvetande att man är rädd om saker man lånar och som någon annan ska ha efter dig.

Fritidsbanken kommer att drivas av Plutten och den andra personalen på fritidsgården. De har öppet sex dagar i veckan. Och på fyra platser i Gnosjö står gröna lådor utplacerade för inlämning av utrustning.

Förhoppningen är att Fritidsbanken ska bli en lyckad satsning.

– Jag hoppas att det blir ett stort intresse men vi vet ju inte. Vi testar det här nu så får vi se.

Och på söndag är det alltså invigning och sedan kommer projektet att pågå i ett år. Efter det ska Fritidsbanken utvärderas, men det finns redan tankar på utveckling.

– Jag tycker att fritid även innehåller andra aktiviteter än sport. Min tanke är att vi så småningom kanske kan låna ut sådant som var i lokalen innan, alltså musikinstrument till exempel. Man kan få prova en gitarr om man vill och känna efter om det kan vara något. Det finns ju även äldre som vill lära sig något nytt.
