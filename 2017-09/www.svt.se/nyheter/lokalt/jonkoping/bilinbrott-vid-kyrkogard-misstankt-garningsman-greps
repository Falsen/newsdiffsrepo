Bilinbrott vid kyrkogård – misstänkt gärningsman greps
Jonas Tubbin

Det var vid 17-tiden på torsdagen som en kvinna upptäckte att hon haft inbrott i sin bil som stod parkerad vid S:t Lars kapell i Eksjö. Någon hade slagit sönder vänster bakruta på bilen och stulit en handväska.

Den drabbade kvinnan larmade polisen och kunde lämna signalement på både en misstänkt bil och gärningsman som hon sett på platsen. Polispatruller spanade i området och efter en stund stoppades en bil.

– Det är en patrull som stoppade bilen på riksväg 40 mellan Eksjö och Nässjö. Föraren var en person som stämde överens med signalementet, säger Fredrik Magnusson vid polisen.

I bilen hittades stöldgods från bilinbrottet vid S:t Lars kapell. Det påträffades även fler saker i bilen som polisen misstänkte ha stulits.

– Senare fick vi in en anmälan gällande stölder vid golfklubben i Skedhult. Godset i bilen vi stoppade kunde härledas dit, säger Fredrik Magnusson.

Bilföraren, en man i 55-årsåldern hemmahörande i Skåne, togs in till förhör och anhölls senare misstänkt för stölderna.
