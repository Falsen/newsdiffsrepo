En husbil frontalkrockade med en bil i Jönköping
Sandra Johansson Wennergren

Larmet om olyckan kom in klockan 19.30 på fredagen. En husbil och en personbil frontalkrockade på Huskvarnavägen på Vättersnäs i Jönköping.

Under räddningsarbetet var det totalstopp på vägen. Räddningstjänst, polis och ambulans kom till olycksplatsen.

— Trafiken kunde rätt snart släppas på igen, men det är ju rätt så låg intensitet vid den här tiden på dygnet, säger Jan Callas, ansvarigt befäl vid räddningstjänsten i Jönköpings kommun.

Tre personer drabbades i olyckan och en av dem fördes med okända skador i ambulans till sjukhus.

— Det var en kvinna i 25-årsåldern som hade färdats i personbilen, säger Jan Callas.

Båda fordonen bärgas från olycksplatsen.
