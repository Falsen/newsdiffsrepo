Skjutningen ska utredas internt
Kristin Renulf

Under natten har den polis som sköt mannen suttit i samtal och debriefing på polisstationen i Jönköping. Nu ska händelsen utredas internt, något som är rutin.

– Så fort vi använder skjutvapen tittar vi på det och ser om vi kan lära oss något. Det är rutin och det är särskilda åklagarkammaren som leder den interna utredningen, säger Fredrik Lindfors, lokalpolisområdeschef södra Vätterbygden.

Enligt Lindfors är det relativt ovanligt att nödvärnseld används, och när en farlig situation uppstår är det upp till varje enskild polis att själv avgöra hur den ska hanteras.

– Sådana här situationer när det gäller att oskadliggöra ett hot uppstår snabbt, det handlar om sekunder. Det finns en lagstiftning men när och var man ska skjuta är upp till polisen själv att avgöra.

Han fortsätter:

– Jag ser ingen anledning till att ifrågasätta den här polisens agerande.

LÄS MER: Beväpnad bilförare sköts av polis

Det var under natten mot måndagen som situationen uppstod på E4:an genom Jönköping i höjd med Österängen. Efter att en man, hemmahörande i Uppsala, stoppats av polis tog han fram ett gevär varpå en polis avlossade två skott mot honom. Mannen träffades i magtrakten och vårdas nu på sjukhus för sina skador.

Mannen utgjorde enligt polisen, aldrig något hot mot allmänheten. Han stoppades efter att anhöriga slagit larm.
