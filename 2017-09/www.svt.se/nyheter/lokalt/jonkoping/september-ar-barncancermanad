September är barncancermånad
Anna-Karin Hedén

Ett av initiativen är promenadloppet Walk of Hope, som arrangeras på mer än 70 platser över hela landet. Bland annat i Habo där ”Frejas promenad” anordnas, till minne av lilla Freja som dog av en hjärntumör bara fyra månader gammal.

LÄS MER: Freja blev fyra månader – nu hedras hennes minne med insamling

– Barncancer är den vanligaste dödsorsaken för barn mellan 1 och 14 år. Idag överlever 80 procent av de barn som drabbas av cancer. Men 80 procent räcker inte. Under barncancermånaden hoppas vi att många vill engagera sig för vår sak; att bekämpa barncancer, säger Kerstin Sollerbrant, forskningschef på Barncancerfonden, i ett pressmeddelande.

Förutom Walk of Hope ordnas också andra insamlingar, till exempel uppmanas kunder i mer än 900 butiker i landet att ge pengar när de handlar. När september är slut så hålls också Barncancergalan den 2 oktober.

I promenadloppet Walk of Hope deltog förra året cirka 9 000 personer, och eventet samlade drygt 1 miljon kronor till barncancerforskningen.
