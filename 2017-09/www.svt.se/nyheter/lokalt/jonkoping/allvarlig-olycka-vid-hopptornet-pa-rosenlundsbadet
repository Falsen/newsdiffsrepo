Allvarlig olycka vid hopptornet på Rosenlundsbadet
Jonas Tubbin

Det var den 14 augusti som pojken hoppade från tiometersavsatsen. När pojken landade i bassängen träffade han den lina som gränsar av bassängen flera meter bort.

Pojken, som är i tioårsåldern, fick sy 35 stygn och har legat på sjukhus i fem dagar.

— Han har fått en jätteful sårskada och på tisdag väntar en hudtransplantation i Linköping. Sedan kommer det förmodligen bli en eller två transplantationer till, säger pojkens mamma.

Mamman anser att badhuset har brustit i säkerheten och hon har polisanmält händelsen. Mamman berättat att polisen i veckan varit på Rosenlundsbadet. Polisen ska ha pratat med personalen och gjort undersökningar och väntar nu på svar från tekniker.

— Jag är jätteupprörd. Det ska inte spela någon roll hur man hoppar, ingen ska riskera att landa på en lina. De måste säkerställa att det är säkert för barnen, säger mamman.

Rosenlundsbadets enhetschef Zophie Vilppala Edvinsson menar att de tidigare har gjort en säkerhetsbedömning.

— Enligt den bedömningen ska linan sitta tillräckligt långt från avsatsen. Och det finns en skyltning som säger att man inte får springa från avsatserna när man hoppar, säger hon.

Nu har badet valt att ta bort linan som avgränsar bassängen. Badet har alltid personal vid bassängen och nu har rutinerna för deras övervakning skärpts. När bassängen behöver avgränsas med linor vid simskolor eller simträningar så stängs hopptornet av.

Badet skulle vilja fortsätta att ha en avgränsning av bassängen även i framtiden.

— Vi undersöker olika möjligheter. Bland annat har vi titta på linor som är mer töjbara, men då finns i stället risken för att klämma sig. Vi får se vad vi kommer fram till, säger Zophie Vilppala Edvinsson.

— Vi gör alltid en anmälan vid tillbud eller allvarliga sjukdomsfall som inträffar hos oss. Det är ju viktigt att de granskar och ser om våra rutiner håller.

Vissa i personalen som jobbade vid olyckstillfället för två veckor sedan chockades av händelsen.

Har det inträffat något liknande tidigare?

— Vi har ju registrerat tillbud sedan 10-15 år tillbaka och där har jag inte hittat något liknande. Det har varit några tillbud när personer som hoppat från tian har landat snett i vattnet och gjort sig illa, säger Zophie Vilppala Edvinsson.
