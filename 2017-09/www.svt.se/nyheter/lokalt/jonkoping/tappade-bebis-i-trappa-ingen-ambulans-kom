Tappade bebis i trappa – ingen ambulans kom
Kristin Renulf

Kvinnan beskriver händelsen i anmälan:

”På sista steget tappade jag min son så att han flög sista biten själv.”

Enligt kvinnan var hon ensam hemma när olyckan skedde. Också kvinnan skadades och upprörd med bebisen i famnen ringde hon 112. Men den som svarade undrade, enligt anmälan, om kvinnan inte kunde köra till sjukhuset själv.

Kvinnan beskriver i anmälan till IVO, att hon var chockad av händelsen, något som hon också talade om för personen som svarade på larmnumret. Hon fick då frågan om hon kunde åka med sjuktransport och blev erbjuden numret dit.

”Jag har min skadade bebis på ena armen och telefonen i den andra. Hur ska jag kunna skriva ett telefonnummer?” uppger kvinnan att hon då frågat och blir då istället erbjuden att bli framkopplad till sjuktransporten.

Efter 20 minuter kom en taxi som körde kvinnan och bebisen till en akutmottagning. Kvinnan skriver i anmälan att det nu är konstaterat att bebisen fått en fraktur på skallbenet.
