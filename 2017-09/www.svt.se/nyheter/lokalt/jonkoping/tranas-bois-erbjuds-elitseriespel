Tranås BoIS erbjuds elitseriespel
Bosse Carlqvist

Under måndagen meddelade Hammarby Bandy att klubbens damlag inte kommer till spel i Elitserien kommande säsong. Anledningen är att truppen är halverad jämfört med förra året. Under de förutsättningarna anser klubben att det inte går att elitsatsa.

För att fylla den vakanta platsen i Elitserien har Bandyförbundets tävlingskommitté tagit fram en rangordningslista baserad på föregående säsongs resultat. Nio föreningar har fått frågan om de kan tänka sig att ta Hammarbys plats.

En av de som får förfrågan är alltså Tranås BoIS. Men Tranås hamnar på åttonde plats – så chansen är därmed liten.

– De tillfrågade föreningarna har nu till och med torsdag 7 september på sig att svara ja eller nej på frågan att fylla den vakanta platsen i Elitserien, säger Micke Eriksson, tävlingsansvarig på Bandyförbundet.

Hammarby å sin sida jobbar nu för att få till en trupp för att komma till spel i Allsvenskan istället. Det ska ske med gamla spelare som egentligen slutat och dessutom ska yngre spelare från Stockholmsområdet ges plats.
