Skirö AIK erbjuds elitseriespel
Bosse Carlqvist

Det var i måndags som Hammarby Bandy meddelade att klubbens damlag inte kommer till spel i Elitserien kommande säsong. Anledningen är att truppen är halverad jämfört med förra året. Under de förutsättningarna anser klubben att det inte går att elitsatsa.

För att fylla den vakanta platsen i Elitserien har Bandyförbundets tävlingskommitté tagit fram en rangordningslista baserad på föregående säsongs resultat. Nio föreningar har fått frågan om de kan tänka sig att ta Hammarbys plats. Skirö står högst på turordningslistan.

– Vi har talat med förbundet idag och ska lämna besked på torsdag, säger Anders Oskarsson.

Då ska samtliga nio tillfrågade föreningar ha sagt ja eller nej. Den klubb som ligger överst på den utsända turordningslistan får platsen. Så om Skirö säger ja, så blir platsen deras.

Det som avgör om Skirö säger ja eller nej är om klubben anser sig klara av det ekonomiskt och om klubben får ihop de spelare som behövs.

Hammarby å sin sida jobbar nu för att få till en trupp för att komma till spel i Allsvenskan istället. Det ska ske med gamla spelare som egentligen slutat och dessutom ska yngre spelare från Stockholmsområdet ges plats.

Även Tranås BoIS tillhör de föreningar som får frågan. Men Tranås ligger på åttonde plats på listan. Att alla sju som ligger före tackar nej är förstås möjligt, men tämligen osannolikt.
