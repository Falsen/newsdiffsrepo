Madeleine vill inspirera andra reumatiker
Ulrica Abrahamsson

– Jag minns att när jag var liten lekte jag att jag gick med käpp och var en gammal gumma. Antagligen var det så jag kände mig, berättar Madeleine Beermann, som nu är 22 år.

Tidigt insåg hon att hon inte kunde leka som andra barn. Men mest minns hon de färgglada handortoserna som hon hade för värken i handlederna.

– Sjukdomen syntes ju inte, men skenorna syntes och då frågade folk om dem och jag var tvungen att berätta varför jag hade dem.

Genom hela sitt liv har hon försökt att dölja sin sjukdom. Dels för att hon inte ville bli bedömd efter den och dels för att hon trodde att den skulle växa bort.

– Jag hade fått veta att 90 procent av de som får sjukdomen blir friska under tonåren, så det tänkte jag ju att jag skulle bli. Till och med när jag var 18 så tänkte jag att jag fortfarande hade en chans.

Men Madeleine blev inte frisk och beskedet från vårdpersonalen att det var en livslång sjukdom tog henne hårt.

– Det kändes som om jag fick sjukdomen en gång till. Samtidigt förnekade jag den och slutade att ta mina mediciner.

Men förutom att värken blev värre så påverkades även humöret och till slut sökte hon hjälp hos en kurator.

– Hon lärde mig att se medicinen som ett vapen mot sjukdomen istället för ett kvitto på den. Dessutom tyckte hon att Madeleine skulle söka stöd hos andra i samma situation. På så sätt kom hon i kontakt med föreningen Unga reumatiker.

– Jag såg att de sökte en ordförande och tänkte att nu kör jag. Trots att jag varit så försiktig med att berätta om min sjukdom. Nu blir det ju väldigt offentligt.

SE HELA INSLAGET HÄR: Madeleine vill inspirera andra reumatiker

Och Madeleine försöker också vara en positiv förebild för andra reumatiker. Trots ständig värk tränar hon mycket och har både gjort en svensk klassiker och deltagit i Iron Man 70.3.

– Många med värk blir ju stillasittande. Men om man tränar så blir det bättre i längden. Jag tänker att jag kanske kan inspirera någon till att börja röra på sig.
