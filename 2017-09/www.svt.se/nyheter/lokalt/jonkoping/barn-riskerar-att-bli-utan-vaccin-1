Barn riskerar att bli utan vaccin
Kristin Renulf

Både nyfödda och större barn riskerar att bli utan vaccin efter nästa sommar på grund av en miss i en upphandling, skriver Dagens Medicin.

Eftersom det blir ett glapp mellan de gamla och nya avtalen kan de drabbade landstingen stå utan vaccin till nyfödda och till skolhälsovården i sex månader.

– Jag är väldigt orolig för den här situationen, säger Ann Lindstrand, chef på enheten för vaccinationsprogrammet på Folkhälsomyndigheten, till Dagens Medicin.

Region Jönköpings län är en av alla de vårdgivare som riskerar att bli utan vaccin.

– Vi vaccinerar spädbarnen vid tre, fem och tolv månader. Vi måste se till att det finns vaccin, det finns inte mycket tid att skjuta upp vaccineringar som ska ske under spädbarnsåret, säger Carin Oldin, barnhälsovårdsöverläkare Region Jönköpings län, till SVT Nyheter Jönköping.

Leif Ekholm, barnhälsovårdsöverläkare i Region Örebro län, är mycket kritisk till upphandlingen, som sköts av Region Skåne.

– Det är skrämmande dåligt skött. Nu måste man snabbt se till att säkra vaccinförsörjningen både för skolhälsovården och för de minsta barnen, säger han.

Carin Oldin från Region Jönköpings län säger att detta nu är en prioriterad fråga och förhoppningen är att det fortfarande finns möjlighet att påverka och förtydliga delar i det nya avtalet.

– Vi arbetar med detta just nu. Det här berör hälften av alla landsting, det är bra att det har kommit upp på agendan.

Hur stor är risken att Region Jönköpings län blir utan vaccin under nästa höst?

– Det kan jag inte värdera. Men nu vet vi om detta och har möjlighet att jobba med det.

Hon säger att en bland annat ökad efterfrågan på vaccin i Europa gör att man måste ha framförhållning för att vaccinet ska räcka. Och så sent som år 2015 blev det brist på vaccin för spädbarnen inom BVC i Regionen, något man tagit lärdom av.

– Vi hade vaccinbrist för några år sedan och där vill vi inte hamna igen. Sedan är det aldrig helt lätt att förutse vad som händer. Nu behöver vi klargöra så att man tänk på alla detaljer i det nya avtalet.

Kommer det att lösa sig tror du?

– Det hoppas jag. Det är bra att det här uppmärksammas nu, det ligger ju ett år framåt, säger Carin Oldin.
