VM-guld till Huskvaranacyklist
TT

Det blev två guld i linjelopp till Sverige när paracykel-VM i Pietermaritzburg avslutades. Henrik Marvig från Huskvarna vann klassen MC3 över 60,7 kilometer och Anna Beck från Kil tog hem segern i klassen WC3 över 48,6 kilometer.

Därmed kan det svenska paracykellandslaget resa hem med fem medaljer i bagaget. Bland annat tog Anna Beck silver i tempoloppet tidigare i veckan.

Båda gulden kom efter klungspurter. Marvig höll sig framme på upploppet i kamp med fem andra cyklister och Beck höll tre cyklister bakom sig över mållinjen. För Anna Beck var det kulmen på en stark säsong med fyra andraplatser på världscupen tidigare i år.
