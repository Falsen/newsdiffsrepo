Väg avstängd efter olycka på riksväg 31/47
Ellinor Rostedt

Olyckan inträffade på väg 31/47 mellan Nässjö och Vetlanda vid 8-tiden. Det var en personbil och en lastbil som frontalkrockade. Det ska ha varit två personer drabbade, en i varje fordon.

– Båda är förda till sjukhus, säger Jörgen Franzén, ansvarigt befäl på räddningstjänsten.

En förarna blev fastklämd och fördes till sjukhus med mycket allvarliga skador. Mannen som är i 30-årsåldern avled senare av sina skador, uppger polisen.

Den andra föraren ska ha klarat sig utan fysiska skador men fördes också till sjukhus för vård.

Lastbilen hamnade i diket och personbilen blev kraftigt demolerad efter kollisionen, enligt polisen.

Vägen har varit avstängd under räddningsarbetet och beräknas öppna under eftermiddagen. Trafiken omleds via väg 128 och väg 40 förbi olycksplatsen.
