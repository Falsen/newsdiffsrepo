Lyxtrenden: Nu ska det vara soldäck på husvagnen
Fredrik Weibull

Den enda husvagns- och husbilstillverkaren i länet visar upp en tvåvåningshusvagn som är 4,47 meter hög med bland annat ett soldäck på taket som kostar runt två miljoner kronor.

– Det handlar ju om att man vill bli kungen på campingplatsen, säger Alf Ekström, vd på Kabe.

Är trenden att husvagnarna och husbilarna blir allt lyxigare idag?

– Lyx är ju ett ord att beskriva det men jag menar att det är användarvänlighet, att det bli bekvämare att använda husvagnarna och att det finns möjlighet att använda dem året runt, säger han.

Förra året ökade husbilsförsäljningen med 34,3 procent och husvagnsförsäljningen ökade med 15,4 procent. Enligt branschen tror man på en ökning även i år.

– Husvagnar och husbilar är ju en form av lyxkonsumtion. Det är ju bara att titta på samhället i övrigt, har privatpersoner ett högre konsumtionsutrymme så finns det möjlighet att man köper nya vagnar och bilar, säger Alf Ekström.

Den lyxigaste husbilen är så pass stor att det får plats en bil där bak som kostar över fem miljoner kronor.

-Trenden är att ha större och större bilar i garaget där bak. I den här bilen får man till och med in en porsche. Dessutom finns en del lyxiga tillval som diskmaskin, solceller och parabol, säger Robin Falkenhem säljare på Bergholm.

Ska det vara lyxigt idag?

-Ja kunderna kräver ofta ganska mycket lyx idag. För trettio år sedan var det lyx att ha ett kylskåp i husbilen. Nu ska det vara som hemma ungefär och det ska gärna vara lite snyggt också, säger Robin Falkenhem.

Men det är inte bara nya och lyxiga husvagnar som ökar enligt Alf Ekström. Även försäljningen av begagnade husvagnar och husbilar ökar.

– Det finns en jättestor marknad på begagnat också. Det ser vi på återförsäljarnas omsättning, sedan ser vi det på ökande övernattningar på campingplatserna, säger han.

Men även campingplatserna blir allt lyxigare. Den senaste trenden är något som kallas glamping.

-Det är en lite lyxigare form av camping. Det är tält som är uppställda permanent. I tälten finns det sängar, egen dusch och toalett, på vissa finns en kristallkrona. Detta är väldigt stort på kontinenten men än så länge finns endast ett par här i Sverige, säger Eva Svärd som är marknadsansvarig på Svensk Camping.

Är campare kräsnare i dag?

-Ja, det tror jag. Man vill ha det lite som hemma fast borta. Det ska vara enkelt och ute i naturen men ändå vill man ha lite standard, säger Eva Svärd.
