Polisansställd berusad på krog – får löneavdrag
Jonas Tubbin

Det var i april i år som den civilanställde vid polismyndigheten uppträdde berusad på en krog i Jönköping. När ordningsvakten skulle avvisa honom ska mannen ha protesterat och viftat med sin tjänstelegitimation för att undvika att bli avvisad.

Mannen plockades senare upp av en polispatrull som skjutsade hem honom. Han har själv uppgett att han inte minns att han ska ha visat upp sin tjänstelegitimation.

Ordningsvakten har uppgett att mannen visat upp tjänstekortet och sagt att han jobbade vid polisen och att han därför inte kunde bli avvisad.

Åklagarmyndigheten beslutade i maj att inte inleda någon förundersökning i ärendet. Polisens personalansvarsnämnd gick dock vidare och har nu fattat ett beslut i ärendet.

Den anser att den civilanställdes agerande, även om den inträffat på mannens fritid, kan rubba förtroendet för polisen. Enligt nämnden står det klart att mannen ska ha försökt att åberopa sin anställning vid polisen för att få en förmånligare behandling av ordningsvakten. ”Det kan mot den bakgrunden inte bli aktuellt med någon annan påföljd än ett löneavdrag”, står det bland annat i personalansvarsnämndens beslut.

Den polisanställde får ett löneavdrag med 25 procent av daglönen i fem dagar.
