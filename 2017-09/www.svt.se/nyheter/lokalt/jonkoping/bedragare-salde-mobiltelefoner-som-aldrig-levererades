Bedragare sålde mobiltelefoner som aldrig levererades
Ellinor Rostedt

En man i 20-årsåldern i Eksjö åtalas för bedrägeri efter att ha sålt mobiltelefoner, en dator och konsertbiljetter via köp- och säljsajter utan att leverera varorna. Enligt åtalet handlar det om 20 personer som har utsatts för bedrägeri.

Försäljningen ska ha pågått under förra året och mannen har enligt åtalet lurat till sig 67.144 kronor.

Mannen erkänner alla bedrägerierna utom fallet med konsertbiljetterna, då han hävdar att de har skickats till målsägaren.
