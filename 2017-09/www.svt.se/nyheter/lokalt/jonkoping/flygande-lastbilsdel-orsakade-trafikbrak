Flygande lastbilsdel orsakade trafikbråk
Kristin Renulf

Enligt polisen har lastbilschauffören och föraren av bilen olika utsagor om vad som hänt.

– Det ska ha lossnat en del från lastbilen som träffat bilen och man har stannat för att prata om detta. Sedan har männen blivit osams, säger Åsa Willsund, polisens presstalesperson.

Gruff uppstod alltså och lastbilschauffören ska sedan ha puttat mannen som körde bilen. Han har anmält lastbilschauffören för ringa misshandel, men även bilföraren är anmäld.

– Enligt lastbilschauffören ska mannen i bilen gjort åverkan på lastbilens gods så han är nu anmäld för skadegörelse.

Polisen ska nu utreda vad som hänt, men de båda männen har fått lämna platsen och köra vidare.

– Det är nog bäst att de håller sig en bit ifrån varandra i trafiken framöver, säger Åsa Willsund.
