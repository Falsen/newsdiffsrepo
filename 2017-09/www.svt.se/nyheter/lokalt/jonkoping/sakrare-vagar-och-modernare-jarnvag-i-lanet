Säkrare vägar och modernare järnväg i länet
Anna-Karin Hedén

I Trafikverkets utbyggnadsstrategi för nya stambanor omnämns bland annat Tranås.

Trafikverket konstaterar att regeringen sedan tidigare har pekat ut att sträckorna Ostlänken (Järna–Linköping) och Lund–Hässleholm ska byggstartas under planperioden, alltså fram till 2029.

Efter det föreslår Trafikverket att sträckorna Linköping–Tranås/Aneby och Göteborg–Borås prioriteras för utbyggnad.

Detta eftersom de båda sträckorna har stora mängder resenärer som pendlar och idag tvingas många välja buss eller bil istället.

Nästkommande del som föreslås byggas är sträckan Tranås/Aneby–Jönköping. Där menar Trafikverket att ytterligare studier bör genomföras för att kunna ta ställning till vilken av sträckorna Jönköping–Borås eller Jönköping–Hässleholm som ska komma därnäst.

I planen som presenteras på torsdagen föreslås att topphastigheten blir betydligt lägre än vad som tidigare har föreslagits. Maxhastigheten förslås bli max 250 kilometer i timmen.

LÄS OCKSÅ: Rune Backlund (C) besviken på långsamma tåg

Bland de järnvägssträckor som bör få en modernisering finns också järnvägen mellan Värnamo, Nässjö och Jönköping med. Det handlar om att elektrifiera den sträckan.

Dessutom vill Trafikverket bygga om järnvägssträckan Falköping-Nässjö för att få upp hastigheterna på den banan.

En del mindre åtgärder finns också med i planen. Till exempel att tillgänglighetsanpassa stationen i Sävsjö och att bygga en planskild plattformsförbindelse på Forserums station.

I planen finns också en del vägsträckor i länet omnämnda. E4:an genom Jönköping föreslås få ytterligare ett körfält, ett så kallat additionskörfält, något som många lokala politiker har förordat.

– Egentligen är det detta vi jobbat på och är beredd att själva skjuta till pengar för, så dagens förslag är Trafikverkets del i det, men det är bara en lösning på kort sikt, säger Ann-Marie Nilsson (C), kommunalråd i Jönköping.

Ann-Marie Nilsson menar att det på lång sikt behövs helt andra åtgärder för att få bort den hårt trafikerade E4an från centrala Jönköping och Huskvarna.

– På lång sikt måste det till andra åtgärder om trafiken fortsätter att öka, och där har vi t ex pratat om övertäckning eller en flytt av motorvägen och det kommer vi fortsätta diskutera med Trafikverket, säger hon.

Bland de vägsträckor som nämns i planen, finns förutom E4an även väg 26 där ombyggnaden av sträckan Mullsjö-Jönköping ska fortsätta så att hela sträckan Slättäng-Hedenstorp byggs om. Även väg 40 mellan Eksjö och Nässjö finns med i planen.
