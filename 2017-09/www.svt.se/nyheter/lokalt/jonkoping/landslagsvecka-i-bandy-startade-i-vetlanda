Landslagsvecka i bandy startade i Vetlanda
Maria Sandblom

Landslagsveckan är en första samling inför säsongen med träning, fystester, utbildning och matcher.

— Initiativet kom av att vi har haft en diskussion inom landslagskommittén med att samla alla våra landslag och det har gjort att vi har landat i Vetlanda med ett mycket bra koncept som också blir ett ungdoms-VM i december med P21-lag. Vi har också en bra erfarenhet av att stimulera och försöka få till en stor samling där många spelare samlas, säger Per-Anders Gustafsson, som är ordförande för landslagskommittén.

Vad kommer hända under veckan?

— Vi gör fystester och träning. Varje lag får väldigt mycket istid. Jag tror det är uppemot nio timmar totalt för några lag under tre dagar, så det är  rätt så tuffa program som vi går igenom med våra spelare. De utsätts för en rejäl fysisk belastning helt enkelt.

Per-Anders Gustafsson är glad över att få vara på en en bandyort som Vetlanda.

— Man har så fina förutsättningar här och vi har en bra uppslutning från klubbens sida. Det är fantastiskt bra och det hoppas vi att kunna fortsätta med i flera år nu framöver, säger han.

Ebba Olausson, F17, är en av deltagarna. Hon och de andra i F17 kommer att försöka spela så bra bandy de kan för att bli uttagna till F17-landslaget.

— Det är första året och första gången jag är på lägret med just landslaget, så det är lite pirrigt sådär, men det kommer nog gå bra. Man får göra sitt bästa, säger hon.

— Det är lite intressant att se hur alla tränar och så. Jag känner ganska många av dem, det är ganska många ansikten som jag har sett innan. Men det är roligt att komma ihop med några nya.

Får du inspiration genom att titta på de som är äldre än dig?

— Ja, absolut. Man ser vilken utveckling de har gjort sen de var små. Jag har följt några sen de var yngre och kollat på några av deras  matcher. Så det är intressant att se hur långt de kan komma och att man vill själv komma dit någon gång, säger Ebba Olausson.
