Hon öppnade Värnamos första förskola
Kristin Renulf

Ansiktsmålning, sång, musik och glass från glassbilen. Under hela måndagen har Ängens förskolas 50-årsjubileum firats.

Det var år 1967 som förskolan startades och det blev Värnamo kommuns första.

– Jag fick se till att allt var klart inför starten. Jag gjorde så gott jag kunde och tog hjälp av kompisar om jag undrade över något, säger Ann-Marie Sterner som numera är pensionär.

Hon berättar att förskolan första året hade tre avdelningar, men att det var svårt att få dit tillräckligt med barn.

– Det var 37 stycken, men året efter ökade det till 46 stycken. Det var väl när folk fick höra talas om att förskolan fanns.

Vad betydde det för kvinnor att en förskola startades?

– De kom ut i förvärvslivet på det viset. Vi hade öppet 12 timmar om dagen från 6.30 till 18.30.

Ulrika Pettersson är förskolechef och enligt henne har inte särskilt mycket förändrats under de 50 åren som gått sedan starten.

– Det är samma lokaler och fem i personalen har jobbar sedan 70-talet och början av 80-talet. En del är renoverat men på det stora hela så är såväl interiör och exteriör intakt. Sedan har vi så klart bytt ut en del inventarier.

Hur känns det att få fira 50 år?

– Häftigt. Det är en ansenlig ålder och att vi fortfarande är igång i samma lokaler och med den personalen vi har är roligt. Det är en stabil och trygg förskola som uppskattas av många.

Och även om Ann-Marie Sterner numera är pensionär kommer hon gärna och hälsar på. Men hon är lite skeptisk till utvecklingen inom svensk förskola.

Hon berättar att de på hennes tid totalt var 15 vuxna som jobbade på förskolan och tre personal på varje avdelning.

– Det är synd. Jag tror att barnen skulle må bra av lite mindre barngrupper och ett lugnare tempo än vad det är idag. Och att ha ett ordentligt kök i samma byggnad.
