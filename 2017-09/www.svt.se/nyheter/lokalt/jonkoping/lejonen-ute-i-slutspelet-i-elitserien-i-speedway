Lejonen ute i slutspelet i elitserien i speedway
Bosse Carlqvist

– Vissa killar gjorde en bra insats, men Rohan Tungate tar en poäng och Piotr Pawlicki, vårt ankare, tre poäng på fyra-fem heat. Det är dom två som felar, säger Anders Fröjd, sportchef i Lejonen till SVT Sport.

Hemma i Hallstavik vann de regerande svenska mästarna Rospiggarna med 51–39 och säkrade därmed en semifinalplats.

– Det är inte bra, men vi är nöjda med säsongen. Vi har tagit oss till slutspel. Alla har tippat oss 7-8 i serien och vi blir fyra. Så vi är jättenöjda, men när man väl går in i ett slutspel så vill man ju gå hela vägen. Så är det ju.

Det var Andreas Jonsson och Jason Doyle som visade vägen för Rospiggarna, genom att båda inleda matchen med tre raka heatsegrar. När Doyle tillsammans med Timo Lahti ordnade en femetta i det näst sista heatet var saken klar. Rospiggarna vann kvartsfinalmötet totalt med 93–87.

Vetlanda var redan klart för semifinal. I semifinalerna, som avgörs tisdag och onsdag nästa vecka, väljer Vetlanda att inleda borta mot Rospiggarna. Masarna inleder däremot sin semifinalfajt mot Smederna hemma i Avesta.
