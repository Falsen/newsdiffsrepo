Hundratals volvoentusiaster söker reservdelar i Jönköping
Bosse Carlqvist

Originalreservdelar till äldre Volvobilar som PV och Amazon kan betinga höga priser på bilmarknader runtom i landet. Helt enkelt eftersom de idag är sällsynta och efterfrågas av många. Att få tillgång till verkliga originaldelar blir därför något av julafton för entusiasterna.

– Vi är tvungna att rensa ut de äldsta delarna och överskott då och då för att få plats med allt nytt som kommer in, säger Magnus Ramfelt, vd på företaget Ecris, som sedan några decennier har hand om reservdelar för de Volvomodeller som inte längre tillverkas.

15 år efter att en viss volvomodell tas ur produktion så skickar Volvo hela reservdelslagret till denna modell till företaget Ecris i Rogberga utanför Jönköping. Där finns därmed originaldelar till Volvo PV, Amazon, 140-, 240- och 740-modellerna. Men inte heller här kan delarna ligga kvar i evighet. Fast i stället för att skrota delarna som inte får plats, har företaget sedan drygt ett decennium ordnat en årlig utförsäljning.

”Det är de verkliga nördarna som kommer hit” som en med insyn i tillställningen beskriver det. Fast det är sagt med värm. För det är något av julafton för de många entusiaster som håller en gammal bil i ordning och vill ha originaldelar till allt.

Det är ingen auktion utan mer som ett snabbköp och priserna är fasta. Men volvoentusiaster med god koll på delarna dagsvärde berättar för biltidningar att det handlar om helt andra priser än de höga priser som originaldelar annars säljs för på auktioner och via annonser på nätet.

– Det brukar vara kö redan tidigt på morgonen, säger Magnus Ramfelt. En del kommer långväga. Jag vet att det kommer att dyka upp kunder från Norge.

Men vad som säljs annonseras inte ut i förväg. Det får köparna se på plats. Förra året gjordes ingen utförsäljning och därför kan man tänka sig att intresset blir något större i år.
