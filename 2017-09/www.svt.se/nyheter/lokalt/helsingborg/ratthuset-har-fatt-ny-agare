Se bilderna inifrån ”råtthuset” – nu börjar saneringen
Winnie Gravlund

När vi går husesyn med den nya ägaren springer plötsligt en fet råtta förbi bara ett par meter framför våra fötter i en av lägenheterna. I många rum ligger stora högar med skräp och en obeskrivlig stank vilar över alltihop.

– Det finns mycket att göra här, säger Mattias Schultz från Urban Properties som från och med idag, fredag, har tagit över skandalhuset på Hövitsmansgatan i Helsingborg.

Turerna runt huset har varit många. En bristande sophantering fick råttorna att samlas kring huset. Den gamle ägaren hyrde ut rum till nyanlända flyktingar trots att huset bedömdes som icke brandsäkert av räddningstjänsten. Vitena rullade in, månad efter månad, och till sist började kronofogden agera.

Men idag tog den epoken slut. Nu väntar ett år av renovering som ska mynna ut i ett hus med omkring 20 bostadsrätter.

Vad tänkte du när du klev in i huset första gången?

– Som tur var har jag sett en del fastigheter i dåligt skick tidigare, annars hade jag nog blivit ganska rädd, säger Mattias Schultz.

Hans nya ägande inleds med att låssmeden byter lås på ytterdörren och en firma som utrotar skadedjur börjar jaga råttor i källaren.

Men Mattias Schultz ser det gamla sekeskifteshusets potential och blir lyrisk när han går omkring med oss och pekar på de detaljer som trots allt finns i huset.

– Huset har karaktär. Titta här, så vackra golv, stuckaturer i taket, höga golvlister och många underbara kakelugnar. Jag tror att det blir ett fint hus så småningom, säger Mattias Schultz.
