Peab tvingas böta 400.000 kronor
Oskar Söderström

I december beslutade Arbetsmiljöverket om att utfärda ett avgiftsföreläggande mot Peab. Anledningen till föreläggandet var att det saknades fallskydd vid takarbeten som utfördes av företaget i Asarum i Karlshamns kommun.

– Vi följer självfallet upp det här och efter den här händelsen har vi förbättrat våra rutiner med mer genomgångar inför riskfyllda moment, säger Kajsa Jacobsson, presschef på Peab.

Eftersom att Peab godkände Arbetsmiljöverkets föreläggande först efter att tidsfristen löpt ut så lämnades avgörandet till förvaltningsrätten.

–  Det är inte så att vi har haft för avsikt att bestrida sakfrågan utan vi har missat att godkänna avgiftsföreläggandet i tid, säger Kajsa Jacobsson.

Nu har även rätten konstaterat att företaget överträtt bestämmelserna om fallskydd och de tvingas betala 400.000 kronor i sanktionsavgift.
