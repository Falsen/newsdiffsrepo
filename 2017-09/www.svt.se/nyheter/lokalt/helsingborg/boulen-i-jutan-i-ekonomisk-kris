Boulealliansen i ekonomisk kris
Jessica Bloem

– Jag tycker att det är roligt. Det är lite friskvård, det är tävling. För mig är det allt, säger Jan-Erik Gram, ordförande för boulealliansen som svar på frågan om varför han spelar boule.

I allaktivietshuset Jutan samlas skate-, inlines- och bmx-utövare med dansare, musiker och boulespelare. Flera generationer under samma tak.

Boulen har funnits här i tio år och verksamheten drivs av den så kallade boulealliansen som tillsammans samlar uppåt 400 medlemmar, enligt ordföranden Jan-Erik Gram. Han menar att orsaken till alliansens ekonomiska problem är att kommunen vid årskiftet beslutade att stänga skatehallen för ombyggnad.

– Det var ett stort avbräck för oss. Vår verksamhet ute i serveringen är beroende av hur många som kommer och handlar. Finns det ingen verksamhet i skaten så blir det tufft. Serveringen är den stora inkomstkällan för oss, säger Jan-Erik Gram.

– Jag är mycket orolig. Dock ska sägas att vi hade ett första möte med Helsingborgs stad förra veckan och det var ett möte i positiv anda, säger han.

Daniel Nilsson, fritidschef i Helsingborgs stad, tror att förhandlingarna med boulealliansen kommer att leda till en bra lösning för båda parter.

– Det är inte tänkt att vi på något sätt ska knäcka föreningar med vår hyressättning. Avtalet är lagt sedan innan och tillsammans med dem. Det fungerade då men det gör det inte nu och då får vi se över avtalet, säger Daniel Nilsson.

Jan-Erik Gram hoppas också på en lösning som gör att boulen kan bli kvar.

– Om vi inte får pengar till hyran då får den här verksamheten upphöra. Det är för jävligt, vi vill inte att så ska ske. Vi gör allt för att få det här att fungera, säger han.
