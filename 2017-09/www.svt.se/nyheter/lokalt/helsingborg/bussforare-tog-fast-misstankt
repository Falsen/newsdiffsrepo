Bussförare stoppade misstänkt – hyllas som ”ängel” av polisen
Winnie Gravlund

Polisen berättar historien på sin Facebooksida.

Det var på onsdagsförmiddagen som en stadsbuss stannade vid hållplatsen intill Rådhuset i centrala Helsingborg.

Två tjejer i 14-årsåldern ska kliva på bussen när en man, som också står vid hållplatsen, tränger sig fram och plötsligt tar en av flickorna på stjärten. Hon skriker till och mannen börjar gå därifrån.

Men bussföraren har sett alltihop. Tony Grönqvist kastar sig ur bussen och springer efter mannen och får tag i honom. Samtidigt larmar han polisen som kommer och tar över.

Var du inte rädd?

– Om han hade varit aggressiv hade jag nog tänkt mig för. Men det var han inte. Dessutom kände jag igen honom, han har åkt med mig några gånger, säger Tony Grönqvist.

Hur reagerade de andra passagerarna?

– De flesta hann nog knappast uppfatta vad som hände. Det var bara ett par passagerare längst fram som såg det och de hjälpte till med att trösta flickorna.

Bussen togs ur trafik efter händelsen. Passagerarna fick flytta över på en annan buss som tog dem vidare. Tony Grönqvist körde hem de skärrade flickorna – i sin buss.

– Vi fick inte tag i pappan och mamman jobbade i Lund, så när ingen kunde hämta dem så körde jag dem hem, berättar han.

– Det var ett tag sedan jag använde det ordet, men – ridderligt!, säger Richard Glantz.

”Poliserna på plats var helt tagna över denne chaufförs empati och ville att denna historia ur verkligheten skulle nå våra Facebookföljare.” skriver polisen.

– De tyckte att han gjorde en storartad insats, att det var ett både rådigt och empatiskt ingripande, säger Richard Glantz, kommunikatör vid polisen.

På torsdagen blev Tony Grönqvist tackad för sin insats även av sin arbetsgivare.

– Det kändes jättebra, det är ingenting man förväntar sig, säger han.
