Politiker till drabbade småföretagare: Anmäl
Maria Makar

På tisdagen kunde SVT Nyheter Helsingborg berätta att polisen är orolig för en växande kriminell verksamhet med utpressning som växer fram på Söder i Helsingborg. Genom underrättelsearbete har polisen fått information om att kriminella ger sig på landsmän som driver butiker.

– Vi tar allvarligt på det här. Det är alltid fel när man bryter mot vårt svenska samhällskontrakt och ställer sig utanför det samhälle som vi övriga lever i, säger Christian Orsing (M), kommunalråd och ordförande i Beredningen för tryggare Helsingborg.

SVT Nyheter Helsingborg har pratat med småföretagare på Söder, i olika branscher. De vi pratar med säger sig inte vara utsatta för utpressning just nu. Några berättar att de tidigare pressats på pengar. Ingen vill dock ställa upp på intervju.

Polisen vet inte i vilken omfattning utpressningen sker, men tror att det finns ett stort mörkertal. Nu ska polisen försöka knyta kontakter i området för att få mer information om det som pågår.

– Det är viktigt att vi får fram fakta, i nuläget har vi underrättelseuppslag som polisen ger uttryck för. Butiksägarna måste prata med polisen och berätta om händelserna, för det är först då som vi kan hjälpa. Ger ni er till känna så ska vi göra allt vi kan för att stoppa den här typen av verksamhet, uppmanar Christian Orsing (M).
