Glykolförgiftat bröd misstänks ha kastats till djur
Esfar Ahmad

– Det är ingen lek att dränka in bröd i Glykol. Det är dödligt i mycket små mängder, säger Eva-Lotta Hermansson Truedsson på polisens ledningscentral.

Klockan var strax innan tre igår eftermiddag när ett vittne ser två yngre killar slänga bröd från en plastpåse i Slottshagsparken i Helsingborg.

Hon gick fram till killarna och frågade vad de höll på med.

– Hon tänkte att det var en konstig ålder på någon att mata ankor eller djur, säger Eva-Lotta Hermansson Truedsson.

Men killarna sprang iväg och kvar på marken låg blöta, blådränkta brödbitar, misstänkt dränkta i Glykol. Kvinnan tog med alla brödbitar till polisen och tidigt på onsdagsmorgonen går polisen i nordvästra Skåne ut med en varning.

Det kan vara så att någon eller några försökt förgifta djur, men ännu har ingen gripits.

– Killarna är misstänkta för djurplågeri, och brödet är skickat på analys.

För drygt två veckor sedan utspelade sig en liknande händelse i Landskrona, men den gången var utgången inte lika tursam.

En kvinna som var ute med sin hund upptäckte vid ett tillfälle att hunden fått i sig en bit blåaktigt bröd.

Enligt uppgifter till polisen ska kvinnan ha trott att det var rester från en picknick eller liknande, men tre dagar senare dog hunden av glykolförgiftning.

Polisen uppmanar hundägare att vara uppmärksamma på vad djuren stoppar i sig, och händelsen är rubricerad som misstänkt djurplågeri.
