Då får du stoppa misstänkta gärningspersoner
Winnie Gravlund

Nyligen berättade polisen i nordvästra Skåne på Facebook om tre kvinnor som stoppade en misstänkt narkotikapåverkad man när han sprang iväg från en polispatrull som stannat hans bil för en kontroll.

”Ett fullständigt fantastiskt engagemang”, skrev polisen på sin sida då.

På torsdagen berättade sedan polisen om en bussförare som själv tog fast en man som misstänks ha ofredat en 14-årig tjej när hon skulle kliva på bussen vid Rådhuset i Helsingborg.

Läs mer: Bussförare tog fast misstänkt – hyllas som ängel av polisen

När och hur privatpersoner får gripa in och fast misstänkta brottslingar, styrs av Rättegångsbalkens kapitel om så kallat envarsgripande, och där finns vissa gränser (se faktaruta).

Varför är det viktigt för polisen att förmedla sådana händelser?

– Vi vill lyfta fram goda krafter och det engagemang och rättspatos som finns hos folk, säger Richard Glantz, kommunikatör hos polisen.

Finns det inte en risk för att ni uppmanar folk att göra ett ingripande som faktiskt kan bli farligt?

– Vi uppmanar aldrig någon till något. Vi är tydliga där – man får bedöma situationen själv. Om det verkar farligt är det alltid bättre att ringa polisen. Jag tror inte att ett inlägg på Facebook gör att folk går man ur huse för att gripa brottslingar.

Men kan inte era hyllningar indirekt få den effekten?

–  Det handlar inte direkt om hyllningar. Vi vill helt enkelt berätta om goda fall. Jag tror inte att det upplevs som att vi sätter gloria på folk, säger Richard Glantz.
