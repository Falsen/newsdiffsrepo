Museum of failure blir kvar i Helsingborg
Oskar Elfving Söderström

Museum of failure har blivit en världsomtalad utställning sedan den öppnade i våras, men för ett tag sedan stod det klart att utställningen måste flytta från Kulturhotellet. Sedan dess har det varit oklart om museet kan stanna i Helsingborg.

Nu står det dock klart att det blir en fortsättning för museet i Helsingborg i och med att man flyttar in på Dunkers.

– Det är helt underbart, säger Samuel West, grundaren till museet.

TV: Se inslaget om flopparnas museum här

Han säger också att flytten till Dunkers inte bara är en räddning för museet utan en möjlighet för utställningen att kunna bli ännu bättre.

– Det är riktigt bra att vi är på Dunkers. De kommer kunna hjälpa oss att få utställningen professionell och jag tror att utställningen kommer vinna på deras kompetens.

Det finns dock en liten baksida med lösningen. Utställningen kommer inte kunna flytta in förrän efter årsskiftet någon gång.

– Vi får lägg museet i förvaring till februari, mars någon gång innan vi kan öppna igen, säger Samuel West.

Tanken är att Dunkers hyr utställningen under ett år, sedan är det dags att hitta en annan lösning för museet.

– Det ger oss lite peace of mind och då har vi tid att hitta en permanent lösning.
