Perfekta förhållanden när ”maran” gick genom Helsingborg
Agnes Henriksson

Helsingborg bjöd på perfekt, sensomrigt väder för de cirka 2 000 anmälda löparna. Hälften av dem ställde upp i den vanliga klassen och sprang hela maratonloppet själva. Den andra hälften sprang en stafettsträcka.

Redan en stund före starten klockan tio vid Dunkers kulturhus vågade en av arrangörerna och initiativtagarna Andreas Gartmyr hoppas på ett nytt banrekord:

– Vädret är optimalt: vindstilla, växlande molnighet och lagom varmt, sa han då.

Frontlöparna passerade huvudentrén till Fredriksdals trädgårdar vid 11.15. En hel del publik hade samlats vid entrén, där det också var växlingsstation mellan stafettloppets andra och tredje sträcka.

Dea Sjösten är noga med stretchingen. Hon väntade in stafettpinnen från en av sina kollegor på Larödhus förskola.

– Det är tre pedagoger och så jag som jobbar i köket som springer. Vi har inte gjort det här förut så vi kallar oss ”Les Escargots”, sniglarna, säger hon och fortsätter:

– Jag är skitnervös. Har bara sprungit en mil en gång förut och den här sträckan är 11,5 kilometer. Och så finns det en maxtid, en timme och 20 minuter.

(Sniglarna tog sig i mål på den sammalagda tiden 4:10:22.)

Karolina Lidner med dottern Alice hejade fram Karolinas man Mikael. Men de hade en annan viktig uppgift under dagen också.

– På två ställen ska han få dricka. Det är någon egen blandning han har.

Dagens maratonlopp genom Helsingborg är det fjärde i ordningen. Det tidigare banrekordet löd på två timmar och 33 minuter, men det slogs den här lördagen av Klas Johansson från Vegan Runners IK – en idrottklubb som organiserar veganer. Det nya rekordet lyder 2:31:12.

Josefin Svanlindh från Sollentuna sprang snabbast av damerna och korsade mållinjen efter att ha sprungit i tre timmar och åtta minuter.

Men det var herrtvåan, skåningen Henrik Orre som springer för Björnstorps IF, som drog ner flest applåder när han sprang över mållinjen på 2:36:04.
