Efter skjutningarna mot RFSL – Helsingborg pride storsatsar
Maria Makar

Skotthålen på RFSL:s lokal i Helsingborg finns kvar, trots att det var tre månader sedan den besköts. Det är andra gången på kort tid. Dessutom brände nazister upp regnbågsflaggorna utanför Dunkers kulturhus i juni.

– Vi har i princip ingen verksamhet i lokalen längre, det är många medlemmar som inte vågar gå hit, säger Daniel Bruér, ordförande för RFSL Helsingborg.

RFSL vill nu flytta närmare stadskärnan eftersom man upplever att det är tryggare där. Men man låter sig inte skrämmas av de senaste tidens händelser, utan nu går lokala arrangörer samman och storsatsar på en tredagars pridefestival.

– Det händer så mycket, en stor invigning, föreläsningar, den stora paraden på lördag, efterfest och queer frukost. Det är ett brett program, säger Camilla Bergvall, samordnare för Helsingborg pride.

I RFSL:s senaste nationella kommunundersökning är Helsingborg den 23:e bästa kommunen när det gäller hbtq-frågor. Organisationen har bland annat tittat på hur hbtq-perspektivet inkluderas i vård, skola och omsorg. Man har också tittat på hur många som lever i samkönade äktenskap och hur många hatbrott som begås i respektive kommun.

– Men det senaste halvåret känns det som det har blivit mycket mer osäkert i Helsingborg. Man känner sig otrygg och tänker på det som har hänt, säger Daniel Bruér.

Vad betyder den här festivalen?

– Den betyder jättemycket och det är ett sätt för oss att visa att vi finns och att vi tänker ta plats.

– Det är jätteviktigt att vi visar att vi inte backar och att det finns många krafter som vill ha ett öppet Helsingborg, säger Camilla Bergvall.
