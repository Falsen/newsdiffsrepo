Många förhörs efter knivskärning
Jessica Bloem

– Vi kompletterar just nu förhören och håller om förhör som vi gjorde förra veckan. Det visar sig att det är rätt många personer som rört sig där.

Annika Nilsson som håller i utredningen vill inte gå in på några detaljer kring motiv till händelsen.

– Vi håller på med förhör och jag vill låta de som kan berätta. Jag spekulerar inte, säger hon.

Det var förra onsdagen som polisen larmades till ett bråk i en park intill ett skolområde i Helsingborg. Två ungdomar i 16-årsåldern var knivskurna och hade allvarliga skador. Enligt uppgifter till SVTs reporter på plats hade de fått skärsår på benen och i magen.

– Deras tillstånd var allvarligt inledningsvis men har förbättrats, säger Annika Nilsson.

De två skadade är elever på Olympiaskolan. Knivskärningen inträffade i en park anslutning till även Nicolaiskolan och Tychobraheskolan. Det är inte bara elever som passerar genom området utan även många andra men ingen misstänkt har alltså kunnat gripas.

På Nicolaiskolan fanns både personal och elever som bevittnade händelsen. Här har dock lugnet och vardagen nu infunnit sig på skolan, berättar rektor Cecilia Nilsson.

– Vi har återgått till det normala. Vi har haft trygg och kunnig personal på skolan som skött arbetet fenomenalt bra, säger hon.

Hon menar att det som hänt fått skolan att inse vikten av ett bra krisarbete.

– Det är viktigt att följa upp och reflektera över det som hänt, om vi hade kunnat göra något bättre, säger hon.

På Tychobraheskolan säger rektor Anette Lilja att de jobbat på att ge kort och saklig information.

– Vi (skolorna) har påverkats på olika sätt. Här kännetecknas stämningen nu av vardag och lugn. Vi har jobbat på att hålla så mycket vardag som möjligt, säger hon.

Olympiaskolans rektor Anders Nilsson skriver i ett mail att läget är och har varit lugnt på skolan efter det som hände:

”Vi fokuserar på skolarbete och att stötta de elever som behöver det. De skadade eleverna mår bättre men har ännu inte kommit tillbaka till skolan.”
