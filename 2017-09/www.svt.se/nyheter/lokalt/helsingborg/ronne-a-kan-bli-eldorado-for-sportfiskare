Rönne å kan bli eldorado för sportfiskare
Adam Bergsten

För laxens del tar resan uppför Rönne å idag stopp i Klippan. Där står tre kraftverk, som idag förser området med energi, som laxen inte kan ta sig förbi. Men sedan våren 2016 finns det en avsiktsförklaring som slår fast att Klippans kommun och kraftverkens ägare, Skånska Energi, vill få till en affär som på sikt innebär att de tre dammarna rivs.

En rivning av dammarna skulle få en stor effekt på djurlivet i Rönne å. Inte minst ålen skulle få en betydligt enklare väg upp och nedför ån men en annan följd skulle bli en dramatisk ökning av laxbeståndet.

Sedan politikerna i Klippan fattade ett beslut om att på sikt förvärva kraftverken har kommunen jobbat med att se över möjligheterna att utveckla Rönne å uppströms Klippan till ett attraktivt resmål för sportfiskare.

Idag är Mörrumsån i västra Blekinge ett självklart resmål för den laxintresserade sportfiskaren. Dit åker både inhemska och utländska besökare för att pröva fiskelyckan. Besöksnäringen som är knuten till fisket där drar in nära 50 miljoner årligen. Klippans kommuns miljöstrateg Tord Andersson tror att en tursitsatsning på Rönne å skulle kunna bli ett minst lika stort resmål för den fiskeintresserade.

– Jag tror att Rönne å kan bli betydligt större, just för att det ligger bättre till. Det ligger nära de stora tätorterna. Hela Köpenhamnsregionen ligger så att det är möjligt att göra en dagstur till Rönne å för att fiska. Med rätt marknadsföring tror jag att det kan bli precis hur stort som helst, säger Tord Andersson.

TV: Se hela inslaget om laxeldoradot här.

Förutom den vackra naturen framhåller han hur enkelt det är att ta sig dit från både Köpenhamn och flera stora svenska städer. Att en utbyggnad av laxfisket i Rönne å skulle drabba besöksnäringen i Mörrumsån ser han ingen risk med.

–När det gäller laxfiske finns det en enormt uppdämd efterfrågan så det tror jag inte, säger Tord Andersson.

På en liten gångbro uppe på en av de mindre kraftverksdammarna i Klippan går Martin Ottosson. Han jobbar som jourhavande tillsyningsman och ser till så att allt fungerar som det ska med kraftverken. Han hade gärna sett en kompromiss där laxen kunde vandra fritt samtidigt som vattenkraftverken fick stå kvar.

– Man förstår ju de som vill kunna fiska här men sen samtidigt så känns det ju lite tråkigt att de vill riva ett väl fungerande system. Jag kan tycka att man kan försöka samsas med fiske och energitillverkning, säger Martin Ottosson.

Den 1 september skickade Klippans kommun in en ansökan om pengar från EU för att få medel till att köpa kraftverken. Bollen är i rullning.

– Det här skulle kunna bidra både till attsätta kommunerna på kartan men också ett välkommet tillskott för besöksnäringen, säger Tord Andersson.
