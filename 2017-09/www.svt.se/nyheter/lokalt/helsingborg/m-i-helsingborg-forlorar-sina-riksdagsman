M i Helsingborg förlorar sina riksdagsmän
Winnie Gravlund

Idag sitter två Helsingborgspolitiker i riksdagen för valdistriktet Skåne län västra – Jonas Jacobsson Gjörtler och Thomas Finnborg.

Nu har båda meddelat att de lämnar sina uppdrag efter valet nästa år. De vill ha tid till annat i livet, som familjen.

Men det saknas inte kandidater som vill ta över jobben. Hela 15 Helsingborgsmoderater är intresserade av att hamna på valsedeln till riksdagen.

– Jag hade gärna sett ännu fler, det är en viktig fråga att få många att engagera sig politiskt, säger Magnus Jälminger, ordförande för Skåne län västras valkommitté.

Men porten till de åtråvärda uppdragen är trång. Just nu hålls moderaternas interna provval och i slutet av november knyts säcken ihop i och med att partiets nomineringsstämma beslutar hur valsedeln ska se ut.

I förra valet fanns det 18 namn på valsedeln från Skåne län västra – sex kom från Helsingborg.

Några av kandidaterna är välkända från kommunpolitiken.

Andra är politiska blåbär med ingen eller begränsad erfarenhet av kommunpolitiskt arbete. Som Anders Cato. Han är idag ersättare i arbetsmarknadsnämnden.

– Jag har inte mycket erfarenhet av politik, medger han.

Men han har en vision. Till vardags är han kriminalinspektör. Han vill till riksdagen för att kunna påverka saker som han ser i jobbet.

– Vi måste få ett snabbare rättssystem. Det får inte gå år från brott till domstol. Eller ännu värre, att brott inte utreds på grund av att vi är för få, säger han och berättar om växande ärendehögar.
