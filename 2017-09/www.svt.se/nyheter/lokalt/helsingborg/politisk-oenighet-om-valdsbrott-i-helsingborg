Politisk oenighet om våldsbrott i Helsingborg
Ylva Esping

På kort tid har fyra ungdomar knivskurits i Helsingborg vilket får Socialdemokraterna att återigen kräva att trygghetsfrågorna ska diskuteras i kommunstyrelsen.

– Det har aldrig diskuterats där och därför händer heller inget, säger Jan Björklund (S) till Helsingborgs Dagblad.

Även i juni när två män hade mördats på Drottninghög riktade Socialdemokraterna samma kritik mot de styrande.

– Naturligtvis gör vi något och vi diskuterar självfallet de här frågorna Diskussionerna sker framförallt i ”beredningen för ett tryggare Helsingborg”, det vill säga stadens eget brottsförebyggande råd,  säger Christian Orsing (M) till tidningen.

Han tycker att det är ett osmakligt tillfälle att politisera en tragisk händelse.

Socialdemokraten Jan Björklund har inget eget förslag på vad som kan göras åt brottsligheten lokalt men funderar på om man ska öka antalet mobila team och närvaron på Söder..

Moderaten Christian Orsing nämner utökad kameraövervakning. Stadens kameror ska kunna kopplas direkt till polisen som i realtid kan se vad som händer.
