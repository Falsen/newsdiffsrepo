Ny medicin kan stoppa sjukdomen
Winnie Gravlund

Idag har 100.000 svenskar sjukdomen som vållar stort lidande även hos anhöriga – samtidigt som Alzheimer och andra minnessjukdomar kostar samhället åtskilliga miljarder varje år.

Att hitta en medicin som inte bara bromsar utan stoppar Alzheimer har länge varit fokus för forskningen.

Nu kan den vara på väg. På Minnesmottagningens forskningsenhet vid Lunds universitet är ett team under ledning av professor Lennart Minthon på god väg att hitta en medicin som stoppar Alzheimer.

Teamet har lyckats omvandla hudceller till nervceller som de sedan bedriver forskning på.

– En billig och revolutionerande metod, säger Lennart Minthon.

LÄS MER: Sofia, 41 – sjuk i Alzheimer

Han säger också att om fem-sex år, om allt går väl, kan ett botemedel mot Alzheimer vara framme. Sedan tar det förstås ytterligare tid innan medicinen når allmänheten.

– Det känns underbart. Får jag själv vara med om det är det som en dröm som går i uppfyllelse, säger Lennart Minthon.

Men Alzheimerpatienter kan behöva olika mycket läkemedel och kombinationer av läkemedel.

– Framtiden gäller att hitta en personcentrerad behandling och det kan ta längre tid om vissa personer behöver dubbelbehandling, säger Lennart Minthon.

Idag kan Alzheimersjuka erbjudas bromsmediciner.

– Omkring 70 procent av patienterna svarar bra på dem. Men tyvärr fortsätter sjukdomen bakom kulisserna.

De flesta som drabbas av demenssjukdomar är äldre. Men det finns också unga Alzheimersjuka.

– Det är jobbigt när någon som är i sin krafts dagar drabbas av den här hemska sjukdomen. Både de och deras anhöriga behöver ett väldigt stort stöd, säger Lennart Minthon.
