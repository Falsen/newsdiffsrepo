Butiksägare på Söder utsätts för utpressning
Jessica Bloem

– Det är inget nytt fenomen i sig med beskyddarverksamhet men då har det mer varit inriktat mot krogar och garderobsverksamhet. Det här är i betydligt större omfattning och riktar sig mot vanliga butiksägare, säger Mathias Lööw, gruppchef för polisens fokusgrupp i Helsingborg.

Informationen om det som nu pågår på Söder har polisen fått genom sitt underrättelserbete. Mathias Lööw drar paralleller till när den italienska maffian etablerade sig i New York på 20-talet.

– Man utpressar folk av samma nationalitet på ett väldigt fult sätt. Jag vill inte peka ut en enskild grupp men det är extremt dåligt och lågt att ge sig på sina egna landsmän som redan har det svårt i det svenska samhället.

Han menar att utpressarna väljer sina offer för att de har ett gemensamt språk men att också sociala strukturer och hierarkier spelar in.

Vilka som ligger bakom beskyddarverksamheten vill han inte gå in på. Han säger att flera kriminella grupperingar finns i området, bland andra det danska nätverket Loyal To Familia och La Familia.

– De är några av flera löst sammansatta nätverk som har intressen i den här branschen och i området.

Hur många är drabbade?

– Det är svårt att säga. Det finns troligtvis ett väldigt stort mörkertal eftersom det kanske redan från början finns en misstro mot myndigheter så att man försöker lösa detta internt.

– Informationen vi har fått är att de får betala en summa i beskyddarpengar för att ingenting ska hända med deras näring.

Polisen försöker nu bygga upp sitt förtroende i området för att få mer information kring beskyddarverksamheten.

– Det är oroande. Vi som samhälle har misslyckats. Bor du i Sverige så ska du ha en hög tilltro till samhället. Det här gäller alla typer av näringar. Det vi önskar är att de ska våga och vill ta kontakt med polisen så att vi kan agera i de här ärendena, säger Mathias Lööw.
