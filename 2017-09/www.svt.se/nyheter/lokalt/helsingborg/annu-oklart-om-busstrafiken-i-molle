Ännu oklart om busstrafiken i Mölle
Winnie Gravlund

I dag kör sista bussen från Mölle redan klockan elva på vardagskvällar.

SVT Nyheter Helsingborg har tidigare berättat om de negativa följderna för det lokala näringslivet. Sju företagare i Mölle har skrivit ett upprop där de ber Skånetrafiken sätta in fler bussar under turistsäsongen.

– Det handlar om ett inkomstbortfall eftersom gästerna tvingas ämna tidigare än de önskat, berättade en av dem, Tomas Dreilick.

Dessutom kan anställda få problem med att ta sig hem.

Nu har ett första möte hållits mellan Skånetrafiken och Höganäs kommun. Men det är fortfarande långt till ett besked.

– Vi diskuterade kollektivtrafiken i kommunen som helhet, bland annat Mölle. Men vi behöver mer återkoppling. Vi måste veta vilken tidpunkt och vilken period som det gäller. Och sedan måste vi titta på vad det skulle kosta, säger Lisa Åhlén, affärschef för busstrafiken i Nordvästra Skåne.

Frågan ska fortsätta diskuteras.
