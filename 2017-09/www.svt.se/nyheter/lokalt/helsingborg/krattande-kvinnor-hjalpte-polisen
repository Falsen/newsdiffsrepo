Krattande kvinnor hjälpte polisen
Lillemor Birgersson

– Det var ett säreget koordinerat arbete av de här tjejerna, säger Richard Glantz, på polisen.

Det var under eftermiddagen igår som en patrull stannade en bil på Hälsovägen. Vid en kontroll visade det sig att föraren saknade körkort och han misstänktes vara påverkad av narkotika.

Mannen lyckades fly från patrullen och hann springa två kvarter innan han stoppades av de tre kvinnorna som var mellan 20 och 50  år gamla. De höll på med arbete i en närliggande trädgård när de hörde polisens rop.

– Utan att tveka en sekund hoppade de på honom, säger Richard Glantz.

Kvinnorna lyckas hålla kvar mannen tills poliserna kunde gripa honom. Polisen i nordvästra Skåne hyllar nu insatsen på sin Facebook-sida:

”Ett fullkomligt fantastiskt engagemang av denna trio och LPO Helsingborg vill förmedla ett hjärtligt tack.”

Polisen ska nu undersöka möjligheterna att ge kvinnorna en belöning.

En polis skadades lindrigt i handen vid ingripandet. Den gripne är misstänkt för drograttfylla, narkotikabrott brukande, grov olovlig körning samt våldsamt motstånd.

Finns det inga risker med att gripa in på det här sättet?

– Det är en bra fråga. Eftersom mannen misstänktes vara narkotikapåverkad var hans omdöme dåligt men det viktiga är att man gör en bedömning av situationen och väger in riskerna, säger Richard Glantz.
