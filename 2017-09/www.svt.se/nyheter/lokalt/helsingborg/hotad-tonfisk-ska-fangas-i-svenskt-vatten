Hotad tonfisk ska fångas i svenskt vatten
Fanny Palm

– Data från märkningen kommer att ge oss en bättre förståelse för den blåfenade tonfiskens migrationsmönster och beteende, och därmed också ge stöd för en god förvaltning, säger Max Cardinale, forskare vid SLU Aqua.

Under 1930-1950 fiskades blåfenad tonfisk kommersiellt i både Sverige och Danmark.  Flera hundra ton drogs upp varje år med en topp på 2000 ton i Sverige 1942. Sportfiskare vallfärdade till Öresund ända fram till 1960-talet och 1964 drogs den sista tonfisken upp.

– Tonfisken fiskades ut i världshaven, det var ett för högt fisketryck på dem, säger Markus Lundgren, fiskevårdschef på organisationen Sportfiskarna. De slutade att vandra hela vägen hit, bestånden minskade och de försvann härifrån.

Det senaste decenniet har bestånden börjat återhämta sig och de senaste åren har blåfenad tonfisk vid enstaka tillfällen observerats längs med den svenska kusten.

– Men hösten 2016 vad det väldigt mycket fisk inne. Både sportfiskare och många yrkesfiskare såg tonfisk hela hösten, säger Markus Lundgren.

Under sensommaren och hösten ska Sportfiskarna fånga 20 stycken blåfenade tonfiskar med spö. Fiskarna märks med en elektronisk sändare för att sedan släppas ut igen.  Man ska också samla in genetisk information om kan ge värdefull data om populationsstrukturer.
