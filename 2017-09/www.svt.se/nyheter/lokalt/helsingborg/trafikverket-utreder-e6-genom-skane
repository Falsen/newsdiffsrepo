Trafikverket utreder E6 genom Skåne
Winnie Gravlund

E6 i Skåne är en tungt belastad vägsträcka. På de sex milen mellan Malmö och Helsingborg passerar 40.000 – 50.000 fordon per dygn, både personbilar och en hög andel tung trafik.

Nyligen kunde SVT Nyheter Helsingborg visa hur antalet trafikolyckor mellan Landskrona och Helsingborg fördubblatsunder det senaste året.

Trafikverket oroas av utvecklingen. Nu gör verket en stor studie som ska djupgranska trafiksituationen och leda fram till förslag om hur E6 i Skåne kan bli säkrare.

– Vi ser ett ökade antal störningar, större allvarliga olyckor och även mindre incidenter som snabbt skapar köbildning, säger utredaren Stefan Berg, Trafikverket.

LÄS MER: Antalet olyckor på E6 fördubblades

Vid årsskiftet ska utredningen mynna ut i konkreta förslag om åtgärder som kan göra vägsträckan säkrare och bättre för trafikanterna.

Stefan Berg vill idag inte spekulera i vilka åtgärder som kan komma ifråga.

Men trafikpolisen Farid Umeflod, som har arbetat på E6 i många år, har en önskelista utifrån sin erfarenhet.

– Jag skulle gärna se att vägen blir trefilig. Det vore också bra med elektroniska hastighetsskyltar och sänkt hastighet vid rusningstid för att få ett jämnare trafikflöde, säger han.

På hans önskelista står också omkörningsförbud för tung trafik i rusningstid. Och att man ser över på- och avfarter längs hela sträckan.

TV: Trafikverket utreder E6 genom Skåne

Trafikverket har skapat en referensgrupp där det sitter representanter för bland annat kommunerna längs vägen, polis, brandmyndighet och Region Skåne.
