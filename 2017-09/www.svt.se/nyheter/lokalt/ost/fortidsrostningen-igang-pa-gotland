Förtidsröstningen i kyrkovalet är igång
Patrik Widegren

Sedan i måndags går det att förtidsrösta i kyrkovalet. Kyrkovalet hålls vart fjärde år, förra gången valde cirka 700,000 personer att rösta. I Visby hoppas man att många tar chansen att påverka.

– Jag hoppas att fler ska gå och rösta. Det är en sorts bekräftelse av Svenska Kyrkan att det blir ett så högt röstantal som möjligt, säger Mats Hermansson, domprost i Visby domkyrkoförsamling.

Det är tre val som man röstar i, dels till det nationella Kyrkomötet som kan liknas med den politiska riksdagen, dels stiftet, som styr de övergripande kyrkliga frågorna i ditt samhälle, och sedan finns det lokala planet som kallas kyrkofullmäktige som beslutar om verksamheten i din lokala församling. Men där tycks valet redan vara avgjort i merparten av församlingarna på Gotland. I samtliga församlingar utom Visby finns bara ett alternativ, eller lista, att rösta på.

Borde det inte finnas fler åsikter ute i socknarna, att fler borde ha bildat listor?

– Olika åsikter tror jag det finns. Men det betyder inte att man gör nya listor utan man skulle kunna jämföra det med hur det kan vara i en förening, att man kan absolut ha olika åsikter men då utbyter man de i samma sammanhang, i samma lista, säger Anna Tronêt, jurist och valansvarig på Visby Stift.

SVT PLAY: Förtidsröstningen i kyrkovalet är igång

Är det inte ett demokratiskt problem att valet redan är avgjort i och med att det bara finns EN lista att rösta på i flera av de här församlingarna?

– Jag tror inte att man upplever det på det sättet. Genom att gå och rösta så ger man de personer sitt stöd som har ställt upp. Sedan finns ju möjligheten inför ett kommande kyrkoval att skapa en annan lista, eller att engagera sig i den befintliga och på det sättet ge uttryck för det som man tycker är viktigt, säger Anna Tronêt.

LÄS MER: SD och Vänstern storsatsar på kyrkovalet i Östergötland
