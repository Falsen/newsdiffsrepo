Runt 100 personer fast på Gotska Sandön
Mikko Lindskog

Allt från en skolklass till barnfamiljer finns på Gotska Sandön just nu. Alla skulle de dit för att besöka nationalparken och uppleva den speciella naturen.

I söndags skulle Thomas Zielinski med familj ha åkt tillbaka till Gotland, men det gick inte alls.

– Vi kom till Gotska Sandön i fredags eftermiddag. Då var tanken att vi skulle stanna till i söndags, men sedan kom blåsten ifatt oss och vi blev kvar helt enkelt, berättar Thomas för SVT Nyheter.

Några företagare bland besökarna hyrde faktiskt helikopter för att ta sig hem från ön.

Ön är nio kilometer lång och sex kilometer bred. Redan 1909 inrättades nationalparken på delar av ön. Nationalparken har sedan utökats 1963 och 1988.

– Det är en ganska stor ö så det finns mycket att se. Det man gör här, det är att man vandrar, man springer lite grann, man lagar lite mat, man ligger och läser. För att vara strandsatt så är det här ett ganska trevligt och bra ställe, säger Zielinski.

Turister kan besöka ön under sommartid. Väl på ön bor man i stuga, vandrarhem eller tält. Båten som angör ön går normalt upp på själva stranden, men det gör också utflykten väderkänslig.

– Det har ju blåst kraftigt och det blåser fortfarande kraftigt. Vi var nere med tillsynsmännen här och jag skulle säga att det är kanske tre meter höga vågor som dånar in mot kusten, fortsätter Zielinski.

Någon affär finns inte på ön utan det gäller att ta med sig mat. Turisterna uppmanas dessutom att ta med sig mat för ett extra dygn eftersom vädret kan ändra tiden för hemresan.

De som är strandsatta på ön just nu har redan ätit upp sin medhavda mat, men det finns extramat.

– I morse fick vi gå bort till fyrbyn och så fick man köa för att få dagens ranson av frystorkat. Det är lite nödproviantläge här, man får två mål per dag. Till lunch var det något frystorkat med kyckling, berättar Thomas Zielinski för SVT.
