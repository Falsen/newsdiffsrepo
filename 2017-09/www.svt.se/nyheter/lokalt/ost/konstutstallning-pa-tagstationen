Konstverk från kända konstnärer på tågstationen
Christian S Zetterdahl

– Det här är ju allas konst, därför vill vi nå ut med den, säger Per Hedström, utställningschef på Nationalmuseum.

Liknande konstutställningar har tidigare visats upp på andra tågstationer i Sverige. Det är reproduktioner av konstverk från kända konstnärer som exempelvis Anders Zorn och Carl Larsson.

– Vi har fått väldigt bra reaktioner när vi har visat konst på andra stationer, säger Ann Lindberg som är ansvarig för samarbetet på Jernhusen.

Ann Lindberg från Jernhusen vill göra centralstationen så trevlig som möjligt för resenärerna medan utställningschefen på Nationalmuseum ser det som en möjlighet att nå ut med konsten nu när Nationalmuseum är stängt under fem år.

– Det har tvingat oss att bli uppfinningsrika. Vi har försökt hitta lite andra sätt att nå ut på, säger Per Hedström.
