Ny tränarduo i ÅFF inför sista matcherna
Christian S Zetterdahl

Efter en dålig period i Superettan med endast två poäng under de senaste sju matcherna och kvalplats, var det dags för förändring i Åtvidabergs FF.

– De förändringar vi gör nu inom klubben görs i samförstånd med alla parter. Våra senaste resultat har visat sitt tydliga språk på att vi behöver lite nytt syre i laget, säger ordföranden Muharrem Demirok.

Roar Hansen kliver alltså av som huvudtränare och ersätts av de båda assisterande tränarna Matthias Andersson och Andreas Thomsson under den avslutande säsongen.

– Vi ser ingen anledning till att börja jaga en ny huvudtränare. De här killarna är välkända i klubben och har sedan tidigare visat att de kan leverera bra resultat, säger Muharrem Demirok.

Roar Hansen kommer fortsätta arbeta för laget med matchanalyser och scouting, men kommer inte närvara under träningar eller matcher.

Totalt är det nio matcher kvar i Superettan för Åtvidabergs FF.  Just nu ligger man på en kvalplats men har endast en poäng ner till nedflyttningsstrecket.
