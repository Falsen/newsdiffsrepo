Prostatacancer missades – i fyra år
Sirén/SVT

En 54-årig man i Finspång tog under flera år prover för prostatacancer. När cancern till slut upptäcktes var 70 procent av prostatan en tumör, enligt en lex Maria-anmälan.

– De upprepade PSA-proverna som togs under åren 2011-2016 var förhöjda och borde ha föranlett åtgärder tidigare, säger Elisabeth Flashar, chefläkare på Vrinnevisjukhuset till Nyhetsbyrån Siren.

Mannen hade sökt vård för urinbesvär och var orolig för prostatacancer, på grund av ärftliga anlag inom familjen.

– Vi bedömer att händelsen genom fördröjningen har medfört en allvarlig vårdskada och vi har därför anmält enligt lex Maria, säger Elisabeth Flashar.
