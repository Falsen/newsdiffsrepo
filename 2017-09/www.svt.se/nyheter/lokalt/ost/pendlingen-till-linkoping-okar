Pendlingen till Linköping ökar
Henrik Perälä

Var tredje förvärvsarbetande östgöte har sitt jobb i Linköping. Det visar ny statistik som kommunen tagit fram, där man tittat på de tio åren mellan 2005 och 2015.

– Det är intressant att kunna visa att verkligheten stämmer med det förväntade, att Linköping är betydelsefullt för länet och arbetslivet, säger Jimmy Lindahl, chef för LK Statistik och utredningar på Linköpings kommun.

Under ett decennium ökade inpendlingen till tätorten med 5.400 personer. Det är en trend som stämmer överens med övriga landet.

– Vi ser i flera sammanhang att pendling ökar, även i andra tillväxtregioner. Ju fler arbetsplatser det blir i Linköping, desto fler ska dit på morgon och hem på kvällen. Så det är viktigt att transportsystemen hänger med, säger Jimmy Lindahl.

Kraftigast ökning av pendlingen har det varit de sista två åren.

– Mellan 2013 och 2015 har det varit en väldigt stor ökning från Norrköping till Linköping. Inom kommunen kan vi se att pendlingen från Ljungsbro ökat mycket senaste åren, då det byggts mycket där, säger Jimmy Lindahl.
