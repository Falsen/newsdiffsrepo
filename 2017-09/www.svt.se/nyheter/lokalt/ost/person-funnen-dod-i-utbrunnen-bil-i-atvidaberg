Person funnen död i utbrunnen bil i Åtvidaberg
Mathias Gerdfeldter

Strax före klockan 20 på måndagskvällen larmades polis och räddningstjänst till en kraftig bilbrand vid en grustäkt, i närheten av riksväg 35 i Åtvidabergs kommun.

Enligt vittnen som larmat ska en person ha varit synlig i den brinnande bilen.

En stund efter klockan 20 kunde elden släckas, och polis upptäckte en död person i den utbrunna bilen.

Personen har inte kunnat identifieras, uppger polisen på sin hemsida. En rättsmedicinsk undersökning kommer att genomföras.

Polis har tagit bilen i beslag, och ska även genomföra en teknisk undersökning på platsen för att försöka utröna vad det är som har skett.

I nuläget kan polis inte med säkerhet bekräfta att ett brott har begåtts, men har inlett en förundersökning om vållande till annans död har inletts.
