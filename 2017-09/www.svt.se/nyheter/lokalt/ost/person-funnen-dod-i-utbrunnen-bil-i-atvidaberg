Person funnen död i utbrunnen bil i Åtvidaberg
Mathias Gerdfeldter

Strax före klockan 20 på måndagskvällen larmades polis och räddningstjänst till en kraftig bilbrand vid en grustäkt, i närheten av riksväg 35 i Åtvidabergs kommun.

Enligt vittnen som larmat ska en person ha varit synlig i den brinnande bilen och en stund efter att branden släcktes upptäckte polis en död person i den utbrunna bilen.

På tisdagsmorgonen hade personen ännu inte identifierats. En teknisk undersökning har gjorts på platsen men misstankarna om att ett brott skulle ligga bakom har inte stärkts, uppger polisen för TT.

– Den rättsmedicinska obduktionen kommer att vara väldigt viktig naturligtvis. När det är så här kraftiga bränder så blir kvarlevorna väldigt skadade, och då kan det vara svårt att avgöra om det fanns skador innan branden inträffade. Det kommer att ta en tid innan det fastställs, säger Thomas Agnevik, presstalesperson för polisregion Öst.

En förundersökning om vållande till annans död har inletts.

– Det som är det viktiga nu är fastställa identiteten så att anhöriga kan få besked, säger Thomas Agnevik.
