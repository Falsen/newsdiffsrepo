Mångmiljonsatsning på upprustning av Göta kanal
TT

I höst kommer regeringen att lägga fram en proposition för en sammanhållen politik för landsbygden och man påstår att det är första gången en sådan produkt tas fram i ett regeringskansli.

Finansminister Magdalena Andersson (S) talar om infrastruktursatsningar utanför storstäderna, både i vägar och kommunikationsnät.

– När vi nu har ett helt nytt ekonomiskt läge vill vi att det ska märkas, säger Magdalena Andersson till TT.

I förslagen ingår en satsning på att rusta upp Göta kanal, både när det gäller kanalen i sig och kulturmiljöer som finns längs den, på flera hundra miljoner. Kanalsatsningen är en del i en strävan att försöka utveckla turismen i landet.

Satsningen delas upp på flera år och 80 miljoner anslås för 2018, 85 miljoner 2019 och 140 miljoner 2020. Totalt utökas alltså de tidigare anslagen med ytterligare 305 miljoner.

I den finansieringsplan på 500 miljoner som redan tidigare tagits för upprustningen av Göta kanal skulle staten stå för 200 miljoner. Nu blir det alltså mer pengar.

– Det här är väldigt bra. Det visar att man som ägare av kanalen tar ansvar, säger Roger Altsäter, vd för Göta kanalbolaget.

– Det här är oerhört välkommet för Östergötlands del. Det ger många jobb under de stora reparationerna och förutom att det bevarar det kulturhistoriska byggnadsverket som Göta kanal är så ger regeringens investering kanalen möjlighet att vara en motor för den växande besöksnäringen i Sverige, säger Johan Andersson (S), riksdagsledamot från Motala i ett uttalande.
