En gripen efter bilrån i Söderköping
Tobias  Holmqvist

Det var vid klockan 19.50 som polisen larmades till Margaretagatan i Söderköping. En kvinna i 50-årsåldern hade blivit rånad på sin bil under hot med ett tillhygge.

Polisen efterlyste bilen och fick en stund senare napp. En bilist ringde in och berättade att den efterlysta bilen körde vingligt på Gamla Övägen i Norrköping. Bilisten fortsatte att vara i kontakt med polisen och följde efter den efterlysta bilen tills det att en patrull kommit ifatt.

Vid ett rödljus på Norra promenaden tog polisen kontroll över bil och förare.

– Den har inte försökt fly och vi har inte haft någon jakt efter den då den stannade vid ett rödljus, säger Åsa Willsund, presstalesperson på polisen till Norrköpings Tidningar.

Ingripandet gick lugnt till och mannen är nu misstänkt för rån och rattfylleri.

Ingen person har skadats fysiskt vid händelsen, meddelar polisen.
