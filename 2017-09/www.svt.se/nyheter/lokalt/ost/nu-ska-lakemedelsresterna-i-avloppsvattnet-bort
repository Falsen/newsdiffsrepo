Sveriges första fullskaliga läkemedelsrening i Linköping
Jenny WidellReporter

Samtidigt som regeringen presenterade sin miljöbudget under måndagen invigde miljöminister Karolina Skog (MP) Sveriges första fullskaliga rening av läkermedelsrester i avloppsvatten i Linköping. Vid invigningen riktade sig Skog till Tekniska verken i sitt tal:

– Ni är miljöpionjärer i Sverige. Det här behövs på fler ställen i landet och vi vill sprida den här kunskapen.

Samtidigt presenterade hon nyheten att man ska starta ett helt nytt nationellt centrum för läkemedel och miljö. Hon berättade att regeringen satsar pengar på det här framöver för att flera kommuner ska kunna investera i den här tekniken.

I det nya reningssteget sker reningen med hjälp av ozon, vilket ska rena bort mer än 90 procent av resterna som når Nykvarnsverket. Det handlar om avfallsvattnet från 140 000 linköpingsbor som nu ska renas i den nya anläggningen. Tekniken används i Tyskland och Schweiz sedan tidigare.

– Vi har testat det här i sex månader att det fungerar. Nu blir det verklighet, det här är starten kan man säga, säger Anna Lövsén, affärsområdeschef Vatten och avlopp, Tekniska verken.

Hon berättar om den stora skada som läkemedlen orsakar när resterna sprids till djurlivet i vattnet.

– Forskning visar hur abborrar påverkades av ångestdämpande mediciner, de blev djärvare och simmade längre ut. Vi vet också hur hormoner påverkar fiskarnas fortplantningsförmåga.
