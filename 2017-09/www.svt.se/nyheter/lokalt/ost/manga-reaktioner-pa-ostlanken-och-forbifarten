Många reaktioner på Ostlänken och förbifarten
Jonas Roslund

Det blir inte 320 kilometer i timmen på Ostlänken. Istället ska tågen gå i mer måttliga 250 knyck. För Linköpings del betyder det att resan till Stockholm tar sex minuter längre och att pendlingstiden blir över en timme.

Hastigheten spelar stor roll, menar en av dem som kommenterat: ”Första klockslaget gör att man kommer i tid till jobbet, andra att man kommer för sent...för näringslivet skulle de där 6 minutrarna spela stor roll.”

En annan tycker att själva snabbheten är problemet: ”Ju snabbare tågen är desto FÄRRE kan använda dem eftersom de helt enkelt inte stannar.”

Flera tycker också att pengarna snarare borde användas till att renovera den järnväg som finns:

”Renovera det som redan finns i stället så att det fungerar och se till att stanna på flera platser så att flera kan ha nytta av järnvägen. Och att hinna med är inga problem, det är bara att stiga upp lite tidigare.”

En förbifart vid Söderköping ska byggas, men byggstarten skjuts fram till någon gång 2021-2023. Den nyheten väckte en storm av reaktioner.

Många är förstås irriterade över att de nu måste vänta ytterligare, andra är skeptiska till att det överhuvudtaget blir ett vägbygge: ”Har politikerna lyckas förhala det i 35 är så kan dom göra det igen.”

”Hur många hektar produktiv jordbruksmark försvinner?” undrar en annan typ av skeptiker.

Och en av dem som kommenterat är faktiskt villig att bidra med handkraft för att förbifarten ska bli av: ”Ge mig en spadjävel o en hacka så vi kan börja nån gång.”

Följ debatten – eller delta själv – på våra sociala medier.
