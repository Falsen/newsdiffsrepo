Så många miljoner har Norrköping pumpat in i flygplatsen
Carl LarssonReporter

2006 tog Norrköpings kommun över driften av flygplatsen. Ända sedan dess har man pumpat in pengar för att hålla den igång.

Vi har tittat på kommunens årsredovisningar och sett att mellan 2008 och 2016 har man stöttat med 232 miljoner kronor – drygt 25 miljoner kronor om året.

Till det kommer nu alltså ytterligare 43 miljoner de kommande tre åren – om inte flygplatsen lyckas bli lönsam på egen hand förstås, vilket är vad de styrande politikerna hoppas.

LÄS MER: Fler miljoner till flygplatsen

Det hindrar inte att oppositionen är starkt kritisk.

LÄS MER: Kritik mot miljontillskottet till Norrköpings flygplats

Men Norrköping är inte unikt. Många andra svenska kommuner bidrar ekonomiskt till flygplatser som annars skulle riskera att kraschlanda.

Under de senaste sju åren (2010-2016) har till exempel Linköpings kommun gett totalt 258 miljoner kronor till sin flygplats – drygt 36 miljoner kronor om året.

En undersökning som journaliststudenten Johan Rosenholm gjorde 2014 visade att svenska kommuner bidrar med 1,6 miljarder för att hålla igång flygplatser som annars inte skulle bära sig. Mest gav Västerås och Örebro. Men Norrköping och Linköping kom inte långt efter.

TV: Se inslaget
