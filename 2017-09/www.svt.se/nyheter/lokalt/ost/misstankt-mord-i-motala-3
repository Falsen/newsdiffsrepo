Misstänkt mord i Motala
Mikko Lindskog

Gärningsmannen larmade själv polisen vid halv fyra-tiden på måndagen och berättade att han hade misshandlat en vän, uppger polisen.

Den misshandlade fördes till sjukhus men avled senare av sina skador.

– Polis och ambulans var snabbt på plats men den misshandlade mannens liv gick inte att rädda, säger polisens presstalesperson, Björn Öberg, till SVT.

En misstänkt gärningsman kunde gripas på plats och är misstänkt för mord, alternativt dråp. En kvinna fanns också i lägenheten och troddes först vara vittne till mordet. Senare greps också kvinnan misstänkt för delaktighet i brottet.

Polisen vill ännu inte säga hur mannen bragdes om livet.

– Nu håller vi på att ta reda vad som egentligen har hänt, säger Björn Öberg till SVT.

Hyresfastigheten i centrala Motala där mordet ska ha begåtts är avspärrad av polisen.
