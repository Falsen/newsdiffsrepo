Möglig matlåda i ny fotoutställning
Jonas Roslund

Genom åren är det många som kontaktat muséet för att de vill berätta om sitt eget eller andras liv i bilder.

– Det fanns behov av en salong för att samla upp alla dessa uttryck, menar Truls Olin.

Så museet bestämde sig för att satsa på Dokumentärfotosalong 2017. Det var naturligt att välja tema arbetsliv.

90 personer skickade in sina bidrag – färre än vad Truls Olin väntat sig.

– Vi trodde vi skulle få in fler bidrag, men det är kanske tungt att prata om arbetsliv, gissar han.

Men han är ändå mycket nöjd med resultatet. 39 deltagare har valts ut. En del av dem är etablerade fotografer, andra amatörer.

– Vi har fått in en del roliga tolkningar, till exempel en matlåda med möglig mat i. Det är på något vis en symbol för arbetsplatsen!

Tanken är att dokumentärfotosalongen ska bli årligen återkommande, men med nya teman varje gång. För intresset för bild är stort, det är Truls Olin övertygad om.

– Mobilen har har gjort att bilden har fått större betydelse och att fler är villiga att dela sina berättelser.
