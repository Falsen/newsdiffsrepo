Aurora 17 – största militärövningen på 20 år
Patrik Widegren

Flyg, fartyg, och marktrupper. Med försvarsmaktsövningen Aurora 17 så spänner försvarsmakten musklerna. Och just storleken är i det här fallet viktigt.

– Den stora fördelen är ju att vi har möjlighet att träna tillsammans de tre stridskrafterna. Alla våra operativa och andra funktioner, tillsammans med civila myndigheter, säger Thomas Karlsson, ställföreträdande övningsledare för Aurora 17.

Mer än 20,000 personer kommer att ingå i övningen som utspelar sig främst i Mälardalen, Stockholm, på och runt Gotland och i Göteborg. Förutom Sverige så deltar åtta andra länder.

Med tanke på övningens storlek så förväntar man sig vissa utmaningar.

– Eftersom det är en väldigt komplex övning med andra aktörer såsom civila myndigheter och internationella aktörer så förväntar vi oss vissa friktioner som vi ska lära oss av, säger Thomas Karlsson.

Det är mer än 20 år sedan en sådan här stor övning hölls i Sverige. Men redan om 3 år är det dags igen.

– Denna gång är det cirka 22,000 deltagare. Den storleken, med svensk ledning, det är planerat ungefär vart tredje år. Så i planen ligger en ny försvarsmaktsövning år 2020, säger Thomas Karlsson.

SVT PLAY: Aurora 17 – största militärövningen på 20 år
