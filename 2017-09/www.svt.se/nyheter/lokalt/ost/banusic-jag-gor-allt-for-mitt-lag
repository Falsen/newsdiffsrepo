Banusic: ”Jag gör allt för mitt lag”
John Senewiratne

Nye förbundskaptenen Peter Gerhardsson tog nyligen ut Linköpingsanfallaren i sin första landslagstrupp, den som åker till Kroatien för VM-kval den 19 september. Han har imponerats av Marija Banusic spel under säsongens gång.

– Hon har spetsegenskaper som ingen har, just med målgörandet, sa Peter Gerhardsson.

SVT Play: Se reportaget med Banusic

21-åriga Marija Banusic har haft en fin säsong hittills i allsvenskan, men var trots detta inte aktuell för landskamperna inför sommarens EM. Dåvarande assisterande förbundskaptenen Lilie Persson motiverade det i media med att Banusic inte var beredd att underordna sig laget.

– Det stämmer inte överens med den bild jag har. Hon är jättebra och samarbetsvillig. Jag tycker hon är självklar i ett svenskt landslag, säger hennes tränare i Linköping, Kim Björkegren.

”Sveriges tid kommer”

Banusic själv:

– Jag gör allt för mitt lag, oavsett om det är klubbnivå eller landslagsnivå. Det kommer jag alltid göra, säger hon.

Men det blir blåstället på för både Banusic och övriga i det svenska landslaget som nu ska bygga om, bygga nytt och bygga rätt efter sommarens EM-misslyckande.

– Det har varit lite samma inom svensk fotboll ett tag nu. Att Holland skulle vinna EM trodde ingen, men de förändrade så mycket i sitt spel för att kunna vinna. Det handlar om att ha rätt spelare och rätt tränare. Sveriges tid kommer att komma, säger Banusic.

– Långsiktigt är det guld som gäller. Det är dags att Sverige vinner guld.

Landslagsuttagen och fortfarande i allra högsta grad med i det allsvenska guldracet med sitt just nu serieledande Linköpings FC. Det går bra nu för Marija Banusic.

– Jag njuter. Vi vet att vi måste vinna varje match för att ta SM-guldet. Vi fokuserar på oss själva för att göra det så bra som möjligt, säger hon.

Och ditt målskytte kommer fortsätta?

– Det ska det, säger Marija Banusic utan att blinka.
