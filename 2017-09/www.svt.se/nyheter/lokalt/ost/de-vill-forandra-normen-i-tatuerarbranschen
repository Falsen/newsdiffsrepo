De vill förändra normen i tatuerarbranschen
Henrik Perälä

Silvia Lupuianu och Ebba Lindström är nyutexamninerade från programmet Grafisk design och kommunikation vid Linköpings universitet (LiU).  I sitt examensarbete valde de att titta närmare på hur kvinnliga tatuerare presenteras i tatueringsmagasin.

Det första de gjorde var en sökning på nätet på tatueringsmagasin. Då dyker det upp en vägg av avklädda kvinnor i utmanande poser, medan männen är påklädda och har helt andra poser.

– Kvinnor porträtteras som passiva och blir ofta översexualiserade. Vi blev frustrerade av situationen, säger Silvia Lupuianu, som nu arbetar på en webbyrå i Norrköping.

Efter en analys av normer och hur kvinnliga tatuerare representeras i tidningar på marknaden, intervjuade de ett antal kvinnor i branschen. Därefter valde de att göra ett eget magasin med fokus på kvinnliga tatuerare som framställs på ett jämställt sätt.

– De vill bli porträtterade som aktiva yrkeskvinnor. Deras åsikter har vi använt till att göra den här tidningen, säger Silvia Lupuianu.

En tjej med tatuering under bysten får vara påklädd och dra upp tröjan i tidningen, istället för att följa den rådande normen som är att vara avklädd och hålla för sin byst.

– Vi hoppas att det leder till något, att det kan skapa diskussion om normkritik, säger Silvia Lupuianu.
