OS-hjälten sugen på comeback
John Senewiratne

En video på sociala medier publicerad av Kim Martin Hassons make Jay för ett par veckor sen visar den tidigare landslagsmålvakten i träning igen. Till videon har Jay Hasson skrivit följande:

”Nice seeing the best in the business back in net”.

Översatt: Fint att se branschens bäste tillbaka i målet.

Och takterna verkar, av videon att döma, sitta i. Nu erkänner OS-silverhjälten från 2006 att suget till comeback finns, efter att egentligen ha lagt av i samband med graviditeten med dottern Rielly för drygt två år sen.

– Jag har inte alls varit sugen sen jag la av, men nu är man väl mer sugen. Men det ska mycket till för att få ihop allt i vardagen med barn, så man hinner träffa henne också, säger Kim Martin Hasson.

Dottern Rielly är annars högst delaktig i sin mammas vardag. Utanför kontoret i Stångebrohallen ligger hon och sover medan mamma Kim gör intervju och prickar av det sista inför säsongen som startar mot Luleå på torsdagskvällen. Det är så lilla Rielly haft det sen hon föddes – hängt med mamma på jobbet var och varannan dag.

– Det är klart det är lite mer komplicerat att jobba, men det går bra. Det är ganska skönt när hon ligger och sover, säger Kim Martin Hasson och ler.

På det hockeymässiga planet är hon nöjd med årets trupp, som av de allra flesta experterna tippas ta guld i vår. Och nog finns det en revanschlusta i laget efter fjolårssäsongen. En säsong som dels slutade redan i semifinalen mot Djurgården – och som var motig på flera sätt där tränaren Martin Andler lämnade sitt uppdrag efter lite drygt halva säsongen. Laget lyfte aldrig, vare sig före eller efter tränarbytet. Guldsatsningen gick i stöpet redan i semifinalen.

– Det känns som att vi har en helt annan harmoni i laget i år. Men det är ju fortfarande bara september, vi får se hur vi mår i november när det brukar kännas lite tungt... Men jag tror det kommer gå vägen i år, säger Kim Martin Hasson.

Efter torsdagens premiär mot Luleå väntar match mot Djurgården på söndag. En match som sänds i SVT med start 13:15.

TV: Se hela inslaget om LHC här.
