Man död efter olycka – slungades ur bil
Mattias Lodding

Strax efter 19.15 kom larmet om att en bil hade kört av vägen i Bro, en dryg mil nordost om Visby.

– Det var en våldsam olycka, föraren slungades ut ur fordonet. Skadeläget var dåligt på honom när vi och räddningstjänsten kom till platsen, säger Mats Eriksson, presstalesperson vid polisen.

När räddningstjänsten anlände hade bilen börjat brinna.

– Vi släckte en mindre brand, sen var sjukvården behjälplig, säger Johan Winsnes, ledningsbefäl vid Storstockholms räddningscentral.

Mannen fördes med svåra skador till sjukhus, men hans liv gick inte att rädda.

– På lasarettet konstaterade man att han var avliden. Hans anhöriga är underrättade, säger Mats Eriksson.

Enligt Hela Gotland var mannen i 30-årsåldern. Det är inte klart vad som orsakade olyckan.
