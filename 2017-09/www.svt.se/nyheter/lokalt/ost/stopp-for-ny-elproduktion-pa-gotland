Stopp för ny elproduktion på Gotland
Patrik Widegren

Eftersom det inte blir någon ny elkabel mellan Gotland och fastlandet så räcker elnätet inte till för en större elproduktion på ön. I praktiken innebär detta ett totalstopp för utbyggnad av såväl vindkraft som solkraft.

– Det är ett svårt beslut att ta men GEAB sätter driftsäkerheten, för våra befintliga kunder på Gotland, före anslutning av produktion, så länge vi inte har en mer robust elförsörjning till Gotland, säger GEAB:s VD Jan Karlsson.

GEAB:s beslut att inte tillåta anslutning av mer elproduktion till sitt nät gäller också små, så kallade mikroproducenter.

TV: se hela inslaget

GEAB säger att dagens elförbindelse, byggd på 80-talet, ursprungligen byggdes för att importera el från fastlandet. Men idag är Gotland också en elproducent. Nackdelen är att exporten också innebär större risker för avbrott. Under senare år har det varit ett totalavbrott per år.

Det var under Almedalsveckan 2009 som Svenska kraftnät meddelade att Gotland skulle få en ny fastlandskabel som skulle göra elöverföringen till och från ön säkrare och möjliggöra ytterligare utbyggnad av vindkraften.

– Jag tycker att det är beklagligt för vi vill värna och skapa förutsättningar för förnyelsebar elproduktion här på ön, säger Jan Karlsson.

Så vad säger du till de villaägare till exempel som planerar att sätta upp solceller? Att det inte går?

– Nej, tyvärr har vi inte förutsättningar för att ansluta sådant med de förutsättningar som råder, säger GEAB:s VD, Jan Karlsson.
