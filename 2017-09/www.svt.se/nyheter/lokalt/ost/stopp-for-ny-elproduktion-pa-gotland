Stopp för ny elproduktion på Gotland
Patrik Widegren

Eftersom det inte blir någon ny elkabel mellan Gotland och fastlandet så räcker elnätet inte till för en större elproduktion på ön. I praktiken innebär detta ett totalstopp för utbyggnad av såväl vindkraft som solkraft.

– Det är ett svårt beslut att ta men GEAB sätter driftsäkerheten, för våra befintliga kunder på Gotland, före anslutning av produktion, så länge vi inte har en mer robust elförsörjning till Gotland, säger GEAB:s VD Jan Karlsson.

GEAB:s beslut att inte tillåta anslutning av mer elproduktion till sitt nät gäller också små, så kallade mikroproducenter.

De enda undantagen är om den som producerar elen också konsumerar samma mängd el timme för timme. Då behöver elen inte ut i det allmänna nätet. Även ny reservkraft undantas från anslutningsstoppet.

GEAB säger att dagens elförbindelse, byggd på 80-talet, ursprungligen konstruerades för att importera el från fastlandet. Men idag är Gotland också en elproducent. Enligt företaget exporteras el till fastlandet under 13 procent av tiden. Nackdelen är att exporten också innebär större risker för avbrott. Under senare år har det varit ett totalavbrott per år.

Det var under Almedalsveckan 2009 som Svenska kraftnät meddelade att Gotland skulle få en ny fastlandskabel som skulle göra elöverföringen till och från ön säkrare och möjliggöra ytterligare utbyggnad av vindkraften.

– Ska man bygga ut vindkraften på ön, så klarar inte den tillkommande produktionen att bära kostnaden för en förbindelse till fastlandet. Vi gör bedömningen att det bör ses som ett statligt infrastrukturansvar. Det ankommer då på svenska kraftnät att ta det ansvaret, sade dåvarande generaldirektören för Svenska kraftnät, Mikael Odenberg.

Mellan fastlandet och Gotland går all ström i kablar på havsbotten. Planer har funnits på att utöka elproduktionen med vindkraft på ön. Problemet är att dagens elförbindelse inte räcker till för mer el. Politikerna på ön har länge stridit för att få ytterligare kapacitet för att på sikt kunna sälja el till fastlandet.

Dagens besked, om att inte tillåta anslutning av ytterligare elproduktion, sätter alltså stopp för politikernas dröm om att kunna sälja el till fastlandet.
