Gotland invaderas av soldater
Patrik Widegren

I nästa vecka inleds Aurora 17. Över 20,000 personer runt om i landet kommer att delta. Och enligt försvarsmakten så kommer sådana här stora övningar att bli allt vanligare.

Se vårt reportage från övningen här

I en av försvarets lokaler i Visby så inventerar Johnny Arwidsson och Anders Eckerberg från Gotlands hemvärnsbataljon materiel inför förbandets deltagande i Aurora.

– Vi går igenom för att se om något av förbrukningsmaterielen behöver kompletteras, eller om något blivit trasigt och behöver bytas, säger Johnny.

Under den massiva övningen så kommer Sveriges hemvärnsförband att ha en stor roll. Cirka en fjärdedel av deltagarna utgörs av hemvärnspersonal.

– Det ska bli intressant att det kommer så många förband. det blir ju en del samövning i alla fall med andra förband, säger Johnny Arwidsson.

Under de tre veckor som övningen pågår så kommer 20 000 personer att delta. Förband ifrån hela Sverige berörs men själva övningsområdet utgörs främst av Mälardalen, Stockholm, Göteborg samt på och runt Gotland. Förutom Sverige så deltar sju andra länder. Storleken på övningen, är i sig, en viktig del enligt Thomas Karlsson, ställföreträdande övningsledare för Aurora 17:

– Den stora fördelen är att de tre stridskrafterna har möjlighet att träna tillsammans. Alla våra operativa och andra funktioner får träna tillsammans med civila myndigheter och inte minst tillsammans med andra internationella aktörer, säger han.

På senare år har Gotland alltmer hamnat i fokus ut försvarssynpunkt. En upprustning av det gotländska försvaret pågår för fullt. Ön får därför en stor del i övningen där bland annat amerikanska marktrupper och fartyg kommer att delta. I somras kom de första delarna av den nybildade 18:e stridsgruppen till Gotland. Nyligen färdigutbildade så kastas de nu in i den största övningen i Sverige på 20 år.

– Det här är ju ett stort steg både för Försvarsmakten och för 18:e stridsgruppen att vi gör en övning i den här stora omfattningen. Det har vi inte gjort på många år. Så jag ser jättemycket fram emot att få öva i en större kontext, säger Stefan Pettersson, gruppens chef.

Parallellt med att Sverige övar, så rullar Ryssland ut den stora återkommande övningen Zapad 17. Övningen hålls i Ryssland,Vitryssland, Kalinigrad och i Östersjön. Utländska bedömare uppskattar att runt 100,000 soldater kommer att delta. Det har riktats kritik mot att Aurora i det här sammanhanget skulle bidra till att öka spänningen i Östersjöområdet, särskilt som amerikanska förband kommer att delta på Gotland.

– Det är inte min och vår bedömning. Vi genomför den här övningen för att få ett starkare försvar och för att fortsätta vår utveckling. Vi väljer den här tiden för att det är lämpligt utifrån väder- och träningsperspektiv, säger Thomas Karlsson och tillägger att dessa stora övningar kommer att hållas oftare framöver.

– Den här storleken under svensk ledning, det är planerat ungefär vart tredje år. Så i planen ligger det en ny försvarsmaktsövning år 2020.

I nästa vecka börjar de första förbanden att komma till Gotland. Anders Eckerberg och Johnny Arwidsson i Gotland hemvärnsbataljon, har stora förväntningar.

– Det ska bli jätteroligt att bygga ihop alla delarna. Tidigare har vi övat en sak i taget, vi har övat hemvärnet, vi har övat andra delar, och kanske gjort samma saker. Men nu gör vi det faktiskt samtidigt och det är jättenödvändigt, säger Anders Eckerberg.
