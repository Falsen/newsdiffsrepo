Fartygskatastrof övades i Linköping
Carl Bruno Tersmeden

En kollision där 2000 passagerare ska evakueras. Brand skulle också ha utbrutit. Ombord fanns då 400 skadade som skulle tas omhand. Den här övningen kom till som ett led i att förbättra förmågan inom EU att hantera katastrofer.

Övningen genomfördes hos Katastrofmedicinskt centrum, KMC, i Linköping och Totalförsvarets forskningsinstitut, FOI, medverkade också. Det var främst ledningsfunktioner som testades. Alltså till exempel hur man för de skadade till fastlandet och sjukhus och hur sjukhusen i sin tur klarar av att ta hand om dem. Fartyget antogs också röra sig norrut för att till slut kunna angöra Oxelösund. Då gällde det även att hålla koll på var det befann sig för tillfället.

Katastrofövningen datorsimulerades och var en del av ett europeiskt samarbete kallat Darwin. Tanken är att förbättra förmågan att hantera kriser och katastrofer inom EU. Bland de deltagande myndigheterna och organisationerna fanns: Region Östergötland, Sjöräddningen och Sjöfartsverket. Enligt pressutskicket krävdes insatser från hela det svenska krishanteringssystemet.
