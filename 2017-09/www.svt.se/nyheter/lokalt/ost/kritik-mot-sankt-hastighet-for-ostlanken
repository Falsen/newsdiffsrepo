Kritik mot sänkt hastighet för Ostlänken
Kjell LundströmReporter

I planen har Trafikverket helt övergett tanken på höghastighetståg. Nu blir det lite mer svensk lagomfart i 250 kilometer i timmen.

Den lägre hastigheten gör att järnvägen blir betydligt billigare att bygga. Det handlar om en minskning av kostnaderna på 10 miljarder kronor.

Men flera resenärer vi talade med på Norrköpings station idag var inte glada åt den här rejäla hastighetsbantningen.

– Jag tycker att höghastighetståg är jätteviktiga om man ska konkurrera med flyg bland annat, säger Elisabeth Cederholm.

– Jag är besviken. Att korta avståndet från Norrköping till Stockholm hade varit jättefördelaktigt kan jag tycka, säger Andreas Westöö.

Ja, en bantning från 320 till 250 km i timmen ger förstås längre restid. Det handlar om en skillnad på 6 minuter mellan Stockholm och Linköping. Men konsekvensen blir att Linköping hamnar över den magiska timmen för pendlingsresor till huvudstaden.

– Jag tycker det är olyckligt. Nu har allt planeringsarbete gjorts för att möjliggöra hastigheter på 320 kilometer i timmen. Och det är väl utprövad teknik som har funnits i fyrtio år på kontinenten, säger kommunalrådet Paul Lindvall (M).

Men kommunalrådet i Norrköping är inte lika uppbragt.

– Om jag ska vara lokalpatriot och bara tänka på Norrköpings behov så är det helt okay med den här lösningen, den är till och med riktigt bra, säger Lars Stjernkvist (S).

TV: Se inslaget
