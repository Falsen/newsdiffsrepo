Tränaren vill se hela orten ställa upp för ÅFF
Fredrik Ahl

Med nio omgångar kvar att spela valde styrelsen att flytta upp den assisterande tränaren Andreas Thomsson för att ersätta Roar Hansen som huvudtränare. Tanken var att spelarna skulle få en ny röst att lyssna till.

Nu har han haft ett par träningar på sig att sätta sin prägel på spelarna och han efterfrågar mer hunger inför avslutningen och måndagens match mot Värnamo hemma på Kopparvallen.

– Vi ska vara skitjobbiga att möta, vi ska snacka bra, vi ska vinna närkamper och vi ska springa bra. Det är det, det handlar om. Lite mer go och mer energi vill jag se, säger Andreas Thomsson till SVT.

TV: Tränaren vill se hela orten ställa upp för ÅFF

Förra året överraskade ÅFF med att sluta sexa trots att man bytt ut de flesta spelare från året innan då laget höll till i Allsvenskan. I år var tanken att stabiliseras i mitten av tabellen men framgångarna har uteblivit. En förklaring är det dåliga facit man har hemma på Kopparvallen.

– Vi har bara en seger där. Vi är nästan lite rädda på hemmaplanen och inte fått det där trycket och inte fått publiken med oss. Vi måste försöka spänna av och hitta lösningar framåt på Kopparvallen, menar Thomsson.

Andreas Thomsson vill nu se invånarna i Åtvidaberg ta sitt ansvar för att få klubben att stanna kvar i den näst högsta serien.

– Många säger att dom har ett ÅFF-hjärta men det här är en gammal bruksort och det märks att folk går och väntar på disponenten, välgöraren som ska komma med pengar. Jag tycker att alla får ställa upp. Jag ställer upp på det jag kan och det som styrelsen vill ha hjälp med. Jag tycker folket också kan ställa upp och komma till matcherna och stödja oss och heja på oss och applådera.

Återstår att se om spelarna och invånarna i Åtvidaberg tar Thomsson på orden.
