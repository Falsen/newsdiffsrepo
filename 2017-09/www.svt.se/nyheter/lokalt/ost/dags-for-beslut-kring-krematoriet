Dags för avgörande i striden om krematoriet
Mikko LindskogReporter

Hur det går i omröstningen är på intet sätt klart. Även inom partierna och organisationerna i kyrkofullmäktige finns olika uppfattningar.

– Jag kan inte sia om någon utgång. Absolut inte, säger kyrkofullmäktiges ordförande Helena Cimbritz, partipolitiskt obundna i Svenska kyrkan, POSK.

Orsaken till att kyrkorådet lagt förslaget om att flytta verksamheten är att kremeringsutrustningen är dålig och behöver bytas ut. För att säkerställa miljökraven och arbetsmiljön skulle man behöva investera närmare 60 miljoner kronor i en renovering och ombyggnad, vilket kyrkorådet anser är för mycket.

Enligt förslaget som kom in i våras vill man istället skriva avtal med Linköpings pastorat. En renovering av krematoriet i Norrköping skulle innebära lån att betala tillbaka under en period på 50 år.

– Vi vet inte vad som händer under de 50 åren. Det finns ingen säkerhet för de pengar vi lånar upp, säger Helena Cimbritz.

Socialdemokraterna förordar istället Norrköpingsalternativet.

– Vi tror att det är en långsiktig och bra investering. Vi värnar ju närheten, att inte ha allt för många transporter, säger Klas Corbelius (S), förste vice ordförande i kyrkofullmäktige.

Beslutet var planerat att tas redan i april men Helena Cimbritz tyckte att frågan var så stor att den behövde beredas bättre. Men nu, klockan 18 på onsdagkvällen, är det alltså dags att rösta.

Hur det går berättar vi ikväll.
