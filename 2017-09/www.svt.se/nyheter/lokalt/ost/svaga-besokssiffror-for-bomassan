Svaga besökssiffror för bomässan
Carl Bruno Tersmeden

Planerna har varit att mässan ska bli den största någonsin i Sverige och kanske blir det det om man räknar antalet bostäder, omkring 1.000 ska byggas i området, men något nytt svenskt besöksrekord lär det inte bli.

Senast en liknande bomässa arrangerades i Sverige var Bo01 i Malmö som lockade över 400.000 besökare. Målet i Linköping har varit 100.000 under de tre veckor mässan är öppen, men det innebär ett snitt på knappt 5.000 besökare varje dag och invigningen igår lockade bara 2.000 betalande.

Kommunikationschefen Elisabeth Falk säger:

– Vi hade förväntat oss fler besökare men sammanfattningsvis kan vi konstatera att det var skönt med en liten lugnare start. Dels eftersom byggnationen pågick fram till 9.30 på lördagmorgon. Dels innebar denna lugnare start att alla utställare hann med att trimma rutinerna kring hur besöken i utställningarna fungerar.

Först in på området var Karin Kardell, som tyckte entrébiljetten var för dyr:

– Man kan ju fundera på varför det ska kosta 100 kronor för oss som bor i Linköping.

Hon tänkte mest gå omkring och titta på kvarteren, men besökarna kan också gå in i ett 60-tal lägenheter, i en del av dem tar de boende emot. Anna och Kalle Erixon bjöd de som kikade in i deras hem på saft och bullar och har inget emot att deras hem visas upp:

– Nä, vi älskar att ha folk omkring oss.

De hyr sin lägenhet i tre plan av Stångåstaden, hyran ligger på 16.000 kronor i månaden.

En annan boende i området är Johanna Moberg. Hon och maken har flyttat till Vallastaden från Stockholm och öppnat restaurang i området:

– Det har varit lite stökigt att bo på en byggarbetsplats så det är roligt att mässan drar igång nu.

Under bomässan så har byggarbetet lagts ner, men efter mässan ska området byggas klart och nästa etapp av stadsdelen dras igång.
