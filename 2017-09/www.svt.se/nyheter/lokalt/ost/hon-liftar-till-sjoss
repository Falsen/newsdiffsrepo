Hon liftar – till sjöss
Mikko Lindskog

För tre veckor sedan frågade 36-åriga Frida Löfqvist om lift i en hamn i Stockholm, sedan dess har färden tagit henne till Stockholms skärgård, Åland, och nu Visby. Utan att ha med sig pengar eller mat, är hon helt utelämnad till andra människor.

– Jag vill sprida budskapet att det finns en hjälpsamhet hos människor. Det är så himla mycket dåliga nyheter och folk tror att man inte kan lita på folk. Jag vill visa att man kan det, säger Frida.

Från Åland har hon liftat med den polska segelbåten ”Czarny Diament” med sju man i besättningen. De hade en plats över och kaptenen Jerzy Radomski, som seglat runt jorden två gånger, och kompanjonen Patrick Lee har inte ångrat att de plockade upp Frida.

– Det blev en överraskning för mig och Patrick att hon var en väldigt duktig styrman. Hon styrde i sex timmar, alldeles utmärkt segling, säger Jerzy.

Nästa resmål blir till en hamn nära Gdansk i Polen. Vart resan leder sedan, eller hur länge hon liftar, vet inte Frida Löfqvist.

– Målet är bara att vara ute och lära mig massor och träffa människor, ha kul och vara till sjöss. Men jag vill gärna tillbaka till Ålands skärgård, så småningom letar jag mig kanske upp dit. Sedan vill jag tillbaka till Stockholms skärgård för där har jag inte hunnit vara alls. Så jag kanske blir ute ett tag.
