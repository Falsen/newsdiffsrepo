Beslut skjuts upp om krematoriet i Norrköping – igen
Christian S Zetterdahl

Kyrkorådet i Norrköping har tidigare lagt ett förslag om att stänga ner krematoriet i Norrköping och istället skriva avtal med Linköpings pastorat.

Orsaken är att kremeringsutrustningen är dålig och behöver bytas ut. För att säkerställa miljökraven och arbetsmiljön skulle man behöva investera närmare 60 miljoner kronor i en renovering och ombyggnad, vilket kyrkorådet anser är för mycket.

Beslutet skulle redan ha tagits i april under kyrkofullmäktiges sammanträde, men kyrkofullmäktiges ordförande Helena Cimbritz sköt då upp frågan till september.

Under onsdagskvällen skulle då en omröstning hållas i frågan, men inte heller den här gången blev det något beslut.

–  Det var en livlig diskussion och stort engagemang från alla ikväll. Men det slutade med en votering där ärendet gick till återremiss och skickar tillbaka ärendet till kyrkorådet, säger Helena Cimbritz, kyrkofullmäktiges ordförande.

LÄS MER:  Dags för avgörande i striden om krematoriet
