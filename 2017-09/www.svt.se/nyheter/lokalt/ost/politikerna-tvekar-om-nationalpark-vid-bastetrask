Politikerna tvekar om nationalpark vid Bästeträsk
Patrik WidegrenReporter

Sedan snart ett år tillbaka så har Gotlands länsstyrelse på uppdrag av Naturvårdsverket jobbat med en förstudie kring att göra området kring sjön Bästeträsk på norra Gotland till Sveriges 30:e nationalpark.

Som ett led i arbetet så har många markägare och andra berörda intervjuats.

– Många har grundinställningen att de är väldigt positiva till att skydda området, säger Karolina Johansson, en av projektledarna på länsstyrelsen.

Förstudien är snart klar och ska så småningom sammanfattas i en rapport till Naturvårdsverket. Men innan dess ska andra myndigheter få säga sitt.

Region Gotland hade frågan upp i regionstyrelsen idag och politikerna menar att konsekvenserna av en nationalpark måste utredas mer.

– Vad skulle det innebära för norra Gotland i relation till vad som faktiskt är alternativet: att ha en fortsatt industri eller fortsatt kalkbrytning? säger Meit Fohlin (S), ordförande för regionstyrelsen.

Synpunkterna kommer att tas med i rapporten som skickas till Naturvårdsverket. Värt att poängtera är att man fortfarande är i ett tidigt skede av arbetet.

– Första steget nu är att se om man går vidare med en bildandeprocess eller inte, säger Karolina Johansson.

TV: Se inslaget
