Laholms kommun JO-anmäls
Michael Larsson

Det är den tidigare moderate socialnämndsordföranden Mikael Kahlin och hans nya parti Medborgerlig samling som ligger bakom anmälan, skriver Hallandsposten.

Känsliga handlingar och dokument med bland annat läkarintyg, varningar och andra personuppgifter låg sparade på ett internt nätverk som över 200 kommunanställda hade tillgång till. När situationen upptäcktes i juni togs handlingarna bort från servern.

Enligt kommunens egen utredning berodde händelsen på ett enskilt misstag. Men Mikael Kahlin menar att det kan ligga ett lagbrott bakom.

– Man måste titta på om kommunen har brustit i något avseende, gentemot det JO och Datainspektionen granskar. Vi misstänker att det finns någon form av lagbrott, därför har vi också kopplat in polisen, säger han till HP.

Anmälningarna riktas mot åtta personer, flera av dem topptjänstemän och ledande politiker inom Laholms kommun.
