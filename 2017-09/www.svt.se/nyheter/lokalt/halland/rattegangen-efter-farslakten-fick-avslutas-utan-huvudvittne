Rättegången efter fårslakten fick hållas utan huvudvittnet
Michael Larsson

Vid sju tillfällen har tingsrätten försökt få huvudvittnet att dyka upp – utan framgång. Och under måndagen hölls rättegången mot de män som stod åtalade för att ha slaktat två får vid en pizzeria i Falkenberg utan huvudvittnet, det skriver Hallands Nyheter.

– Målet är inställt sex gånger redan. Det är inte rimligt att låta detta fortgå, säger Andreas Bergman, kammaråklagare, till tidningen.

De två männen stod åtalade för bland annat djurplågeri, brott mot djurskyddslagen och övergrepp i rättssak, efter att huvudvittnet påstod sig ha blivit hotad av männen efter den misstänkta fårslakten.

Som SVT Nyheter Halland tidigare har rapporterat har rättegången varit en långdragen process där en av utmaningarna har varit att få huvudvittnet att dyka upp i rätten. Och efter sju försök fick rättegången genomföras utan ett huvudvittnet. Således plockades åtalspunkten övergrepp i rättssak bort, skriver HN.

Det var under sommaren 2015 som ett vittne fotograferade två män i 30-årsåldern som anlände till en pizzeria i Falkenberg med två får på ett gallersläp. Männen ska sedan ha dragit in djuren i ett skjul som låg i anslutning till pizzeria.

När polisen kom till platsen hittades två får med halsarna avskurna i skjulet. Blodet hade runnit ut över golvet i skjulet och polisen hittade även en blodig kniv som misstänks ha använts vid slakten.

De båda männen nekar till brott.
