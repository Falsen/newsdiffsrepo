Razzior på flera skolor i Kungsbacka
Ida Österberg

– Vi har indikationer på att det finns mycket narkotika i Kungsbacka. Framförallt vill vi jobba mot just ungdomar för att förhindra att de blir fast i ett narkotikamissbruk, säger Anders Wiss områdeschef för polisen i Kungsbacka.

Polisen hade under tisdagen patruller ute på flera skolor i Kungsbacka kommun och det rör sig både om grundskolor och gymnasieskolor. Det är oklart om någon har gripits eller misstänks för brott i nuläget.

– Insatsen håller fortfarande på så jag har inget resultat än, säger Anders Wiss strax efter 14-tiden.

Enligt Anders Wiss har polisen inte letat efter droger på skolorna utan det handlar främst om tester på elever som misstänks vara påverkade.

– I första läget tittar man på elever och testar dem.

Hur kommer det sig att ni gör den här insatsen just idag?

– Vi har planerat den och rustat för att kunna ha folk i tjänst idag då det tar mycket resurser att göra en sådan här insats.
