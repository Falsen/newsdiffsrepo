Misstänkt mordförsök på gymnasieskola
Sara Öster

Larmet kom in till polisen strax före 13.30 under fredagseftermiddagen.

– Gärningsmannen är känd av polisen. Platsen är avspärrad och en förundersökning är inledd. Den misstänkte söks fortfarande av polisen, säger polisens presstalesman Stefan Gustafsson.

Går gärningsmannen på skolan?

– Det kommer jag inte svara på. Det pågår en förundersökning och uppgiften är sekretessbelagd, säger polisens presstalesman Stefan Gustafsson.

Det är oklart exakt vad som utlöste bråket och skadan betecknas som lindrig. Teknisk undersökning kommer att genomföras under kvällen.

– Eleven mår under omständigheterna bra. Det är en klart uppskakande händelse för eleven men vi har beredskap och han kommer få den hjälp han behöver, säger gymnasieskolans rektor Frank Wedding.

Hur har personal och andra elever reagerat på detta?

– Lugnt. Det är hemskt att något sådant här ska hända men alla har varit lugna och sansade ändå, säger rektor Frank Wedding.

Hur går ni vidare nu?

– Jag har personligen under eftermiddagen informerat lärare som är nära eleven, och vi har lagt ut meddelande på kommunens webb. Vi har informerat om vad som har hänt till föräldrar och elever.

På måndag har ett extrainsatt möte planerats där gymnasieskolans rektor kommer träffa all skolpersonal för att informera om händelsen.

– Vi har extra beredskap om att det kan komma fler frågor än en helt vanligt dag.

Vid 19.15 är ännu ingen person gripen av polisen.

Texten uppdateras.
