Södra satsar på ny anläggning för korslimmat trä
Sara Öster

Korslimmat trä är ett lätt material som används bland annat i städer där man vill förtäta och bygga på höjden. Flera nyanställningar väntas och i planerna ligger en kommande satsning på en större anläggning.

– Produktionsstart beräknas till början av 2019. Anläggningen får en årlig kapacitet på cirka 5000 kubikmeter per skift, säger Jörgen Lindquist, affärsområdeschef Södra Wood i ett pressmeddelande.

Att bygga med trä på höjden är en växande marknad där efterfrågan är driven av både ekonomi- och hållbarhetsaspekter.

Lokaliseringen i Värö är strategiskt vald för dess närhet till flera tillväxtregioner i Norden men även för sjötransport till Storbritannien och internationellt.

– Södras främsta uppgift är att stärka familjeskogsbruket genom nya produkter och innovationer. Vi har identifierat korslimmat trä som en intressant produkt och vill vara med och ta en position på en växande marknad, säger Lars Idermark, koncernchef på Södra i pressmeddelandet.
