”Jackpott” för Halland i transportplanen
Mattias Bolin

– Jag tycker Halland fått Jackpott i den här transportplanen, säger Dag Hultefors (M), ordförande regionstyrelsens tillväxtutskott, Region Halland.

Förväntningarna var förstås höga på många håll runtom i landet när det skulle offentliggöras hur Trafikverkets 622,5 miljarder i detalj ska fördelas.

På torsdagen berättade SVT Nyheter Halland att Varbergstunneln kommit ett steg närmare att bli verklighet, i och med Trafikverkets satsning på Västkustbanan.

Men det finns fler skäl för Halland att jubla. Både Viskadalsbanan och Markarydsbanan omnämns i transportplanen som viktiga omledningsbanor, det vill säga banor som används för persontrafik när ordinarie banor av någon orsak inte kan användas.

LÄS MER: Nu ska tågen rustas upp

Det i sin tur bäddar för att på nytt införa persontrafik mellan Halmstad och Markaryd.

– Ja, det gör det absolut, säger Dag Hultefors.

På Viskadalsbanan, som går mellan Varberg och Borås, ska det satsas 750 miljoner kronor på upprustning, vilket också är positivt, tycker Dag Hultefors.

– Vi har varit väldigt oroliga för Viskadalsbanan eftersom den är väldigt nedsliten. De 750 miljonerna räcker bara till att återhämta underhållet, men det är en positiv signal ändå, säger han.

LÄS MER: Ett steg närmare ny tågsträcka Halmstad–Markaryd

Knäckfrågan när det gäller Markarydsbanan är utbyggnaden av dubbelspår någonstans mellan Halmstad och Markaryd. Just nu genomför Trafikverket en funktionsstudie där man i detalj tittar på vad som behöver göras för att möjliggöra persontrafik på banan.
