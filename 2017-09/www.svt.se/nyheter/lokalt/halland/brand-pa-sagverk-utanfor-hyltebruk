Brand på sågverk utanför Hyltebruk
Stina Johansson

Omkring klockan 12.00 på söndagen gick automatlarmet på sågverket i Kinnared, strax där efter ska även en person ha ringt in ett larm till SOS.

– Det ryker svart rök från brandluckorna i taket, sa Peter Karlborg, inre befäl på räddningstjänsten, strax efter att larmet gått.

Räddningstjänsten från Hyltebruk var snabbt på plats och styrkor från Falkenberg och Oskarström kallades in som förstärkning.

Vid tvåtiden hade räddningstjänsten lyckats släcka branden.

– Det var en filtersug som brann, säger Karlborg och fortsätter:

– Räddningstjänsten har nu satt lite fläktar i lokalen för att ventilera upp, och så har man öppnat upp brandluckorna i taket.

Enligt Karlborg ska branden inte ha varit särskilt omfattande.

– Filtersugen som brann är inte jättestor. Och sprinklersystemet sprutar vatten när automatlarmet går så det har dämpat branden, säger han.
