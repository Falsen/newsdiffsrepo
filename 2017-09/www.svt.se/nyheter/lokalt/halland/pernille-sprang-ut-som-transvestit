Pernille sprang ut som transvestit
Alice Nilsson Loth

– Jag minns att jag tittade på en kvinna som gick nedför gatan. Jag tyckte hon var jättefin och tänkte ”Vilka skor! Vilken kropp!”. Jag ville vara henne. Så har jag tänkt genom hela min uppväxt, säger Pernille Feline.

LÄS MER: Frågorna alla ställer till en transvestit

När Pernille var i 40-års åldern ”sprang” hon ut som transvestit, som hon själv väljer att beskriva det. Det mottogs inte väl av alla, allra minst av Pernilles dåvarande fru.

– Hon tyckte att hon hade köpt grisen i säcken. Det var ingen riktig man hon hade fått.

Men viljan att klä sig i traditionellt kvinnligt kodade kläder och högklackat är inget som går att strunta i. Hon beskriver det som ett grundläggande behov, näst efter vatten.

– Jag försöker likna en tjej. Det kanske inte går så bra, men det är i alla fall ett försök. Det känns bra inuti – det är det som är huvudsaken, säger hon.

Båstadträffen – ett andningshål

Idag är Pernille ordförande i transföreningen FPES och arrangör för Båstadsträffen. Hit kommer cirka 60 transpersoner från Danmark, Norge och Sverige. Här får människor som annars lever i det dolda uppleva gemenskap och sammanhållning.

– Träffen har varit ett viktigt andningshål för transpersoner som inte har kunnat leva ut sitt alterego. Man kan till exempel bli diskriminerad av sina kollegor efter en sån här grej. Det kan hända mycket som man behöver prata om, säger hon.

Mötte kärleken

Det var just på Båstadsträffen som Pernille mötte sin nuvarande fru Johanna. Johannas två vänner som är transvistiter bjöd med henne ner till Båstad, och där stod plötsligt Pernille. Nu lever paret tillsammans i Linköping med deras femårige son och två bonusbarn.

En mängd fördomar

Enligt Pernille Feline håller attityden mot transpersoner på att förändras. Däremot måste kunskapen om transpersoner förbättras och fördomar måste krossas. Frågor som ”Var har du stoppat snoppen?” och ”Är du homosexuell?” är vanligt förekommande. Men hon upplever att det åtminstone går åt rätt håll.

– Tabustämpeln förändras. Ju fler folk som går därute, ju lättare blir det.

LÄS MER: Ny utredning ska förbättra transpersoners levnadsvillkor
