En man anhållen efter knivattack på skola i Halmstad
Fouad Youcefi

Enligt polisen kände offret och den misstänkte gärningsmannen varandra sedan tidigare. Därför kunde polisen få en identitet på den misstänkte direkt efter attacken. Den misstänkte, som är före detta elev på skolan, anhölls i sin frånvaro under fredagen och kunde gripas vid 22-tiden på fredagskvällen.

– Vi grep honom i centrala Halmstad, och i förhör delgav vi honom misstanke för mordförsök. Efter förhöret beslutade åklagaren att anhålla honom, säger Thomas Fuxborg, talesperson vid polisen i region Väst.

LÄS MER: Misstänkt mordförsök på gymnasieskola

På lördagen uppgav också polisen att motivet bakom händelsen börjat klarna.

– Vi är inte hundra på motivet ännu, men vi har fått vissa förklaringar. Sedan fortsätter arbetet med att försöka få fram fler uppgifter.

Vilket motiv polisen misstänker att det rör sig om vill Fuxborg inte uppge. Han vill inte påverka de vittnen som ska höras under dagen.

Det var på fredagen som en elev på Kattegattgymnasiet knivskars i nacken av en ensam gärningsman. Enligt polisen drabbades inte offret av några livshotande skador.
