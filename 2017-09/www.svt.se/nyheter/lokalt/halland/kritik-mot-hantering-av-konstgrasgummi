Kritik mot hantering av konstgräsgummi
Fredrik Magnusson

Som SVT Nyheter Halland rapporterat tidigare har konstgräsplanen i Laholm haft ett svinn på åtta ton gummigranulat på fem år. En trolig förklaring är att gummigranulat runnit ut i dagvattenbrunnarna med regn- och smältvatten.

Södra Hallands Natursskyddsförening har varit starkt kritiskt mot både den befintliga konstgräsplanen på Glänninge park och den planerade konstgräsplanen i Veinge.

Läs mer: Tusentals ton gummi försvinner från konstgräsplanerna varje år

Och vissa förändringar har genomförts av kommunen som äger planen. Gummigranulatet har samlats ihop och lagts i sopsäckar och silar har installerats i dräneringsbrunnar.

Föreningen har fått svar från kommunen om att gummimaterialet ska samlas upp bättre för att minska svinnet.

Men när föreningen gjorde sitt senaste besök på konstgräsplanen såg det ut som på bilden här ovanför. Gummigranulat har samlats ihop i säckar, men säckarna har gått sönder och gummibitarna rinner ut i dagvattenbrunnen ändå.

– Vi har fått veta att det bland annat har satts filter i dagvattenbrunnarna, men vi vet inte hur mycket de verkligen tar upp. Det är en sak vi vill ha svar på från kommunen. Räcker det med filter för att stoppa små gummipartiklar från att rinna vidare ut i vattnet, säger Kerstin Seger, ordförande i södra Hallands naturskyddsförening.

Föreningen har gjort flera besök under våren och sommaren och gillar inte vad de ser.

– Vi vill att kommunen ska ha bättre koll på svinnet och det tycker vi inte att de har, säger Kerstin Seger.

När SVT Nyheter Halland kontaktar Christer Johansson, fritidschef på Laholms kommun, medger han att arbetet med att minska svinnet inte har fungerat som det ska. Han säger att han har tagit till sig kritiken och att kommunen nu ska åtgärda bristerna.

– Vi måste bli bättre på det här, helt klart. Det är 10-12 klubbar som tränar på konstgräsplanen och vi för dialog med klubbarna för att minimera spridning av gummigranulatet, säger Christer Johansson, fritidschef på Laholms kommun.

Fritidschefen berättar även att en gemensam plan för ledare och ungdomar ska tas fram. Gällande de trasiga säckar som Naturskyddsföreningen observerade vid sin senaste tillsyn säger Christer Johansson att det beror på slarv.

– Säckarna ska transporteras till avfallshanteringen direkt, och det gjordes tyvärr inte. Det är kommunikationen mellan ansvariga som inte fungerade, säger han.

Angående de filter ni har installerat i brunnarna så vill Naturskyddsföreningen veta hur mycket gummi de verkligen tar upp.

– Det vågar jag inte säga på rak arm. Vi installerade filtren i våras och sedan dess har vi inte gjort någon kontroll, det är framförallt under vintern som det mesta rinner ner i brunnarna, säger Christer Johansson, fritidschef på Laholms kommun.
