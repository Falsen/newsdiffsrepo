Beskedet: Ringhals 1 återstartar tidigare än väntat
Michael Larsson

Det var för två veckor sedan som personalen på Ringhals påträffade ett skramlande ljud efter uppstarten av reaktorn Ringhals 1 – som varit avstängd för revision sedan i maj för den årliga översynen.

– Vi märkte att det skramlade från ett rör i systemet. En skyddsring i en av vattenledningarna hade lossnat vilket innebar att vi blev tvungna att skjuta upp återstarten, säger Krister Svahn, Ringhals presschef.

Vattenledningens placering och konstruktion innebar att Ringhals 1 inte beräknades vara i bruk fören den 25 september. Men under torsdagen stod det klart att problemet blivit åtgärdat efter att ett Ringhalsteam lyckats avlägsna ringen. Och nu beräknas reaktorn vara i full effekt redan den 12 september.

– Vi kom på en metod som innebar att vi trädde in en vajer genom en ventil. På så sätt lyckades vi lyfta ut metallringen med tio tons dragkraft, säger Krister Svahn.

Såhär års pågår många årliga revisioner på landets kärnkraftverk, och flera reaktorer står stilla. Att kunna komma igång tidigare än planerat är viktigt för energiproduktionen, menar Krister Svahn.

– Förra året slog Ringhals 1 rekord och hade en av sina bästa driftsäsonger. Och i tider av revision där många kraftverk står stilla ser vi att vi är efterfrågade avslutar Krister Svahn, Ringhals presschef.

Reaktorn Ringhals 1 planeras vara avvecklad 2020, och har 3 år av produktion kvar.
