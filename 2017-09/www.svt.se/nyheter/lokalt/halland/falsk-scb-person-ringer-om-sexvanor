Falsk SCB-person ringer om sexvanor
TT

P4 Halland har talat med en kvinna som fått ett sådant samtal. Från början berättade mannen inte vad intervjun skulle handla om. Sedan ställde han frågor och sade att det var en undersökning om kvinnors sexliv.

Kvinnan kände sig inte så bekväm, men svarade på frågor. Hon blev mer obekväm i takt med att frågorna blev mer privata.

– Nu känner jag mig ganska kränkt och ganska förbannad, säger kvinnan.

SCB bekräftar att fler kvinnor drabbats.

– Hennes berättelse stämmer väl överens med många andra kvinnor som jag har pratat med som också blivit uppringda av den här mannen. Men det är extremt ovanligt att man ska bli uppringd av någon som falskt uppger att han jobbar på SCB, säger Nizar Chakkour, pressansvarig på SCB, till P4.

Bluffsamtalen sammanfaller med att Folkhälsomyndigheten skickar ut en stor sexenkät till 50 000 slumpvis utvalda svenskar.
