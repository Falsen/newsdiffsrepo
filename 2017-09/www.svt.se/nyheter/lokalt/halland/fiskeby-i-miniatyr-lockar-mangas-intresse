Fiskeby i miniatyr lockar mångas intresse
Stina Johansson

För drygt 20 år sedan placerades den första lilla sjöboden i trädgården på Skepparevägen i Träslövsläge i Varberg. Det var Christinas mans morbror, Arne Johnsson, som tillverkade den som en present till ett av barnbarnen.

Genom åren har byn vuxit sig större. De flesta miniatyrerna har tillverkats av Arne och hans bror Kurt, men även andra släktingar har varit involverade på olika sätt. Christinas son Ronny Johnsson har tillverkat invånare i cement.

– Många äldre från Träslövsläge går förbi och säger ”Titta vad lik Olle den gubben är” eller ”Det där är Britta”. Men de är inte avbildade efter någon specifik person utan de blir som de blir, säger Ronny.

Inspiration till byn har hämtats från hur Träslövsläge såg ut förr.

– Folk tycker att det är roligt att se att vi har inspirerats från gamla Läjet, hur det var förr i tiden. Då samlades folk nere vid sjöbodarna och pratade om hur fisket hade gått, säger Ronny.

I dag består miniatyrbyn av ett tiotal stugor, en fyr, en kyrka, några fiskebåtar och cirka 20 invånare. Både Ronny och Christina är överens om att den har nått en maxgräns, men planen är att den ska finnas kvar även kommande år.

–  Den brukar komma fram vid första maj och tas in i september, men det beror lite på vädret. Många säger att sommaren har kommit när vi ställer fram den, så vi får hoppas att jag kan sätta fram den så länge jag bor kvar här för det är något visst och den är rolig att se, säger Christina.
