3.000 ton slängs varje år på ö utanför Oslo
Fredrik Magnusson

– Det mest effektiva sättet att minska mängden flygaska är ju egentligen att vi Halmstadbor blir bättre på att sortera så att mindre material förbränns som hushållssopor, säger Anders Bredfell, kommunikationschef på Halmstad energi och miljö.

Flygaskan är en av restprodukterna som blir kvar efter att sopor har förbränts sopförbränningsanläggningen i Halmstad. Liksom från ett 30-tal andra förbränningsanläggningar i landet transporteras flygaskan därifrån till Norge där ett företag deponerar det som utfyllnad till ett nedlagt kalkbrott på en ö utanför Oslo.

Detta berättar SVT Nyheter Örebro om i ett reportage på onsdagen.

LÄS MER: 140 000 ton miljöfarligt avfall deponeras i Norge

Men kalkbrottet kommer så småningom att bli fullt och alternativa metoder kommer att behöva tas fram.

– Vi tittar efter alternativ, även om det inte är något akut läge just nu. Det här är i nuläget en bra metod, säger Anders Bredfell.

I Halmstad utvinns energi och fjärrvärme ur sopförbränningen på Kistinge.

I flygaskan finns tungmetaller och andra giftiga ämnen som till exempel kommer från material som felaktigt slängts i hushållssoporna, till exempel batterier.

Samtidigt försöker forskare nu komma på sätt att utvinna tungmetallerna ur flygaskan.

– Vi har ett material som har en stor potential och då tycker jag att det är dumt ur ett resursperspektiv att inte nyttja det. Idag gräver man ju faktiskt ned det i marken, säger Karin Karlfeldt Fedje, docent vid Chalmers och Renova.

LÄS MER: ”Dumt att gräva ner askan”
