Transpersoner föreslås inkluderas i brottet hets mot folkgrupp
Alice Nilsson Loth

I juni lämnade regeringen en remiss till Lagrådet där det föreslås att transpersoner ska få utvidgat straffrättsligt skydd. Det innebär bland annat att regeringen vill att det ska bli olagligt att diskriminera transpersoner och att de ska inkluderas i lagen om hets mot folkgrupp.

Redan den 1 januari 2003 lades ”sexuell läggning” till som en grund i bestämmelserna om hets mot folkgrupp. Då diskuterades om utvidgningen också skulle omfatta transpersoner. Regeringen ifrågasatte inte att enskilda transpersoner drabbades av hot och våld, men att det skulle förekomma hetspropaganda mot transpersoner som grupp saknades det belägg för.

”En utsatt grupp”

Jonnié Jonsson är ordförande för RFSL Halland och tycker det är bra att transpersoner äntligen uppmärksammas.

– Det är på tiden att de innefattas av den lagen också. Transpersoner har alltid varit en utsatt grupp i samhället.

Vad tycker du om att transpersoner inte inkluderats i lagen tidigare?

– Jag tycker det är jättekonstigt egentligen. Det är en fråga som RFSL har drivit i många år. Vi vet att var tredje transperson någon gång har försökt att ta sitt liv.

Stort mörkertal

Ändringarna föreslås börja gälla den 1 juli 2018, förutom delen om hets mot folkgrupp i tryckfrihetsförordningen och brottsbalken. Eftersom tryckfrihetsförordningen är en grundlag föreslås den lagändringen träda i kraft den 1 januari 2019.

Vilka följder kan ändringen få?

– Det finns ett stort mörkertal idag, alla anmäler inte brott. När transpersoner vet att de kommer ingå är också chansen större att man anmäler brott. I Sverige har alla rätt att vara den man är, säger Jonnié Jonsson.
