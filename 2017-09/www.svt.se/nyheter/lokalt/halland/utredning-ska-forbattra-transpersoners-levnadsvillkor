Ny utredning ska förbättra transpersoners levnadsvillkor
Alice Nilsson Loth

Just nu utreds transpersoners situation i samhället på uppdrag av regeringen. Utredningen som kallas ”Stärkt ställning och bättre levnadsvillkor för transpersoner” har under sommaren kompletterats med personliga berättelser till tidigare kvantitativa uppgifter.

LÄS MER: Pernille arrangerar ett frirum för transpersoner

Utifrån transpersoners egna uppgifter ska nya åtgärder som förbättrar deras situation tas fram.

– Vi utgår från befintlig kunskap, bland annat från utredningar som har gjorts av Folkhälsomyndigheten. Men vi vill också fånga in de saker som inte styrs av lagar, säger utredare Ulrika Westerlund. Hon har tidigare arbetat som förbundsordförande för RFSL och ordförande för Stockholm Pride.

Personer som arbetat med utredningen har varit på plats under bland annat Båstadsträffen och Trans Fest Stockholm, där de har tagit upp berättelser från transpersoner. Transpersoner har själva också kunnat ladda upp sina livsbeskrivningar på utredningens hemsida.

En rapport om hälsoläget bland transpersoner i Sverige gjord av Folkhälsomyndigheten presenterades redan 2015. Den avslöjade att endast en tiondedel av de medverkande kände att de helt kan leva enligt sin könsidentitet. Analysen baserades på svar från 800 personer – vilket gör den till den hittills största svenska folkhälsoenkäten riktad till transpersoner.

I samma rapport framkom det att cirka en tredjedel av dem som svarade någon gång försökt att ta sitt liv, och likheter finns i de berättelser som nu kommit in till den pågående utredningen.

– Det finns berättelser där man har funderat på att ta livet av sig, säger Ulrika Westerlund.

LÄS MER: Frågorna alla ställer till en transvestit

Uppdraget ska redovisas senast den 31 oktober 2017, men UlrikaWesterlund berättar att det troligtvis kommer att förlängas.

Hur arbetar ni vidare nu?

– Vi försöker fundera utifrån vilka åtgärder som kan vidtas. Hur skulle den könsbekräftande vårdens köer kunna kortas, till exempel.
