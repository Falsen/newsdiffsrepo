Hans Hoff (S) vill ha ett besked om polisutbildningen i Halmstad
Michael Larsson

Under onsdagen kom beskedet om att en av två nya polisutbildningar kommer starta i Malmö. Högskolan i Halmstad har sedan en tid varit en tänkbar kandidat och nu efterfrågar riksdagsledamoten Hans Hoff (S) ett besked från regeringen.

– I dag har jag tagit upp frågan med regeringen eftersom jag tycker det är viktigt att Halmstad får besked så snart som möjligt, säger Hans Hoff (S), riksdagsledamot.

Riksdagsledamoten från Halland menar att det finns ett flertal fördelar med en polisutbildning i Halmstad. Och under torsdagen har han skickat in en fråga om besked till regeringen och justitie- och inrikesminister Morgan Johansson (S).

– Vi har unika utbildningar på högskolan som it-forensik som är direkt kopplade till polisutbildningen. Och sen finns ett väldigt bra samarbete med försvaret som gör att det blir låga investeringskostnader för att starta den här utbildningen.

En annan fördel som Hans Hoff (S) trycker på är det faktum att Högskolan i Halmstad har förutsättningen att starta en polisutbildning redan 2018.

– Regeringen har som målsättning att öka antalet anställda inom polisen med 10.000 till år 2024. Då är det viktigt att komma igång med utbildningen så snabbt som möjligt, och i Halmstad kan den vara igång redan 2018, säger Hans Hoff (S).

Andra kandidater till den nya polisutbildningen är Skövde, där även försvaret bedriver verksamhet, och Borås.

Du skriver i brevet att Halmstad ”borde vara en självklar ort”, tycker du att de här argumenten håller för det?

– Ja, det tycker jag, säger Hans Hoff (S).

Nu går frågan in till regeringen via riksdagen som sedan återkommer med ett skriftligt svar. Processen brukar vanligtvis ta en vecka.
