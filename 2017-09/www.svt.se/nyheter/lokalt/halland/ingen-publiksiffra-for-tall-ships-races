Ingen publiksiffra för Tall Ships Races
Marie Sjöberg

Projektledningen hade räknat med att få en uppskattning vad gäller publik av polisen men fick strax innan eventet veta att polisen slutat att tillhandahålla den typen av service.

Projektledningen hade också kontakt med teleoperatören Telenor som erbjöd sig att ta fram siffror på hur många telefonanvändare som fanns på området under de tre dagarna. Telenor ville ha TSR som pilotfall för att kunna erbjuda liknande publikräkning till andra kunder.

Uppgifterna skulle vara anonymiserade men rapporteringen stoppades eftersom Datainspektionen just nu granskar ett liknande fall hos en annan teleoperatör.

LÄS MER: Intensivt för polisen under Tall Ships Races

Frågan Datainspektionen ställer sig är om den typen av publikräkning är att likna vid personövervakning eller inte. I avvaktan på ett avgörande hos DI används inte metoden

– Vi hade hoppats på samarbetet med Telenor. Det är en intressant metod att räkna publik med för framtida evenemang och då inte bara för Halmstad kommun utan många andra arrangörer, säger projektledare Carina Jacobsson till SVT nyheter Halland.

När TSR hölls i Halmstad 2011 så räknades 142 000 unika besökare in.  I år var vädret inte på arrangörens sida med regn, blåst och konserter som fick flyttas inomhus.  Det är oklart hur det påverkade antalet besökare.

I nästa vecka förväntas det komma uppgifter på om projektledningen lyckats hålla budgeten på 15 miljoner kronor som kommunfullmäktige ställt till förfogande för eventet. Pengarna skulle bland annat räcka till artister och hyror.

TSR- projektet har drivits av det kommunala bolaget Destination Halmstad.
