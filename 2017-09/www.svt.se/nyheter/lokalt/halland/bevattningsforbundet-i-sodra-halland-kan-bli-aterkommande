Bevattningsförbudet i södra Halland kan bli återkommande
Stina Johansson

– Jag tror att det kommer att vara tämligen återkommande. Givetvis kommer det hänga samman med vädersituationen och de grundvattennivåer vi har vid det givna tillfället, säger Mattias Leijon, förvaltningschef, Laholmsbuktens VA.

Målet har varit att minska vattenförbrukningen med 20 procent. Sett över sommaren har nivån legat på 12, och i dagsläget är det 15 procent. Trots det är Mattias Leijon positiv till de insatser som allmänheten har gjort.

– Generellt har vi sett en god förändring i folks vanor. Både i hemmen och i verksamheter har vi sett goda exempel på att man med små medel använder vatten smartare, säger Mattias Leijon.

Hur länge kommer bevattningsförbudet att hålla i sig?– Vi vill se att nivåerna i grundvattnet stiger. Sannolikt kommer vi inte kunna mäta upp det förrän senhösten eller vinter när vi fått ner mer nederbörd i grundvattnet.

Laholmsbuktens VA skapar även grundvatten på konstgjord väg genom att omvandla ytvatten till grundvatten. Sedan en tid har det gjorts i Skottorp utanför Laholm och nyligen inleddes ett försök i Halmstad.

Processen går till så att å- eller sjövatten leds till en vattentänkt. Där filtreras vattnet genom en sandbädd som efterliknar de övre skikten i marken.

– Och sen når det vattnet förhoppningsvis grundvattnet som sedan rinner fram till våra uttagsbrunnar.

LÄS MER: Uppmaning till bönder: Håll koll på vattnet

Framöver kommer myndigheten Sveriges Geologiska Undersökning, SGU, att flyga över Laholmsslätten för att se om det kan finnas vatten i kalkberggrunden.

– Jag skulle kunna tänka mig att det framför allt ger möjligheter att hitta vatten som kan gagna lokala företag och verksamheter snarare än att vi hittar en täkt som kan bli en kommunal vattentäkt.
