Stal hästutrustning från gård – åtalas
Michael Larsson

Händelsen ska ha ägt rum mellan 5 januari och 3 mars 2015. En kvinna i 35-årsåldern ska olovligen ha stulit en stor mängd häst- och ridutrustning av ett värde på minst 70.000 kronor från en gård i Hylte kommun. Bland annat ska det röra sig om olika typer av sadlar, skydd och andra tillbehör.

Enligt polisens utredning ska kvinnan tidigare ha arbetat på gården. Personalen på gården ska ha lagt märke till att det ”försvunnit saker” och när de konfronterade kvinnan ska hon ha lämnat gården.

I samband med en utmätning av en skuld ska Kronofogden ha kommit över utrustningen i kvinnans nya bostad i Stockholmsområdet. Nu åtalas hon för stöld alternativt häleri eftersom hon även ska ha försökt sälja vidare delar av utrustningen.
