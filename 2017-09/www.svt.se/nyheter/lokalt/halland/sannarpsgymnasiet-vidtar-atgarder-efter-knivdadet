Sannarpsgymnasiet vidtar åtgärder efter knivdådet
Michael Larsson

På måndagen samlades en krisgrupp på Kattegattgymnasiet i Halmstad för att stötta eleverna efter det knivdåd som skedde under fredagen.

Även på Sannarpsgymnasiet, en skola där det i förra veckan skedde en liknande händelse, har det vidtagits åtgärder. Bland annat kommer det öppnas ett kontor precis vid entrén för att personalen ska få bättre uppsikt över obehöriga personer som vistas i området. En metod man använt tidigare, och som nu kommer bli permanent lösning.

– Jag brukar själv ändra min placering när jag märker att det finns en oro på skolan, säger Rikard Sjödahl, gymnasiechef på Sannarpsgymnasiet och fortsätter:

– När den här typen av händelser uppstår är det oftast utomstående personer inblandade. Och därför är vi noga med att man ska ha ett ärende om man befinner sig på skolan, säger han.

För drygt två år sedan uppstod ett allvarligt skolbråk på Sannarpsgymnasiet och sedan dess har personalen utbildats i krishantering och jobbat extra med synlighet för att öka elevernas trygghet. Bland annat bär personalen namnbrickor för att signalera vilken roll de har på skolan, och när de lägger märke till någon som inte hör hemma på skolan är de snabba med att gå fram och prata med personen.

Har ni funderat på att ta hjälp av att vaktbolag?

– Vi har valt att inte göra det. Vi ser det som personalens uppgift att se till att skolan är trygg och om vi tar in vakter så blir ansvaret deras, säger Rikard Sjödahl, gymnasiechef på Sannarpsgymnasiet.
