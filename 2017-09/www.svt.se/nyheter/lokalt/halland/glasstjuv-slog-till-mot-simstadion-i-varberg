Glasstjuv slog till mot simstadion i Varberg
Michael Larsson

Larmet kom vid 03.44 under natten till torsdagen. Ett inbrottslarm på simstadion i Varberg ska ha utlösts efter att en person brutit sig in i en av områdets försäljningslokaler.

När polisen kom till platsen upptäckte de att en frysbox var öppen inne i lokalen. Strax därefter hittade polisen en man i 25-årsåldern med en låda glass under armen. Mannen kunde gripas och misstänks nu för inbrott.

Vid 03.12-tiden, en dryg halvtimme innan inbrottet på simstadion, larmades polisen om en skadegörelse vid Societetsrestaurangen som ligger några kilometer ifrån simstadion. En person ska ha slagit sönder ett 20-tal rutor till restaurangen och polisens teori är att det kan röra sig om samma gärningsman.

– Det är möjligt att det finns en koppling, säger Tommy Nyman, presstalesman vid polisen.
