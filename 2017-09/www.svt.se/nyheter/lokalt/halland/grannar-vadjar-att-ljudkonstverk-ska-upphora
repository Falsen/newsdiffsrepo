Grannar vädjar att ljudkonstverk ska upphöra
Jimmy Kirvesmäki

Anna-Karin Svensson bor några hundra meter från den kritiserade ljudinstallationen runt observatoriet i Gullbranna, som SVT Nyheter Halland rapporterade om tidigare i veckan. Installationen är en del av en konstutställning längs Kattegattleden – men enligt Anna-Karin Svensson fick de boende ingen som helst information om att det skulle börja ljuda i bygden.

– Jag tycker det är riktigt dåligt att man inte får någon information. Konstverk i all ära, men hade det varit en tavla som hängts upp hade man inte reagerat, säger hon.

”Ingen kan störas av det”

Det är Konstnärscentrum i väst som ligger bakom hela utställningen, och konstnären bakom ljudinstallationen i Gullbranna är Michael Ericsson.

– Jag har pratat med markägaren, och är det någon som klagar får han höra av sig. Markägaren påstår att ingen kan störas av det, men nu visar det sig att det blivit så ändå, säger Michael Ericsson.

Huvudbry för kommunen

Anneli Marklund är avdelningschef på hälsoskyddsavdelningen på Halmstads kommun. Hon råder grannar som inte är nöjda att ta kontakt med den som är uppdragsgivare och som har placerat konstverket på platsen för att undersöka om ljudet kan sänkas. I andra hand får man göra en anmälan hos miljöförvaltningen.

– Vi skulle nog få klia oss rejält i huvudet för att ta reda på vad vi ska jämställa ljudet med för att hitta några gränsvärden. Det finns inga tabeller för ljud från konstverk, säger Anneli Marklund.

Vill att ljudet upphör

Installationen har tidigare vandaliserats men är nu åter i funktion och ljudet kommer att fortsätta fram till den 8 oktober. Men Anna-Karin Svensson vill gärna att ljudet upphör nu.

– Helst skulle jag vilja plocka bort det helt, säger hon.
