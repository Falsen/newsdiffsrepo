Misstänkta dieseltjuvar greps av polis
Stina Johansson

Vid 05-tiden under natten till söndagen gick ett automatlarm hos ett företag på Kristinehed i Halmstad. Polis och väktare kom till platsen och anträffade två män i 45-årsåldern som ska ha försökt stjäla diesel. Männen identifierades och släpptes efter förhör. De är ännu misstänkta för stöld ur motorfordon.

Ungefär vid samma tid kallades polis till centrala Åled utanför Halmstad.

– Där var två ungdomar som försökte bryta upp ett tanklock, men de misslyckades och försökte då borra upp tanken.

Ljudet från borren hördes av ett vittne som slog larm. Polis kom till platsen och fann ungdomarna som båda är under 18 år. De förhördes men släpptes senare. Misstanken om stöld ur motorfordon kvarstår.

– Har man fastställt den misstänktes identitet, personen har fast bostad och är under 18 år så har man inte skäl att hålla personen, säger polisens presstalesperson Hans Lippens.
