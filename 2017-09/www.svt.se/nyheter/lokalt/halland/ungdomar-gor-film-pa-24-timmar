Hallänningar gör film på 24 timmar
Alice Nilsson Loth

Startskottet för Noomaraton gick klockan nio på lördagsmorgonen. Då avslöjades tre platser, tre föremål och ett tema. Filmteamen får därefter hela dagen och natten på sig att skapa en kortfilm på max fem minuter.

Tävlingen går av stapeln över hela landet, och i Halland tävlar sju lag. Alla som tycker idén låter spännande får delta.

Fler och fler anmäler sig

Emma Nordström är projektledare för Noomaraton i Halland och producerar själv kortfilm och dokumentärer.

– Det är jättekul att eventet är så stort. Det är fler och fler lag som anmäler sig, säger Emma Nordström.

Hon fortsätter:

– Hela konceptet är väldigt kul, att fler än bara etablerade filmare får göra film.

Ingen åldersgräns

Noomaraton var till en början riktat till ungdomar, men i dagsläget finns inga åldersgränser.

Blir det inte skevt när en 14-åring tävlar mot en 40-åring?

– När juryn gör sin bedömning tar de inte hänsyn till teknisk kvalité. På det sättet skiljer kvalitén inte särskilt mycket oavsett om man är 14 år eller 40. Det blir en bred spridning, säger Emma Nordström.

Filmerna kommer efter avslutad tävling visas på biografen i Varberg, och juryn meddelar två vinnare från länet som går vidare till riksfinalen i Stockholm den 30 september.
