Hotade bekant med elpistol
Michael Larsson

Det var vid 23.46-tiden som polisen larmades till en bostad i Hammerö i Kungsbacka. En 20-årig kvinna ska ha hotat en bekant man med en elpistol. Mannen hade lyckats fly bostaden och larmat polisen. Polisen kom till platsen och kunde gripa kvinnan. Vid husrannsakan i bostaden hittade polisen två elpistoler och kvinnan misstänks nu för olaga hot, brott mot vapenlagen och narkotikabrott.

Men det var inte det enda som hände i Halland under natten.

Vid 01.21-tiden inkom ett larm till polisen om inbrott på Åttingstigen i Halmstad. Ett vittne hade sett en man göra ett inbrott i ett garage. Polisen lyckades gripa mannen på plats med föremål som misstänks vara stulna ur bilar i området.

02.55 fick polisen ett larm från en camping i Mellbystrand där ett vittne hade sett hur en man och en kvinna lastat trädgårdsmaskiner, tillhörande campingen, på en släpvagn. De misstänkta gärningspersonerna lämnade därefter platsen men polisen lyckades gripa paret inte långt därifrån. De misstänks nu för stöld.
