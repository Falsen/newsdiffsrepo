Misshandlade äldre par i Laholm – nu åtalas han
Michael Larsson

Nu åtalas den man i 35-årsåldern som i slutet av augusti misshandlade ett äldre par på Östertullsgatan i centrala Laholm. Mannen åtalas vid Halmstad tingsrätt för bland annat grov misshandel, misshandel och ringa narkotikabrott.

Det var i slutet av augusti som en äldre man och kvinna var ute och handlade i centrala Laholm. Sällskapet blev attackerade av en för dem okänd man. Den misstänkta gärningsmannen som är i 35-årsåldern ska ha knuffat mannen in i ett skylfönster och tagit ett strupgrepp på honom samt hotat honom om livet.

Den äldre mannen lyckades fly in i en butik där den äldre kvinnan befann sig. Men misshandeln slutade inte där. 35-åringen ska ha sparkat upp entrédörren så till den grad att den äldre kvinnan blivit träffat av dörren och ramlat omkull. Han ska sedan ha knuffat omkull mannen och tagit ytterligare ett tag om hans hals.

I förhör med polisen beskriver kvinnan 35-åringen som ”vansinnig, aggressiv och hotfull”.

Under fredagen åtalades 35-åringen för bland annat grov misshandel. Enligt åtalet bedöms brottet vara grovt eftersom mannen visat hänsynslöshet genom att oprovocerat överfalla en äldre person som inte haft förmåga att försvara sig. Mannen åtalas dessutom för misshandel på kvinnan i sällskapet och för ringa narkotikabrott då han varit narkotikapåverkad vid tiden för gärningen.
