Lopp ska bryta tystnaden om psykisk ohälsa
Sara Öster

Poeten Karin Boye valde att avsluta sitt liv 1941 i Alingsås. För många har hennes texter betytt mycket, speciellt för Håkan Wester, initiativtagare för minnesloppet.

– Jag är uppvuxen i Alingsås och det känns bra att göra något i staden för att minnas henne och samtidigt göra en god sak, säger han.

Håkan har bott i Halmstad sedan tio år tillbaka och han jobbar i dag på ett HVB-hem i Markaryds kommun. Han är också volontär inom organisationen Suicide Zero som jobbar för att minska antalet självmord i Sverige. Loppet är till förmån för organisationen.

– Syftet är att knyta att kultur och hälsa. Många vet att man får kraft och energi av musik till exempel. Och jag vill att folk ska komma ut och möta krafterna tillsammans och även lyfta fler människor till att må bra, säger han.

Minnesloppet har sin utgångspunkt i Alingsås, men man kan delta från hela landet.

– Man kan anmäla sig på hemsidan och motionera en valfri led där man bor. Tanken är att man ska delta för att minnas de som gått bort och bryta tystnaden som råder kring ämnet, säger han.

LÄS MER: Här är Självmordslinjens tips till anhöriga

Håkan har själv haft personer i sin närhet som har försökt att avsluta sina liv.

– I mellanstadiet försökte en lärare ta sitt liv. Sen har jag jobbat som polis i flera år och kommit i kontakt med det via jobbet. Senare försökte även en person som stått mig nära begå självmord, berättar han.

I Alingsås kommer det vara mer än ett lopp. Kända profiler inom olika kategorier kommer finnas på plats för att stötta och skänka en tanke till de som inte orkar.
