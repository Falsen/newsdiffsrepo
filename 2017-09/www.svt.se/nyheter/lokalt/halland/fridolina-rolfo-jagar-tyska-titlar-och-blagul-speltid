Fridolina Rolfö jagar tyska titlar och blågul speltid
Maja Suslin/TT

Fridolina Rolfö flyttade utomlands efter OS-silvret med Sverige i Brasilien och SM-guldet med Linköping förra året. På lördag lär den hårt arbetande anfallaren från Kungsbacka ha en god chans att få starta när Bayern München gästar fjolårets ligasexa Essen i Bundesliga-premiären.

– Uppladdningen har varit jättebra. Vi har varit iväg på träningsläger i Österrike och haft en intensiv träningsperiod. Jag känner mig väldigt sugen på att se resultaten nu, säger Fridolina Rolfö.

23-åringens första tid i den tyska storklubben Bayern München var inte helt oproblematisk. Det blev bara fem ligamatcher, noll minuter i Champions League och inget mål under våren.

– Jag kom in efter halva säsongen och hade stora problem med skador. För egen del var det inte den mest optimala situationen. Men på slutet kunde jag ändå vara med och bidra på planen. Jag hade önskat att säsongen var längre så att jag hade kunnat spela fler matcher, säger Rolfö.

I sommarens EM i Nederländerna startade Rolfö i två matcher och byttes in i två. Sverige slogs ut i kvartsfinal i förbundskapten Pia Sundhages sista mästerskap.

I måndags tog nye förbundskaptenen Peter Gerhardssons ut Fridolina Rolfö i sin första trupp till VM-kvalet borta mot Kroatien. Rolfö har däremot inte själv pratat med Gerhardsson, bara assisterande förbundskapten Magnus Wikman.

– Det var ett kort samtal. Jag har inte lärt känna dem alls. Förhoppningsvis får man lära känna dem mer framöver, säger hon.

Hoppas du på mer speltid under Peters ledning?

– Det är klart, men man ska förtjäna det och prestera på en bra nivå för att få mer speltid, säger Rolfö och pratar positivt om livet i Tyskland.

– Jag trivs väldigt bra här nere. Känner att laget håller en hög nivå och att jag får en bra utveckling. Det skiljer sig lite mot hur det är i Sverige, många positiva delar. Det är väldigt professionellt, vi är väldigt nöjda då vi fått ett nytt campus där vi kan hålla till och har jättebra faciliteter runtom.

Bayern München slutade förra säsongen på andra plats i Bundesliga. Två poäng bakom Nilla Fischers Wolfsburg som också slog ut FC Bayern i cupen. I Champions League åkte Bayern ut i kvartsfinal.

Har det varit mycket revanschsnack?

– Inte så mycket, det kommer nog komma igång mer när säsongen väl är igång, säger Rolfö.

Bayern München har imponerat under försäsongen och vunnit samtliga fem matcher. Rolfö har startat i majoriteten av matcherna och gjorde mål i 4–1-segern mot Zürich för tre veckor sedan.

I förra helgens ligagenrep mot Hedvig Lindahl och Magdalena Erikssons Chelsea förblev Rolfö däremot mållös i 3–0-segern.

– Många av målen som jag har den här säsongen är tillsammans med laget och att vinna titlar. Både att få en Champions League-plats men även att lyckas komma i toppen av ligan och pokal (tyska cupen), säger Fridolina Rolfö.
