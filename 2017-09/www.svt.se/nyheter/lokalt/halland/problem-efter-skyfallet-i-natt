Problem efter skyfallet i natt
Michael Larsson

Under natten till torsdag regnade det kraftigt i Halland. Räddningstjänsten i Halmstad fick ett flertal larm som gick att härleda till vädret, men det var inga större händelser.

– Det har varit en del ärenden som gäller vattenplaning, och sen har vi haft några automatiska brandlarm som slagits ut av regnet, säger Peter Stened, inre befäl vid Räddningstjänsten i Halmstad.

Kungsbacka klarade sig från regnrelaterade larm, likaså Falkenberg och Varberg. Men i södra delarna av Halland, framförallt i Halmstad drog regnet in med besked under kvällen och natten.

Halmstad fick nästan 51 millimeter regn, Torup fick 32 millimeter regn och Kallsjö norr om Falkenberg fick 21 millimeter regn. Under torsdagsförmiddagen ska regnovädret ha dragit förbi.

Men trots en något blötare natt än vanligt påverkades inte räddningstjänsten nämnvärt.

– Det har fungerat hyfsat i natt, inget utöver det vanliga egentligen, säger Peter Stened.

Kan det uppstå några händelser dagen efter?

– Ja, det är inte helt ovanligt att personer upptäcker vatten i källaren till sina bostäder, avslutar han.
