Hallands ridsportförbund om olycksstatistiken: Föräldrar måste engagera sig
Stina Johansson

–Tyvärr är det så att många föräldrar inte har tid. De släpper av sitt barn vid ridskolan och kör ett annat barn till fotbollen och sedan när det blir dags för barnet att skaffa egen häst så saknar föräldrarna kunskap som krävs, säger Sverker Magnusson, säkerhetsansvarig på Hallands ridsportförbund.

Varje år skadas i genomsnitt ett 50-tal personer i Halland så allvarligt i hästolyckor att de läggs in på sjukhus, och flera av dem är barn. Det visar statistik från Socialstyrelsen.

Hallands ridsportförbund arbetar på flera sätt förebyggande för att förhindra att olyckor sker. Bland annat genom information på tävlingar och kurser för ungdomar som ska börja tävla med egen häst.

Kan ni göra mer?

– Man kan alltid göra mer men jag tycker ändå att vi ligger på en bra nivå om man jämför med övriga landet, säger Sverker Magnusson.

Ett sätt att få ner antalet olyckor kan enligt Hallands ridsportsförbund vara att även föräldrar skaffar sig mer kunskap om att äga och hantera en häst innan de köper en till sina barn. Några som skaffade sig den kunskapen var Peter Bengtsson och hans fru.

– Vi förstod att vi inte skulle klara det själva för vi hade inte hållit på med hästar. Jag saknade helt erfarenhet men min fru hade lite, så vi tog hjälp av en tjej som var väldigt van vid hästar. Hon lärde vår dotter vad som gäller och då fick vi lära oss samtidigt, säger Peter.

Föräldrars delaktighet är viktig anser Sverker Magnusson.

– Ambitionen är givetvis att vi ska kunna minimera olyckorna och det görs i huvudsak genom information och utbildning. Men jag skulle gärna vilja att föräldrar engagerar sig lite mer och en föräldrarutbildning skulle kanske kunna bidra till att få ner statistiken, säger han.

Kommer ni införa det?

– Tanken finns men det är inget bestämt ännu.SE MER:
Dubbelamputerade Felicia gör dressyr-succé
