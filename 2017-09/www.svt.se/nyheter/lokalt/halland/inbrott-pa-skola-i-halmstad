Inbrott på skola i Halmstad
Michael Larsson

Det var när vaktmästaren kom till Linehedsskolan i Halmstad tidigt på fredagsmorgonen som personen la märke till att någon brutit sig in i skolan. Inbrottet ska ha skett på bottenvåningen till en av de nybyggda paviljongerna som skolan nyligen flyttat in i.

– De har förstört mycket. Vi har inte riktigt hunnit se över allt än, säger Marie Liljenberg, rektor på Linehedsskolan.

Bara för några veckor sedan skedde ett annat inbrott på Linehedsskolan, då lyckades tjuvarna inte få med sig något eftersom paviljongerna precis blivit klar.

Det har skett två gånger på ganska kort tid, hur ser du på det?

– Det känns väldigt tråkigt när det händer. Vi håller på att bygga upp goda lärmiljöer för barnen och det här är extraarbete som vi inte behöver, säger Marie Liljenberg.

Enligt polisen ska eventuellt datorer blivit stulna i samband med inbrottet. Tjuvarna ska även ha brutit upp flera dörrar som går mellan arbetslokalerna samt vält skåp.

I nuläget är ingen gripen för händelsen som rubriceras som inbrott/stöld.
