De vill bevisa liv efter döden
Mattias Bolin

När SVT Nyheter Halland träffar Tom Gade Olausson hemma i hans villa i Knäred i Laholms kommun spelar han upp ett ljud från sin dator.

Ljudet har spelats in i ett annat hus i Knäred som Tom menar är hemsökt av andeväsen, och han menar att det dovt vibrerande ljudet (lyssna i inslaget ovan) inte går att förklara på naturlig väg.

– Jag har en teori om att UV-lampan har öppnat någon slags portal så att vibrationer tar sig igenom till vår värld, säger Tom Gade Olausson.

Toms intresse för det paranormala och övernaturliga är stort och han ligger bakom ett nätverk som kallar sig för Team Swedish Hauntings, och gruppen har ett enda mål.TV: Följ med på spökjakten

– Att bevisa att det finns liv efter döden, säger Tom Gade Olausson.

Tom är övertygad om att det finns ett liv efter döden som delvis gestaltas genom andar och spöken. För att bevisa det använder Tom diverse teknisk utrustning som han, och andra spökjägare, menar kan fånga in andeväsen.

LÄS OCKSÅ: Många svenskar tror på spöken

Trots att han samlat på sig en hel del utrustning, som ska hjälpa honom i jakten på de döda, saknar han ett specifikt redskap.

– En värmekamera. Sedan har vi de viktigaste delarna, säger han.

Söker bidrag av kommunen

För att få råd att köpa en värmekamera har gruppen skickat en ansökan till Laholms kommun om ett bidrag på 5.000 kronor.

Hur förhåller ni er till att det finns folk som tycker ni är knäppa?– De har ju rätt till sina åsikter, det är inget jag tar åt mig av. Men det finns folk som tycker vi är knäppgökar. När vi sökte sponsorpengar var det en som skrev ”ni kan få mina pantburkar” och sådana där dumma saker.

Men det rör dig inte så mycket?– Nej. Det här kommer jag fortsätta med resten av livet.

Kanske efter livet också?– Ja för fasen, jag kommer tillbaka.
