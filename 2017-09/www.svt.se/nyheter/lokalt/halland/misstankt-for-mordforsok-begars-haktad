Misstänkt för mordförsök begärs häktad
Stina Johansson

– Klockan 11.00 i dag lämnade åklagaren in i en begäran om häktning, säger polisens presstalesperson Hans Lippens.

Under fredagen blev en elev vid Kattegattgymnasiet i Halmstad knivskuren i nacken i samband med ett bråk.

LÄS MER: Misstänk mordförsök på gymnasieskola

Larmet inkom till polisen vid 13.30-tiden. Den knivstuckna eleven ska ha fått lindriga skador. Ganska snart efter händelsen hade polisen en misstänkt gärningsman som greps i centrala Halmstad under fredagskvällen.

LÄS MER: En man anhållen efter knivattack på skola i Halmstad

Häktningsförhandling kommer enligt polisen troligtvis att äga rum under måndagen. Hur den misstänkte mannen ställer sig till anklagelserna kan Hans Lippens inte svara på.

– Vad han har sagt i förhören vet jag inte, och åklagaren vill inte lämna några kommentarer eftersom det är en jouråklagare som har ärendet i nuläget och lämnar det till ordinarie åklagare i morgon.

Polisens utredning fortgår.

– Förundersökningen går framåt och det har hållits förhör med både den misstänkte och andra. Men det är inget som vi går in på i detalj, säger Lippens.
