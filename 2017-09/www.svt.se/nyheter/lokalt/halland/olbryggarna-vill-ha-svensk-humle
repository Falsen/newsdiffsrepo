Ölbryggarna vill ha svensk humle
Anders Fall

Trettio personer har hittat till Byaregårdens brygghus utanför Varberg. Här har Länsstyrelsen i Halland arrangerat en heldag om växten humle. Ölbryggarens perspektiv varvas med odlingsexperter.  Växten har dessutom en speciell historik i Sverige.

Mellan åren 1442 och 1860 var det lagstadgat att odla humle i Sverige. Vattnet i de större städerna var så dålig att ölen var livsviktig för folket. Inte minst för soldater som tillbringade lång tid till sjöss.

– Syftet var att Sverige skulle bli självförsörjande på humle så vi slapp importera. Till slut var det 200 störar per helt hemman, säger Else-Marie Strese som är intendent på Nordiska museet och forskar på humle.

Men humlen försvann under 1900-talet när samhällets moderniserade sig och annan slags jordbruk blev mer lukrativt. Idag finns ett fåtal svenska humlevarianter att odla. Humlen som trivs i Sverige är mer aromatisk än besk och det verkar deltagarna i kursen ta vara på när det ska bryggas öl.

Enligt Sveriges bryggerier fanns 30 bryggerier i Sverige 2010. Idag finns fler än 150. Många därtill brygger själva öl i hemmet.

– Jag brygger egen öl men det är ingen som odlar svensk humle så jag ville ta reda på varför och orsaken till det. Målet är att själv kunna driva jordbruk och humle kan vara något att odla för mig, säger Pontus Bjuremark som rest ända från Mjölby för att delta.

– Det var så stort intresse att vi var tvungna att arrangera en kurs kände vi. Vi använder pengar från Landsbygdsprogrammet som är till hälften finansierat av EU, säger Ingvor Johansson på Länsstyrelsen Halland.

Varför är intresset så stort?

– Tja, det är ju gott med öl, avslutar hon.
