Halmstad Eagles välkomnar alla
Jimmy Kirvesmäki

Svenska amerikanska fotbollförbundet var det första idrottsförbundet i världen att HBTQ-certifieras, något som gjorde att förbundet i början av augusti utsågs till den HBTQ-vänligaste arbetsplatsen i landet.

I Halland finns klubben Halmstad Eagles och initiativet från deras förbund att certifiera sig går i rak linje med klubbens motto.

– Det är helt fantastiskt. Det visar att vi vill ta steget och visa att det här är en sport för alla, säger spelaren Lukas Engqvist.

– Det är en viktig fråg amen sedan kan jag tycka att det 2017 inte ska vara en fråga utan det ska vara självklart, säger klubbens ordförande Tobias Jochmus Stöcke.

Halmstad Eagles arbete med HBTQ-frågor beskriver de som relativt litet. Inte för att frågan inte är viktig för klubben utan för att de är tydliga mot nya spelare om att alla, oavsett vem man är, är välkommen i klubben. Eftersom alla i laget än så länge ställt upp på det budskapet har man aldrig upplevt något problem.

En av lagets spelare heter Julieta Tjäder och att hon är homosexuell har hon aldrig upplevt att någon varken med- eller motspelare haft problem med.

– Jag har inte märkt någon större reaktion. Vem vi dejtar eller är tillsammans med spelar ingen roll.

En HBTQ-certifierng innebär att en organisation eller arbetsplats genomgår en utbildning med syfte att bland annat öka medarbetarnas kunskap om hbtq. Och för att arbetsplatsen ska bli mer öppen och inkluderande för homosexuella, bisexuella, trans- och queerpersoner.

Julieta Tjäder är positiv till att svenska amerikanska fotbollsförbundet HBTQ-certifierats men menar samtidigt att de störra sporterna måste följa efter.

– Framför allt för att dagens ungdomar ska kunna känna att man kan vara delaktiv vem man är. Därför är det jätteviktigt att man inom fotbollen eller hockeyn visar att det är helt okej att ha vilken läggning du vill.

Men många förknippar nog amerikansk fotboll som en tuff sport med en machokultur. Frågan är kanske därför hur spelarna hade reagerat om det hade handlat om en man som kommit ut som hbtq-person.

– Jag tror absolut inte det hade gjort någon skillnad. Inte i den här föreningen, säger Julieta.

Hade ni reagerat likadant om det varit en man som kommit ut i ert lag?

– Det hade inte varit någon skillnad överhuvudtaget. Jag älskar alla som är i föreningen, säger Lukas Engkvist.

– Jag skulle inte ha tänkt att  det var någon skillnad, jag skulle inte tycka att det var något speciellt, säger Kendy Lam.

– Det är en sport för alla. Det är så klart att den är öppen för alla, avslutar Max Åkesson.
