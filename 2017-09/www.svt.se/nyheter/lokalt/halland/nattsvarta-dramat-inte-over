Nattsvarta dramat ännu inte över
Rickard Widgren

Cupmatchen den nionde augusti mellan göteborgslaget Qviding FIF och IFK Böljan från Falkenberg skulle precis avgöras på straffar när belysningen på arenan slocknade.

Matchen avbröts och skulle spelas klart vid ett senare tillfälle. Men det har ännu inte blivit av och händelsen har lett till en spricka mellan de bägge lagen, rapporterar P4 Halland.

– Orsaken till att det blev mörker är ju inte tekniska problem, utan ekonomiska, säger Jari Kinnunen, ordförande i Böljan till P4 Halland.

Kinnunen hade fått uppgifter om att Qvidings obetalda räkningar berodde på att lamporna släcktes vid en viss tidpunkt. Något som Qviding avfärdar som nonsens.

LÄS MER: Här blir det kolsvart under straffdramat

Att hitta nytt speldatum är heller inte det lättaste. Tränarna lyckades inte lösa problemet. Istället fick lagens styrelser komma överens om att matchen ska spelas klart på lördag när Böljan är på väg hem från en match i Värmland. Vid tio-tiden på kvällen.

– Jag har aldrig varit med något liknande tidigare. Det är en situation som vi beklagar, men nu känner vi att vi har hittat en lösning som är bra för båda parter, säger Carl-Magnus Strömberg, tränare i Qviding till P4 Halland.
