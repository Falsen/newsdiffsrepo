Kom hem från jobbet – hittade sovande man i hallen
Michael Larsson

Larmet kom vid 07:05 på onsdagsmorgonen. En husägare i Övraby i Halmstad ska ha kommit hem från jobbet och lagt märke till att ytterdörren stod öppen. När husägaren gick in i sin bostad möttes han av stor oreda och ska även ha hittat en man som låg och sov i hallen.

– Vad vi misstänker så har mannen försökt göra inbrott och somnat av okänd anledning, säger Victor Prästbacka, gruppchef på ledningscentralen.

Polisen larmades och kunde snabbt gripa mannen som fick följa med till stationen för vidare utredning. Händelsen rubriceras nu som stöld/inbrott och enligt polisen kan det eventuellt finnas fler misstänkta.
