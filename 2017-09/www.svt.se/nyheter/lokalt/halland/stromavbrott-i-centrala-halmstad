Strömavbrott drabbade tusentals
Alice Nilsson Loth

På grund av ett strömavbrott blev 13 000 hushåll utan el vid 13.40-tiden under torsdagen, men redan efter 30 minuter hade majoriteten fått strömmen tillbaka.

– Vi har gått från cirka 13 000 hushåll utan ström till 900 på drygt en halvtimma. Vi hoppas att alla ska ha strömmen tillbaka inom kort, säger Anders Bredfell, kommunikationschef på Halmstad energi och miljö.

Två timmar senare hade samtliga hushåll fått strömmen tillbaka, enligt Halmstad kommun.

Vad är det som har orsakat strömavbrottet?

– Det vet vi inte riktigt ännu, vi vet bara att vi har fått ett larm och skickat ut teknikerna. Nu ligger fokus på att lösa problemet, att ta reda på vad som hänt är nästa steg, säger Anders Bredfell.

Halmstad kommun menar att strömmen försvann på grund av ett ”kabelfel”?

– Signalen kommer genom kabeln, och felet kan då finnas i kabeln eller i ställverket. Vi hoppas att vi snart vet mer.

Texten uppdateras.
