Ljudligt konstverk upprör – saboterat efter en vecka
Mattias Bolin

Ett 20-tal konstverk är sedan i början av augusti installerade på olika ställen längs Kattegattleden. Verken ingår i en temporär utställning med offentlig konst som syftar till att nå ut med samtidskonst till en bred publik.

Men sedan invigningen har tre verk i Halland saboterats, och ett av verken som råkat ut för skadegörelse är Mikael Ericssons ljudinstallation.

– Det var rätt förväntat men samtidigt är det inte kul att det skedde redan efter en vecka, säger Mikael Ericsson.

Mikael Ericssons verk består av ett ljudkonstverk som spelas upp i ett antal högtalare som placerats ut på olika ställen längs Kattegattleden i närheten av observatoriet i Gullbranna.

Robert Hais som är projektledare på Konstnärscentrum väst fick ett argt telefonsamtal efter att ljudinstallationen invigts.

– Jag blev utskälld av en man som undrade vad i helvete det var som lät, säger Robert Hais.

LÄS OCKSÅ: Populärt att ta cykeln genom Halland

I samband med telefonsamtalet upptäcktes det att kablarna till installationen klippts av och att verket därmed tystnat.

– Vi polisanmälde det men polisen la ner det direkt, säger Mikael Ericsson.

Mikael Ericsson har reparerat verket och sedan två veckor tillbaka ljuder installationen igen och ingen ska ha angripit verket sedan dess.

– Det är lätt att sabotera igen men som tur är är det ingen som gjort det, säger Mikael Ericsson

Utställningen längs Kattegattleden pågår fram till den 8 oktober.
