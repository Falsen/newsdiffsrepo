Utredning kring klockkupp kan läggas ner
Michael Larsson

Utredningen kring den smash and grab-kupp mot en klockaffär på Nygatan i centrala Falkenberg i maj tidigare i år kan komma att läggas ner, det skriver Hallands Nyheter. Trots att polisen ska ha en tydlig bild av händelseförloppet saknas bevis för att kunna knyta de tre misstänkta gärningsmännen till brottet.

– Jag har stämt av muntligen med utredarna och vi har samma bild. Men jag ska läsa igenom ärendet en gång till innan jag bestämmer mig så att det inte finns någon liten pusselbit som vi har förbisett, säger Håkan Rolfsgård, polisens förundersökningsledare till HN.

Det var i början av maj tidigare i år som maskerade gärningsmän forcerade entrén till en klockaffär i centrala Falkenberg. Kuppen var över på bara några sekunder och tjuvarna ska ha kommit över klockor till ett värde av 400.000 kronor.

Några dagar efter kuppen ska polisen ha stött på en övergiven bil och sett hur tre män kom gående. I anslutning till observationen ska polisen även ha hittat en klocka. De tre männen har sedan dess varit polisens huvudspår, men på grund av ett svårt bevisläge kan utredningen nu komma att läggas ner, skriver HN.
