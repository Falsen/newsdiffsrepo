Hundar förgiftades med glykol
Alice Nilsson Loth

Hallands Nyheter var först med att rapportera om två hundar som blivit förgiftade med glykol i Väröbacka utanför Varberg. Det var i onsdagseftermiddag som det dök upp en spann med matrester och ”en blå sörja” i Annikas trädgård. Sörjan visade sig vara glykol.

– Hur kan man hata hundar så mycket att man gör såhär? säger hon.

Hundarna hann inte äta upp hela innehållet innan Annika var framme och tog undan spannen.

– Det är en psykopat, en sjuk människa, som gör detta. Någon som inte fattar hur farligt det är, säger hon.

Nu befinner sig båda hundarna på djursjukhuset i Slöinge och vårdas med dropp. Den äldsta hunden Dallas, en cockerspaniel, drabbades värst av innehållet. Hans läge är fortfarande kritiskt. Taxen Nero mår bättre efter omständigheterna.

Polisen har bett Annika och hennes man att återkomma om de hör att någon sett något misstänkt.

– Vi ska lägga ut varningslappar i brevlådorna, säger Annika.

Vad känner du inför att någon tagit sig in i er trädgård och gjort det här?

– Jag känner mig fruktansvärt otrygg. Hade jag inte upptäckt det så snabbt hade hundarna kunnat dö inom ett par timmar. Det kan drabba fler djur, eller barn.
