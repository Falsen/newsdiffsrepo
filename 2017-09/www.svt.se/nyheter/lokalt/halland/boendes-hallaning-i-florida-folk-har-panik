Hallänning i Florida: ”Folk har panik”
Sara Öster

– Det finns knappt inget flaskvatten kvar i butikerna och det är långa köer vid bilmackerna, säger Martin Brocki.

Orkanen Irma med vindar över 82 meter per sekund uppges vara den mest kraftfulla över Atlanten på ett århundrande.  Och den väntas kommande dagar dra in vidare mot Haiti, Kuba och Florida, USA.

– Vi är förberedda. Vi har köpt massor av vatten, gas till grill och konservburksmat, säger Martin.

I dag stängs alla skolor runt om i staden där han bor. Och folk förbereder sig inför orkanen.

– Just nu är det lugnet före stormen. Alla sätter upp fönsterskydd och tar bort allt som har chans att blåsa iväg. Men det blåser ingenting ännu, säger han.

LÄS MER: Så rör sig Irma

– Jag kommer stanna i huset med min familj. Vi bor i ett tegelhus och det är säkert. Det jag är rädd för är att det finns väldigt många träd i närheten där vi bor, jag hoppas bara inte de flyger bort från marken, säger han.

Enligt Martin kommer vissa evakuera och fly till en mer stillsam miljö när orkanen förväntas dra in. Samtidigt som andra säkrar upp sina hus för att ta skydd hemmavid.

– Det sänds på TV och radio hela tiden. Folk runtom har panik och och köper på sig väldiga mängder av vatten och mat. Vi har såklart också bunkrat upp. Vi följer orkanen och hur den utvecklas, säger han.

Är du rädd?

– Jag är lugn. Jag har varit med om orkaner tidigare, det blir så när man bor i Florida. Men det är värre i de fattiga områdena i exempelvis Karibien eftersom de inte har så bra skydd, säger han.
