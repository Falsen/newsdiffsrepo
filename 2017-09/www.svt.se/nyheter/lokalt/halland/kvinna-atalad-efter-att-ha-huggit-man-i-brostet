Kvinna åtalad efter att ha huggit man i bröstet
Michael Larsson

Det var under ett bråk i en lägenhet i Vessigebro i Falkenberg i slutet av juli som en man blev huggen i bröstet med en kniv eller annat vasst föremål. Mannen fick svåra kroppsskador till följd av mordförsöket – bland annat på lungsäcken, på lungvävnaden samt en fraktur på ett av revbenen.

I åtalet skriver man att kvinnan ”visat synnerlig hänsynslöshet” och att ”våldet varit livsfarligt” och kvinnan bedöms ha begått dådet med uppsåt.

Mannen ska tidigare ha blivit attackerad av kvinnan. Under ett bråk i början av juli – en vecka innan mordförsöket – blev mannen slagen i huvudet med ett glas. Kvinnan ska därefter ha huggit mot mannens huvud, hals och kropp med skärvorna från det trasiga glaset.

Även den här åtalspunkten bedöms vara grov då kvinnan enligt åtalet agerat med ”hänsynslöshet och råhet”.

Nu åtalas kvinnan för försök till mord och grov misshandel vid Varbergs tingsrätt.

Kvinnan har suttit frihetsberövad sedan gärningen i slutet av juli och förnekar samtliga brott.
