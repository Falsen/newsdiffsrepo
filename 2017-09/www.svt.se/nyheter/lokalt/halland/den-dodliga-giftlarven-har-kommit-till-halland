Den dödliga giftlarven har kommit till Halland
Mattias Bolin

Det var när personal från länsstyrelsen i Halland befann sig i Haverdal strax norr om Halmstad för att kontrollera informationstavlor som man av en slump hittade fem-sex björkträd som hade angripits av den giftiga larvsorten Blåsvart björkstekel, som alltså aldrig tidigare bekräftats i Halland.

– Det var litegrann väntat att den skulle komma hit, säger Mikael Larsson, reservatsförvaltare på länsstyrelsen.

Första gången larven hittades i Sverige var 2002 i Skanör i Skåne, och sedan dess har den spritt sig norröver i Skåne.

Larven är så pass giftig att det kan leda till döden om man äter av den. I Danmark dog 1984 ett 50-tal får efter att ha ätit av larven, och i Skåne dog förra året en hundvalp som fått i sig larven.

Björkstekeln lever främst av björklöv och angriper träden i stort antal.

– Det är ganska spektakulärt för det blir som kolonier som fullständigt äter upp hela lövverket på träden. Det kan vara tusentals som hänger i träden, säger Mikael Larsson.

Träden blir alltså helt länsade på sina löv, men överlever och utvecklar ett slags försvar mot larven och får nya löv till nästkommande säsong.

Länsstyrelsen informerar nu lantbrukare i länet om larvens intåg i Halland.

– Vi funderade på om vi skulle gå ut med information eller inte och kom fram till att det finns en risk för att larven uppträder i beteshagar. Fåren skulle kunna bli förgiftade, säger Mikael Larsson.
