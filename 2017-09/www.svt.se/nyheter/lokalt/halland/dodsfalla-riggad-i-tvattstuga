Dödsfälla riggad i tvättstuga
Mattias Bolin

De avskurna vattenslangarna var med hjälp av en strykbräda riktade mot en elcentral i tvättstugan vilket kunde gjort vattnet strömförande och på så vis livsfarligt.

Laholmshems vd ser allvarligt på händelsen.

– Detta är inget busstreck utan ett sabotage i syfte att skada människor. Vi kommer att lägga ner stora resurser på att bistå polisen i utredningen, säger Stefan Lundström, till Hallandsposten.

Saken utreds nu av polisen som rubricerar ärendet som skadegörelse och allmänfarlig vårdslöshet, skriver Laholms tidning.

– Det var medvetet att vattnet skulle forsa mot elcentralen. Ingen skadades men det är riktigt obehagligt, säger polisens förundersökningsledare, Jenny Jerrhage till tidningen.
