Wallström: Vi arbetar aktivt med fallen
TT

Hamza Yalcin från Halmstad sitter fängslad i Spanien sedan i början av augusti då han greps på en flygplats i Barcelona när han skulle flyga till London. Den regimkritiske författaren greps efter att Turkiet anklagat honom för att vara terrorist och utfärdat en internationell arresteringsorder.

Nu uttalar sig Margot Wallström om Yalcins situation.

– Vi arbetar mycket aktivt med de här fallen, säger utrikesminister Margot Wallström (S).

De andra fallet rör den svenske IT-konsulten och människorättsaktivisten Ali Gharavi som greps i Turkiet i början av juli.

– Jag kan inte gå in i detalj på vad vi gör. Det är rörlig materia och vi försöker ständigt hitta nya vägar att påverka och se till att all information kommer fram. Vi hjälper också genom våra beskickningar, så att de får besök och andra saker som kan förbättra deras situation.

I förra veckan kallades den turkiske ambassadören upp till UD och Wallström har kontakt både med sin spanske och sin tyske kollega.

Tysklands förbundskansler Angela Merkel har varit hård i tonen mot Turkiet och bland annat kritiserat att landet använt sig av efterlysning via Interpol för att fängsla en tysk författare i Spanien, precis som i fallet Yalcin. Även Sverige har påtalat detta, enligt Wallström.
