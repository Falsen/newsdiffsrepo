Kullbergska får tummen ned av AT-läkare
Cecilia Persson

Det är 1700 läkare som gör eller som just har avslutat sin allmäntjänstgöring, eller AT-tjänst, som svarat i undersökningen.

Kullbergska sjukhuset hamnar på en föga hedrande placering, och hamnar näst sist av alla medverkande sjukhus. Kullbergska får bara bättre omdömen än Lasarettet Enköping.

På Kullbergska är betygen särskilt låga när det gäller den handledning och introduktion som AT-läkarna får under sin tjänstgöring. Rankingen bygger på en webbsaserad enkät som delar av medlemskåren i Sveriges yngre läkarförening, SYLF, får ta del av via mejl.

– Tyvärr lever AT inte upp till intentionen att vara en högkvalitativ introduktion in i läkarnas yrkesliv på många håll i landet. Detta är en oroväckande trend som på lång sikt drabbar kvaliteten på svensk hälso- och sjukvård och därmed patienterna, säger Jonas Ålebring, SYLF:s ordförande i ett pressmeddelande.

Stina Schell, AT-chef på Kullbergska, säger att man känner till problemen med utbildningen.

– Det är inte så att de som gör sin AT-tjänstgöring här blir dåliga läkare, de får en mycket bra klinisk utbildning. Men ibland är det en tuff arbetsmiljö, det är ansträngda kliniker.

Enligt Stina Schell har man därför genomfört ett antal åtgärder för att komma till rätta med problemen. Bland annat har man tillsatt en AT-studierekor och utökat antalet AT-tjänster, från fyra nya per termin till sex nya. Det för att förbättra arbetsmiljön.

– De AT-läkare som svarade i undersökningen fick sin legitimation för två år sedan, därför är det en eftersläpning på dessa åtgärder, vi hoppas det ger frukt inom några år, säger Stina Schell.
