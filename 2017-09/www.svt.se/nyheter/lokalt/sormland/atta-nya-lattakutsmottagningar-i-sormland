Så fungerar de nya lättakuterna
Björn Gustavsson

Vid besök av vårdcentral måste man i dagsläget ringa och boka tid först. Det gör att personal måste lägga mycket tid på att svara i telefon. På vårdcentralen Linden i Katrineholm blev belastningen på telefon så stor att man ibland inte hann hjälpa alla som behövt.

– Vi hade ett tidigt intresse i konceptet lättakut eftersom vi haft problem tidigare med att finnas tillgängliga för alla, säger Helena Gustafsson, verksamhetschef.

Redan tidigare har den privatdrivna vårdcentralen Smeden i Eskilstuna infört en lättakut. Nu följer alltså landstinget efter i samma spår.

Konceptet lättakut riktar sig mot dem som har lättsammare sjuksymptom som till exempel halsont eller akut huvudvärk. Istället för att ringa och boka tid tar man sig direkt till vårdcentralens lättakutmottagning där man får fylla i sina personuppgifter, välja ett sjuksymptom och svara på lite lätta frågor på en pekskärm.

I höst var Katrineholm först ut med att öppna en lättakut i länet. Linden är även först i Sverige med att kunna erbjuda hjälp från sjukgymnast med lättakutsmodellen.

– Om man har problem med rörelseapparaten är det bra att få en första bedömning av sjukgymnast som är specialister på det området, säger Helena Gustafsson.

Under hösten öppnar åtta lättakuter i Katrineholm, Eskilstuna, Nyköping, Trosa, Flen och Oxelösund.

Läs mer: Ökat vårdtryck fick vårdcentral att öppna lättakut

Genom att minska telefonsamtalen hoppas man kunna öka tillgängligheten, men man ser även positiva fördelar för personalen.

– Man jobbar mer i team och det blir mindre stress. Sen vill vårdpersonal ha så mycket patientkontakt som möjligt vilket man får nu så arbetsmiljön blir givetvis mycket bättre.

Primärvårdens ordförande Camilla Holmgren (S) tror starkt på konceptet och hoppas att det ska kunna minska vårdköerna.

– Vi har sett att andra vårdcentraler, som haft liknande arbetssätt, har förbättrat tillgängligheten och bättrat på flödena till vårdcentralerna.

Mottagandet i Katrineholm har hittills varit positivt.

– Vi har bara haft det i en dag och då kom ungefär 25 besökare. En del kom fram och berättade hur bra de tyckte det var så hittills har vi bara haft positiv respons, säger Helena Gustafsson.
