Inför premiären: Guif-fansen får egna bussar
Pontus Kinnander

Det är Sörmlandstrafiken, Eskilstuna kommun, Guif och trafikföretaget Transdev som tagit fram idén om de extrainsatta bussarna. Det hela finansieras dock av kommunen. Inför varje hemmamatch kommer bussar avgå från Skogstorp, Viptorp och Hällbybrunn.

– Nu kan våra supportrar åka miljövänligt hela vägen fram till arenan, det är toppen! Det här är en möjlighet som vi har väntat på och som passar perfekt i och med att vi flyttar in till ny arena. Vi hoppas och tror att det ska bli uppskattat hos vår publik. Det är de värda, säger Guifordföranden CG Hjelm, i ett pressmeddelande.

De som har säsongskort åker gratis med bussarna, resterande publik får betala ordinarie taxa.

Ett av syftena med de extrainsatta Guif-bussarna är att undvika trafikkaos i Munktellområdet vid mycket publik.

– Det är inte hållbart att alla tar bilen till matcherna. Förutom miljöaspekten, vilken så klart är nog så viktig, så skulle alltför många bilar även skapa en otrygghet för barn och unga som rör sig runt den nya arenan. Vi har vid planeringen av området medvetet valt att satsa på att många ska gå, cykla och åka buss till nya arenan, säger Olov Åslund som är projektledare på Eskilstuna kommun.

Planen är att bussarna kommer anlända till Stiga sports arena ungefär 30 minuter innan matchen startar. Bussarna sätts in endast under herrarnas matcher.

På lördag står IFK Skövde för motståndet och matchen har avkast klockan 17:00.
