Personalbrist tvingar knarkspanare till skrivbordstjänst
Robin Persson

Det var Eskilstuna-Kuriren som först rapporterade om att Eskilstunapolisen skrotar sin narkotikaspaning. När SVT når polischefen på telefon så bekräftas bilden.

– Räcker inte resurserna till så får man göra val, säger Christer Sjöqvist, lokalpolisområdeschef i Eskilstuna.

Anledningarna till förändringen är flera, enligt Sjöqvist. Dels har det under sommaren anmälts många brott  av grövre karaktär och högarna av utredningar har växt. Dels beror det på personalläge, semestrar och föräldraledigheter. För att komma ikapp med utredningarna placeras nu de spanande poliserna bakom skrivbord.

– Vi arbetsleder mot utredningsverksamheten nu och några av dem som flyttas har haft spaning som uppgift, säger Christer Sjöqvist.

Målet är att läget ska återgå till det normala efter årsskiftet. Under tiden så kommer narkotikaspaningen att fortsätta, men i en modifierad organisation.

– Vi kommer såklart att agera på de tips vi får in och poliser i yttre tjänst har alltid i uppgift att jobba mot narkotika, säger Christer Sjöqvist.
