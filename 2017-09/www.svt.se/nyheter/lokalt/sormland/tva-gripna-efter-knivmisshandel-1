Två anhållna efter knivskärning – vägrar prata
Robin Persson

Det var vid 21.30-tiden på onsdagskvällen som polis larmades till en bostad i stadsdelen Fröslunda i Eskilstuna där man fann en 34-årig man med stickskador i benen, han fördes då med ambulans till Mälarsjukhuset.

–	Enligt målsägaren hade mellan fyra och fem personer trängt sig in i lägenheten, säger Benny Ljungkvist på Eskilstunapolisen.

Den knivskurne mannen blev även bestulen. Enligt polisen blev han av med en mobiltelefon och en del smycken.

Senare under kvällen greps två personer misstänkte för knivskärningen. De är i 20- respektive 30-årsåldern och är misstänkta för grov misshandel och rån.

–	De vägrar säga något i förhör och har nu blivit anhållna, säger Ljungkvist.

Både den knivskurne mannen och de två misstänkta är kända av polisen sedan tidigare.
