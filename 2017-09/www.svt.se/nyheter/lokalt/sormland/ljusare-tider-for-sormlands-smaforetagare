Ljusare tider för Sörmlands småföretagare
Björn Gustavsson

Sysselsättningen ökar i större delen av länet, och det är bland småföretagarna som det anställs mest. Sedan 1990 har tillväxten av jobb bland småföretagare ökat med 18.700. Det senaste året har 43 procent av småföretagen ökat sin lönsamhet, medan 11 procent upplevt en minskning.

– Generellt ser man att det går bra i omsättning, sysselsättning och lönsamhet, säger Emma Tonnes, regionschef för Företagarna.

Kraftigast utveckling sker i Katrineholmsregionen, där Flen och Vingåker ingår, när det gäller orderingång, omsättning och sysselsättning. Området ligger långt över riksgenomsnittet.

– De använder sitt läge mot Stockholm. De har mantrat in det bland företagarna generellt. Sen har de lyckats få en etablering som Amazon och när en sådan stor spelare etablerar sig blir det ringar på vattnet. De kommer anställa och förmodligen köpa tjänster lokalt, säger Emma Tonnes.

I region Eskilstuna, där även Strängnäs ingår, ses en klar förbättring från förra året. Men fortfarande ligger regionen under riksgensomsnittet.

Även Nyköping och Oxelösund har en kraftig nedgång, främst inom sysselsättningstillväxt och orderingång. Där ser läget sämre ut än i fjol.

– Man bör dock poängtera att i Oxelösunds fall är det inte jättekonstigt. Det är typiskt för kommuner som är beroende av ett stort företag och deras orderingång. Katrineholm har många olika företag så det blir inte samma beroende.

I hela länet tror 72 procent av företagarna att de kommer kunna expandera sin verksamhet framöver.

Innebär det här mer jobbtillfällen?

– Förhoppningsvis, men man ska dock se att det svåraste tillväxthindret är att hitta rätt kompetens så det går inte bara att säga ja på den frågan. Rätt kompetens är det företagen eftersöker mest.
