De stickade 700 meter halsduk – för att fira Torshälla
Lars Adolfsson

Idén till 700-metershalsduken kom när Katharina Tholin i Torshälla hade sin stickgrupp en onsdag och man funderade på vad man skulle hitta på till 700-årsjubiléet.

– Det kändes lite tufft i början, men nu är den klar, säger Katharina Tholin.

Över 200 personer har bidragit till halsduken och nya längder kommer in hela tiden.

I Torshälla ligger nu sju rullar med 100 meter halsduk var som väntar på att stickas ihop till en enda lång halsduk som ska visas upp på marknaden till helgen.

– Jag tycker det är roligt att vara med och bidra till Torshälla 700-årsjubileum, säger Jeanette Persson.

– Det här är lite lagom småtokigt, precis som det ska vara, säger Eva Edetun.

Men 700 meter är långt och nu ska den bäras till Rådhustorget.

– Vi får samla ihop lite folk, ungefär 140 personer får hjälpa till att bära, säger Katharina Tholin.

– Men dit är det bara 500 meter.

– Dom får väl ta ett par varv runt kyrkan.

Det var aldrig meningen att halsduken skulle bli ett rekord men halsduken blir längre från var dag.

– Vi har mer tänkt på att det ska bli 700 meter, en meter för varje år. Men det är ingen som vet var det här slutar, säger Katharina Tholin.

900-årsjubileum kanske?

– Ja, kanske. 800 årsjubiléet är redan klart, säger Katharina Tholin.

Se hela inslaget på SVT Play.
