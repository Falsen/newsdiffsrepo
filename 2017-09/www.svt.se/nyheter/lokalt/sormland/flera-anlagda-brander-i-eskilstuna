Flera anlagda bränder i Eskilstuna
Cecilia Persson

– Vi hoppas att polisen kan råda bot på detta med mer inre och yttre spaning. Det är jättetråkigt det som sker och framför allt för de som fått sin egendom förstörd, säger Anders Ellow, inre befäl vid Räddningstjänsten.

Det var på torsdagskvällen som en garagelänga i Viptorp i Eskilstuna började brinna. Elden fick fart och öppna lågor slog upp från byggnaden. Dagen därpå brann två bilar i Årby och en husvagn eldhärjades i Viptorp. På lördagskvällen larmades Räddningstjänsten åter till Viptorp sedan en inringare meddelat att det gnistrade och sprakade i en garagelänga. När räddningstjänsten kom ut hade det börjat brinna i träpanelen, i isoleringen och i en träregelplåt i garagelängan. Med hjälp av en pulversläckare kunde elden släckas och inget fordon skadades.

Samtliga bränder misstänks vara anlagda.

– Ja det förutsätter vi att de är. Fackmannamässigt kan vi säga att bränder inte uppstår av sig själv på det här sättet, säger Anders Ellow på söndagsförmiddagen. Strax före telefonsamtalet har en patrull precis varit ute och släckt en fullt utvecklad brand i en busskur vid i Gillberga i Eskilstuna.

– Någon ringde och larmade om att den stod i brand. Den var av trä, helt övertänd och förstörd.

Räddningstjänsten uppmanar nu till extra vaksamhet och att man inte ska tveka att höra av sig till polisen om man ser något misstänkt.

– Vi vet ju inte alls vad syftet är med de här eldningarna, om det bara är pojkstreck eller något annat. Ser man något misstänkt ska man höra av sig till polisen. Vi riktar helt in oss på att släcka så snabbt vi kan, säger Anders Ellow.
