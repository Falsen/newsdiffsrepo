Flyg från invasionen av Normandie till Sörmland
Per Karlsson

”Daisy” kommer under söndagen att delta i flyguppvisningen och precis som under dagen D släppa fallskärmshoppare.

– Daisy har flugit oavbrutet sen 1943, först i Nordafrika innan hon blev stationerad i England i samband med invasionen i Normandie den 6 juni 1944, säger Börje Thelin, styrelseledamot föreningen Flygande Veteraner som nu har hand om Daisy.

För den som verkligen vill känna historiens vingslag finns det möjlighet att gå ombord och titta och även prata med piloterna, samt följa med upp på en rundflygning.

– En del tror att det ska vara bullrigt och skakigt men så är det inte, många blir imponerade av hur tyst och lugnt det är, Börje Thelin.

Daisy är idag stationerad i Västerås och heter numera officiellt Fridtjof Viking efter sin tid på SAS, men för flygentusiaster kommer planet alltid vara Daisy som var med vid landstigningarna i Normandie.

– Planet är ju mest känd som Daisy, även utomlands dit vi flyger ibland och om två år bär det förmodligen av till Normandie igen på jubileum, säger Börje Thelin.

Förutom flygplan, flyguppvisningar och fallskärmshoppning fylls Skavsta under dagen av ett stort antal veteranbilar, ångbilar, motorcyklar och traktorer.

Se mer om Flyg- och motordagen i SVT Nyheter Sörmlands sändningar klockan 18.10 och 19.55 i SVT1 i kväll.
