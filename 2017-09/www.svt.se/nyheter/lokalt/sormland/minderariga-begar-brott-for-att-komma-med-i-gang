Minderåriga begår brott för att komma med i gäng
Pontus Kinnander

Tidigare i veckan berättade vi om ungdomar i Eskilstuna som utnyttjas av kriminella. Det kan röra sig om 11 – 13-åringar som hjälper kriminella med att till exempel förvara narkotika.

Enligt Oscar Nissfolk på polisen i Katrineholm kan man se en liknande problematik även där.

–	Ja, vi får de signalerna även här, äldre kriminella som utnyttjar ungdomar under 20 och under 15 år. Ungdomarna ser upp till de här personerna, säger han.

Även om han menar att fenomenet inte är lika utbrett i Katrineholm som i Eskilstuna är den strukturerade kriminaliteten som involverar ungdomar ett problem även i Katrineholm sedan ett par år.

–	Det är på en annan nivå nu. Och det har rört sig ned i åldrarna, till ungdomar i hög- och mellanstadiet.

–	I Katrineholm har vi en större gruppering där flera ungdomar under 15 år är med. Grupperingen ägnar sig åt olika typer av inkilningar, att man måste göra vissa typer av brott för att få vara med, exempelvis stölder. Det är beklämmande, säger Oscar Nissfolk.

Enligt Oscar Nissfolk kan det vara en tillhörighet med andra som lockar. Många av ungdomarna bär samma typer av kläder och vissa känner att de får respekt genom kriminella handlingar.

–	Många av de här ungdomarna vill visa sig på styva linan och det är inte säkert att de förstår konsekvenserna.

I Nyköping ser det annorlunda ut. Där finns inga strukturerade gäng, menar Per Emil Engström på Nyköpingspolisen.

–	Det är snarare kompisar som ägnar sig åt kriminalitet. Och vill man vara med där måste man ställa upp på vissa kriminella handlingar.

Ungdomar som begår brott i Nyköping, vilken typ av brottslighet rör det sig om?

–	Vi har många fall där ungdomar blir bestulna på till exempel jackor. Men det kan även handla om påhittade skulder och så kan vi se hur många brukar narkotika i väldigt låg ålder, säger Per Emil Engström.

Enligt honom är det i högstadiet som många ungdomar halkar in på en kriminell bana. Han ser även att ungdomarna använder ett annat språkbruk idag än tidigare och enligt honom har de ingen respekt, varken varandra emellan eller mot exempelvis poliser.

–	Man kan bli kallad saker som gör att man nästan häpnar och använder ett språkbruk som jag inte är van vid. Det har blivit värre de senaste två åren.

Oscar Nissfolk i Katrineholm berättar att man jobbar hårt för att identifiera kriminella ungdomar i en tidig ålder och att man samarbetar med skola, socialtjänsten och med föräldrar.

–	Men mycket handlar om ett föräldraansvar. Det är viktigt med utetider och att hålla koll på vilka barnen umgås med.
