Efter skjutningarna: Både V och M vill se mer poliser i utsatta områden
Cecilia Hedlund

Sedan oktober förra året har totalt fem skjutningar, med ett dödsfall och personskador som följd, inträffat på olika platser i Eskilstuna.

Den senaste i raden inträffade återigen i Årby. Men den här gången på söndagseftermiddagen, bara ett stenkast från en bollplan mitt i bostadsområdet.

LÄS MER: Moderaterna vill anställa kommunala poliser

En 19-åring sköts i båda låren.

– Det är alltid barn här ute och leker, och det är många i området som på ett eller annat sätt blivit drabbade av det här, säger Maria Chergui, gruppledare för Vänsterpartiet och boende i området.

Det hela inträffade enligt i ett buskage och vid en tidpunkt då många vistas i området. Poliser efterlyser vittnen.

– Utredningsläget är svårt, och umgängeskretsarna stora i en stad som Eskilstuna. Det finns inga tydliga gäng utan lösa grupper som kan ändras från dag till dag, säger Jonas Bergman vid polisens avdelning för grova brott.

– Våldet är oftast på individnivå, det kan handla om droger, pengar, en flickvän eller någon annan oförrätt där man måste bevisa något inför andra.

Maria Chergui efterlyser både mer närvaro av socialtjänsten men mer poliser i området. Områdespoliserna har blivit färre, och det bekymrar henne.

– När man inte förstått att det behövs mer insatser nu, när en ung människa blivit skjuten och lämnats blodig vid en lekpark, då vet jag inte när man ska förstå det. Då vet jag inte vad som mer behöver hända.

Kommunpolisen Thomas Bergqvist bekräftar att områdespoliserna blivit färre.

– I vårt lokalpolisområde är områdespolisen något reducerad, men försöker naturligtvis fullfölja sitt uppdrag. Men tyvärr har de blivit färre.

När det gäller ökad polisnärvaro får hon medhåll av kommunalrådet Jari Puustinen (M). Moderaterna vill även se utökad kameraövervakning i större delar av Eskilstuna.

Men det ställer sig Chergui kritisk till.

– Jag ser unga med missbruksproblem, som kastats ut från skolan, som driver runt och inte får någon hjälp. Här behöver vi kroka arm och göra något. De här ungdomarna behöver inte fler övervakningskameror, de behöver andra människor.

Trots fem skjutningar, med personskador som följd, inom knappt ett år ser polisen inte någon påtaglig upptrappning av skjutvåldet.

– Mina känsla är att det är ungefär lika de senaste åren. Men går vi längre tillbaka så är det skillnad. Då sköt man inte för att skada, men det gör man numera, säger Jonas Bergman.

19-åringen som sköts i helgen har nu hörts av polisen.

Hur allvarligt skadad är han?

– Han överlever.
