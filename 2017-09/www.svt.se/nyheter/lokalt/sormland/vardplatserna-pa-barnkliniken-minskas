Vårdplatserna på barnkliniken ska bli färre – M kritiska
Cecilia Hedlund

Den föreslagna förändringen beror på att trycket på barnkliniken minskat, enligt Monica Johansson (S), landstingsstyrelsens ordförande.

– Det handlar inte om vi har brist på sjuksköterskor i det här fallet. Det är i stället ett förslag från personalen själva. För dem som jobbar på avdelningen innebär det färre schemalagda helger, från varannan helg till två av fem.

– Vi har kvar samma budget och personalstyrka.

I stället för att vårdas på sjukhus får allt fler sjuka barn vård i hemmet via mobila team.

En utredning inför beslutet visar att beläggningsgraden på barnkliniken ligger på cirka 65 procent. Under högsäsong är trycket dock betydligt högre. Då kan beläggningen vara uppemot 140 procent.

”Får ta in hyrpersonal”

Men enligt Monica Johansson handlar det om att anpassa organisationen utifrån hur det ser under den största delen av året.

– Vi gör det här för att de här platserna inte används. Det är resursslöseri att gå med överkapacitet. Vid tillfälliga toppar ska det finnas några platser i beredskap, och vid sådana tillfällen får man ta in hyrpersonal.

Moderaterna yrkar dock på avslag på förslaget.

”Är sörmländska barn friskare”

Arbetssituationen på barnkliniken har varit besvärlig och personalomsättningen mycket hög. När vårdplatser reduceras räcker platserna bara till svårast sjuka och belastningen på vårdpersonalen blir ännu högre, enligt Magnus Leivik, oppositionsråd för Moderaterna.

– Är sörmländska barn friskare än andra? Ja, i så fall kan jag köpa idén om att dra ner på antalet vårdplatser. Men jag har ingen anledning att tro att så är fallet.

– Jag vill stå fast vid målet om 20 vårdplatser. För vi har minst antal vårdplatser per capita per barn i Sörmland, och jag vill ta min utgångspunkt i vårdbehovet. Om cheferna behöver mer resurser för att hålla 20 vårdplatser öppna, ja då skjuter vi till mer resurser, säger Magnus Leivik.

Förslaget om att minska antalet vårdplatser ska upp på bordet när landstingsstyrelsen sammanträder på tisdag.
