Matsvinnet ska stoppas med Nyköpings Restabud
Per Karlsson

I år är det 700 års sedan Nyköpings gästabud och med det i åtanke och en önskan om att uppmärksamma problemet med matsvinn och på sikt hitta lösningar, startade Karin Sundby och Eva Lundkvist i våras den idéella föreningen Svinnlabbet och genom den projektet Nyköpings Restabud.

– Vi samlar mataktörer som gårdar, bagerier, butiker, restauranger och tillsammans gör vi en soppa på råvaror som annars skulle slängas, som vi sen bjuder allmänheten på, säger Karin Sundby.

Syftet med Nyköpings Restabud är i första hand att uppmärksamma problemet med matsvinn. Enligt Naturvårdsverket slänger varje svensk ungefär 74 kilo mat varje år och en FN rapport uppskattade för några år sen att så mycket som en tredjedel av världens matproduktion slängs.

Men på sikt är målet med projektet inte bara att uppmärksamma problemet och komma med pekpinnar, utan man vill även komma med lösningar.

– Vi kommer att samla mataktörerna igen senare i höst till ett idélabb, för att tillsammans diskutera lösningar på problemet med matsvinn, säger Karin Sundby.

Bakom projektet står förutom föreningen Svinnlabbet bland annat Nyköpings kommun som stöttar och finansierar Nyköpings Restabud.

Initiativtagaren Karin Sundby jobbar normalt sett med just avfallshantering, men att det skulle finnas någon form av egenintresse i projektet avfärdar hon.

– Hahaha, nej, nej, jag har inte ens tänkt tanken. Företaget finns överhuvudtaget inte med i det här på något sätt med namn eller annat, säger Karin Sundby.

Förutom en soppa gjord på rester, kommer besökarna på borggården under lördagen även att bjudas på utställningar, föredrag och kockdueller.
