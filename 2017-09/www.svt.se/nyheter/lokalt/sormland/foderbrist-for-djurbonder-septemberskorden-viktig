Foderbrist för djurbönder inför hösten
Cecilia Persson

– Jag har varit i kontakt med jordbrukare som har fått foder till 10-20 procent av mängden som de brukar få. Det är helt klart ett tufft läge, säger Jon Wassling, vid Lantbrukarnas Riksförbund region Sörmland.

Oberäkneligt väder och en torr sommar har varit katastrofal för vallen i Sörmland. Det är framför allt i de djurtäta delarna av Sörmland, främst Katrineholm, Vingåker och Flen, som situationen är problematisk.

– Många jordbrukare väntade för länge innan de tog första vallskörden och då blev det i princip ingen andraskörd för att det var så torrt, säger Jon Wessling.

Till skillnad från spannmålsodlingarna är gräsvallar mycket känsliga för regnbrist. Vallen behöver regn kontinuerligt för att växa och frodas, medan spannmålen både har längre rötter och får mogna långsamt.

Bristen på ensilage gör att många jordbrukare i Sörmland måste göra sig av med djur och importera foder.

– Många förbereder sig inför vintern genom att inte behålla lika många djur. De väljer till exempel att inte behålla tjurkalvar för att det saknas foder. Det blir ett ekonomiskt bortfall, dels behöver man köpa in mycket foder, dels ger inte kalvar lika mycket intäkt som fullmogna slaktdjur, säger Jon Wessling.

Augusti har varit betydligt blötare än tidigare sommarmånader, men att räkna med en stark höstskörd är att hoppas på för mycket:

– Man tar kanske en tredje skörd, men då måste det komma regn och mer soltimmar i september. Men man får inte alls samma mängder eller näringsvärden i vallen, det är ju färre soltimmar, säger Jon Wessling.
