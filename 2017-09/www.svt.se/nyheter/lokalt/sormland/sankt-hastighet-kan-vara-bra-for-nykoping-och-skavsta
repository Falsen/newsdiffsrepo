Nyköping positiva till hastighetssänkningen
Per Karlsson

Efter att Nyköpings socialdemokratiska kommunalråd Urban Granström idag tagit del av Trafikverkets nya nationella plan för transportsystemet 2018 – 2029, är han försiktigt positiv till planen.

– Det är förstås bra att det åter igen bekräftas att Ostlänken finns med i den nationella planen och den ska byggas, men vi förväntade oss väl inget annat, säger Urban Granström.

Mest positiv är han över nyheten att Trafikverket nu föreslår en sänkning av maxhastigheten från 320 till 250 km i timmen .

– De största riskerna man såg beträffande hastigheten var att snabba tåg skulle köra ikapp mindre snabba tåg och de riskerna borde bli mindre med det här förslaget, och det kan ju få positiva effekter för den regionala pendlingen, säger Urban Granström.

Ni har ju varit kritiska mot Trafikverkets senaste alternativa förslag för Skavsta om en bibana i stället för en tågstation på flygplatsen, påverkar den sänkta hastigheten den diskussionen?

– Ett av trafikverkets argument för att ändra stationsläget på Skavsta har ju varit de kapacitetsproblem som uppstår när tåg kör olika snabbt och då utgick man ju ifrån att det var 320 km i timmen som gällde, så den förutsättningen för att ändra stationsläget på Skavsta försvinner ju nu med det här förslaget, säger Urban Granström.

Hur kommer ni att agera nu?

– Vi kommer att framföra det som argument i diskussionerna med Trafikverket framöver, för vi vill ha en tågstation på Skavsta flygplats på huvudbanan, det är bra för alla, inte bara för Nyköping, säger Urban Granström.
