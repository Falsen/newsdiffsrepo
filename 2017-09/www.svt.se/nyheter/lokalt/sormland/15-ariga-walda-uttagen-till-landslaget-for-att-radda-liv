15-åriga Walda uttagen till landslaget för att rädda liv
Maria Lapenkova

Walda Jonsson är bara 15 år, men redan uttagen till det svenska landslaget. Att hon kom in på just livräddning är kanske inte helt otippat. Dels har hon simmat sedan femårsåldern, dels har båda hennes föräldrar tävlat i livräddning.

TV: När livräddning blir en sport

När familjen flyttade till Eskilstuna från Bålsta för ett år sedan startade de en livräddningsklubb. Än så länge har få hittat till klubben, men Walda hoppas att fler upptäcker charmen med sporten.

– Det finns många olika grenar inom sporten och man kan enkelt hitta något som man tycker om och så finns det en gemenskap mellan oss livräddare och vi har väldigt kul tillsammans, berättar Walda Jonsson.

Nu åker Walda till Belgien där årets upplaga av livräddnings-EM hålls. Hon är en av fyra juniortjejer, lika många seniordamer och tre seniorherrar som representerar Sverige.

Tävlingarna pågår hela nästa vecka och består av två och en halv dagar i bassängen, där en av dagarna går ut på att simulera en räddningsaktion, och tre dagar till havs.

– I poolen blir det grenar där vi använder olika redskap, som fenor och docka och utomhus blir det både grenar på stranden, som ren löpning, och ute i havet där man simmar, paddlar bräda och en fors av havskajak, säger Walda Jonsson.

När Walda fyller 18 år måste hon gå en två veckor lång utbildning för att kunna officiellt titulera sig som livräddare och fortsätta tävla inom sporten.

Just nu sysslar Walda utöver livräddningen även med friidrott och simning, men hon vet redan nu vad hon vill bli bäst på.

– Mitt nästa mål är att kvala in till VM i livräddning som går i Australien nästa vinter.

Här ser du hela reportaget.
