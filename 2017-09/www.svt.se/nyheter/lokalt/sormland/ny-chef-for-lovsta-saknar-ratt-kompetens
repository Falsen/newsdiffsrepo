IVO fastslår: Chefen på Lövsta ungdomshem saknar rätt kompetens
Johan Pfriem

Lövstas förra chef slutade förra hösten efter det att IVO riktat allvarlig kritik mot hur det statliga ungdomshemmet bedrev sin verksamhet. Samtidigt stängdes en avdelning.

LÄS MER: ”Vår dotter har vårdats i misär”

Men kritiken mot hur ungdomarna har hanterats har inte upphört. Så sent som i maj konstaterade IVO i en ny utredning att Lövsta inte kan garantera en god och rättssäker vård till intagna barn.

I somras tillträdde en ny chef för hemmet. Men efter en tillsyn konstaterar IVO nu att chefen inte har den utbildning och erfarenhet som krävs för arbete med ungdomar med omfattande skydds- eller behandlingsbehov.

Tillsynsmyndigheten slår också fast att det förändringsarbete som påbörjats på hemmet ställer särskilda krav på kompetensen hos cheferna. Även flera av övriga personer i ledningen på Lövsta saknar längre högskoleutbildningar inom till exempel socialt arbete och beteendevetenskap.

IVO ställer nu krav på SIS att säkerställa att institutionschefen har den kompetens som krävs. Senaste den 4 oktober ska åtgärder för detta redovisas för IVO.

Statens institutionsstyrelse (SIS), som driver Lövsta, har i ett yttrande till IVO sagt att de anser att den nya chefen har den utbildning, erfarenhet och personliga lämplighet som behövs för uppdraget.
