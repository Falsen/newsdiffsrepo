Vittne med barnvagn söks av polisen efter skjutning i Eskilstuna
Johan Pfriem

Det var på Årbygatan, inte långt från fotbollsplanen i området, som en 18-årig man sköts i båda låren vid 17-tiden på söndagen.

Mannen vårdas forfarande på sjukhus men hans liv är utom fara enligt polisen.

–	Vi har pratat med honom, men jag vill inte gå in på vad han har sagt, säger Jonas Bergman, vid polisens rotel för grova brott i Eskilstuna.

–	Vi har också hört vittnen och kartlagts brottsoffrets förehavanden och livssituation.

Något motiv för skjutningen har polisen inte kommit fram till. Utredarna har heller inte någon klar bild över händelseförloppet.

–	Det har varit folk i närområdet som har gjort observationer, men vi vill komma närmare inpå händelsens centrum, säger Jonas Bergman.

Polisen vill därför ha kontakt med ett vittne som ska ha funnits i nära anslutning till platsen när skotten avlossades, och som kan ge utredarna viktiga pusselbitar.

– Det är okänt om det är en man eller en kvinna. Men personen ska ha haft en äldre barnvagn, och en mindre hund, berättar Jonas Bergman.

Läs mer: Fem skjutningar med skottskador i Eskilstuna sedan oktober
