Gamla Ericsson-lokaler blir vårdcentral
Pontus Kinnander

Under våren 2015 varslades nästan 400 personer när Ericsson meddelade att verksamheten i Katrineholm skulle läggas ned.

Nu ska delar av lokalerna få nytt liv när Nävertorps vårdcentral växt ur sin nuvarande hemvist.

– Flytten av vårdcentralen Nävertorp till nya och större lokaler är i linje med den primärvårdssatsning som vi i Koalitionen har drivit på. De nya lokalerna är modernare och bättre anpassade för att möta patienternas och de anställdas behov säger Camilla Holmgren (S), ordförande i primärvårdsnämnden.

I ett pressmeddelande beskriver landstinget hur de nuvarande lokalerna i korsningen vid Stora Malmsvägen/Kerstinbodagatan inte fungerar optimalt. Bland annat har man inte kunnat erbjuda speciellt många utbildningsplatser.

– Flytten gör att vårdcentralen får mer ytor för rehab, med psykologer, arbetsterapeut, fysioterapeuter och dietist. Vi kommer också kunna ta emot fler studerande som ex. AT-läkare och PTP-psykologer, vilket är väldigt viktigt, säger Aina Nilsson, chef för division primärvård.

Planen är att flytten ska ske till sommaren nästa år.
