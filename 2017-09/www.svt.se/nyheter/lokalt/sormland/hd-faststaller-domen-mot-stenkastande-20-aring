Hovrätten fastställer fängelsedom mot stenkastande 20-åring
Cecilia Hedlund

Den aktuella händelsen inträffade i mars i år. En polispatrull kallades ut på larm om ett pågående bråk i Lagersberg, där en grupp personer samlats utanför en kiosk.

Väl på plats möttes poliserna i bilen av stenar som kastades mot dem. En person greps på plats, vilket ledde till att flera grupper av människor anslöt sig och konfronterade poliserna med glåpord och nya stenar.

Kände igen stenkastaren

I tumultet såg en av poliserna hur 20-åringen, som han kände igen sedan tidigare, kastade en stor sten i riktning mot honom.

Stenen – ett halvt kilo tung – slog ner strax intill polismannen, på polisbilens motorhuv.

20-åringen, som tidigare dömts för bland annat narkotikabrott, stöld och misshandel, har erkänt att han kastade stenen, men att den inte var fullt så stor och att den heller inte var riktat mot polismannen.

Hade kunnat skadas svårt

Tingsrätten bedömde att gärningen var livsfarlig då polismannen hade kunnat skadas svårt. Påföljden blev åtta månader i fängelse för försök till grov misshandel.

Hovrätten gör ingen annan bedömning än tingsrätten redan gjort i frågan. Fängelsestraffet kvarstår och mannen skall utöver det betala skadestånd till polismannen och polismyndigheten, för skador som han åsamkat bilen.
