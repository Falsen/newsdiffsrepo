Nyfödda ställs i bostadskön i Nyköping
Maria Lapenkova

Det var i februari som Nyköpingshem tog bort åldersgränsen på 18 år för sina bostadssökande.

– Vi har märkt att bostadsbristen ger ungdomar svårigheter att komma in på bostadsmarknaden, för det tar tid att få en lägenhet idag. Då vill vi ge ungdomarna samma möjlighet att komma in på bostadsmarknaden, säger Per Morelius, marknadschef på Nyköpingshem.

Bland Nyköpingsbor som vi träffar finns det dock en oro kring att bostadskön öppnats för alla – även bebisar.

– Det blir lite som i Stockholm där föräldrar ställer sina barn i kön och det blir en uppbokning av lägenheter på ett annat sätt. Att man stoppar upp köerna, så det är både på gott och ont, säger Kim Bäck.

– Det blir svårare, för de som behöver en lägenhet får köa längre, säger Mahmoud Farsi.

Enligt Nyköpingshem handlar dock slopandet av åldersgränsen inte om att lösa bostadsbristen, utan om att skapa ett mer rättvist kösystem.

– Vi gör inte anspråk på att lösa bostadsbristen, vi är bara en del av hela bostadsmarknaden och vi bygger så gott det går men bostadsbristen är idag större än vad utbudet är, säger Per Morelius.

Bostadsbristen ökar stadigt i alla sörmländska kommuner där det i snitt tar flera år att få en hyresrätt. Nu hoppas föräldrar till de 400 barn som ställts i kön till Nyköpingshem att slippa det problemet.

– Jag tycker att det är jättebra. Det är dåligt med lägenheter och barnen måste kunna få en när de blir äldre, säger Ann-Margaret Karlsson.

– Det är jättebra för då kan jag ställa min son i kön redan nu, säger nyblivna mamman Jennie Gustafsson.
