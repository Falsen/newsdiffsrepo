SD kan ge ökat valdeltagande tror kyrkan
Per Karlsson

Den 17 september är det kyrkoval och i Eskilstuna har startskottet för valkampanjen nu gått. Idag samlade Svenska kyrkan till en presskonferens i Kloster kyrka i Eskilstuna där huvudbudskapet var att man vill öka valdeltagandet.

– Det är ett bortglömt val, men det är viktigare än man kan tro, säger Johan Hedlund, kyrkoherde.

Hur då?

– Kyrkan har möjlighet att påverka samhället på många olika sätt, och därför är det viktigt att man som församlingsbo gör sin röst hörd.

Vid förra kyrkovalet 2013 röstade knappt 13 procent av de röstberättigade i Sverige, i Eskilstuna var valdeltagandet ännu lägre, bara 9 procent.

Ett parti som i år satsar på kyrkovalet är Sverigedemokraterna som, enligt TT, ökat sin valbudget sedan förra valet från 100 000 kr till drygt en miljon kronor, och antalet kandidater från 130 till runt 1000 personer.

– En målsättning är att åtminstone fördubbla oss. Det skulle betyda på nationell nivå att vi får tolv procent och det är väl vad vi kan vänta oss i takt med att vår medlemskår ökat. Det innebär att vi får representation i kyrkostyrelsen och ordinarie platser i kyrkomötets utskott, säger Aron Emilsson, ansvarig för Sverigedemokraternas kyrkopolitik, till TT.

– Då ser man ju att man att valet är viktigt och man kan påverka, speciellt när valdeltagandet är så litet, säger Johan Hedlund.

– Jag tror att SD kan engagera fler människor både för och emot, säger Erik W Graver kommunikatör.
