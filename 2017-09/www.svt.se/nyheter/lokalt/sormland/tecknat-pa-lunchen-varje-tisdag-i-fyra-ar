Tecknarklubb har tecknat på varje tisdagslunch i fyra år
Alexander Weimar

Urban Sketchers Eskilstuna heter tecknarklubben som i många år åkt ut till platser i Eskilstuna för att måla.

– Vi hittade det på webben. Ett intressant Youtube-klipp där en man som åkt runt i en liten bil och satt sig under en bro och tecknade. Vi blev inspirerade av det. Min kollega Sven har ju alltid tecknat så för honom var det ju en naturlig grej men för mig var det ett sätt att få struktur på mitt skapande, säger Björn Fundberg, en av initiativtagarna.

Under åren har Urban Sketchers Eskilstuna fått flera nya medlemmar och varje tecknarträff brukar ha runt tio deltagare.

– Varje tisdaglunch kör vi och vi har väl hållit på i fyra år. Det är 45 minuter teckning och sen fikar vi och jämför teckningarna vi skapat för att lära oss av varandra, säger Fundberg.

Man har besökt många olika platser i Eskilstuna och det har till och med gått så långt att man numera blir inbjuden till olika ställen för att teckna.

– Det är spännande när man kan komma in på platser som annars kanske inte är öppna för allmänheten. Vi blir ju inbjudna då och då för att teckna på ställen men ett ställe jag ville in på var det gamla badhuset i Eskilstuna när det stått tomt ett tag. Det hade varit spännande tycker jag, säger Fundberg.

Genom en blogg och en facebooksida så sparas och publiceras teckningarna på nätet. Tanken är att dels kunna visa upp sina skapelser för andra men också för att kunna gå tillbaka och se hur man har utvecklats.

– Ibland går vi tillbaka och kollar om man har gjort några framsteg, säger Fundberg.
