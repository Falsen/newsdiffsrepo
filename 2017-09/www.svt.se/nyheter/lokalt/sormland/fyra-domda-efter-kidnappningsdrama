Fyra dömda efter kidnappningsdrama
Johan Pfriem

Hårdast straff får en 20-årig Nyköpingsbo som döms till två års fängelse för bland annat människorov, rån och övergrepp i rättssak.

En 20-årig man från Norrköping och en 17-åring från Nyköping döms till ungdomsvård och en 17-åring från Enköping till ungdomstjänst för delaktighet i händelserna.

Totalt åtalades sex personer efter kidnappningen. Två unga män frias dock från inblandning av tingsrätten.

Det var på kvällen den 4 juni som en 19-årig man blev bortförd i Oxelösund. Han misshandlades och hotades med döden om han inte överlämnade 50.000 kronor till gärningsmännen. De hotade även att döda hans familj.

Flera av de inblandade gärningsmännen och den bortförda 19-åringen var bekanta sedan tidigare.

De dömda ska tillsammans betala 30.000 kronor i skadestånd till 19-åringen.
