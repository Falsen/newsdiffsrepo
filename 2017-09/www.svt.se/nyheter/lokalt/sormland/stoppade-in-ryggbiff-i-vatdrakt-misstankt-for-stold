Stoppade in ryggbiff i våtdräkt – misstänkt för stöld
Pontus Kinnander

Det var vid klockan 13 på söndagen som en man och en kvinna, båda i 50-årsåldern, uppmärksammades av personalen på Hemköp i centrala Eskilstuna.

–	De gick tillsammans där inne och personalen misstänkte att de stal varor, säger Lennart Vestergren på Eskilstunapolisen.

Personalen kallade på polis och när mannen och kvinnan lämnade butiken kontrollerades de båda. Det visade sig då att mannen, under sina vanliga kläder, bar en våtdräkt i vilken han hade stoppat in sju förpackningar entrecote och ryggbiff, till ett totalt värde av 1 700 kronor.

–	Han hade klippt av våtdräkten och stoppat in köttet så att det inte skulle synas utanpå kläderna, säger Vestergren.

Kvinnan ska ha haft en del rakhyvlar på sig. De misstänkts ha begått stölden tillsammans och i samförstånd och är nu anhållna.
