Så hoppas kyrkorådet att den nya klockstapel ska se ut
Björn Gustavsson

Klocktornet är en av Nyköpings äldsta byggnader och byggdes år 1725. Många upprördes över branden den 2 juni som slutade med att det endast låg kvar en hög med förkolnat trä och metal. Inte minst kommunalrådet Urban Granström (S) som då skrev på twitter:

”En del av Nyköpings kulturarv går upp i rök. Detta är sorgligt. Nu får vi med gemensamma krafter se till att bygga upp det igen.”

LÄS MER: Här totalförstörs Östra klocktornet

Även kyrkorådets ordförande Ulla-Britt Larsson sörjde klockstapeln, men berättade då att man hade kvar ritningarna från klockstapeln och därmed hade möjlighet att bygga en replika av originalet.

– Vi har ju ritningar för tornet. Så skulle vi vilja så kan vi återskapa varenda planka och återställa tornet i det skick det var i. Men det är väldigt tidigt att säga i nuläget. Något klocktorn måste vi ju ha i alla fall, sa Ulla-Britt Larsson till SVT Sörmland efter händelsen.

Under onsdagkvällen möttes kyrkorådet i Nyköpings församling för att besluta om Östra klockstapelns utseende.

– Vi har beslutat idag är att vi ska lämna in ett förslag på hur klockstapeln ska se ut till kyrkofullmäktige. Vi vill alltså återinföra en kopia av den tidigare klockstapeln. Åtminstone på utsidan, säger Ulla-Britt Larsson.

Hur insidan ska se ut har man ännu inte kommit fram till, men tornet ska även få klockor igen om förslaget godkänns av kyrkofullmäktige.

– Det råder ingen tvekan om att det ska finnas klockor, men hur de kommer låta vet vi inte exakt. Men vi har även de gamla ritningarna på hur de såg ut.

Varför bygga upp samma?

– Vi tror att det är ett riktmärke Nyköpingsborna vill se i fortsättningen.

Även säkerheten för Västra klocktornet diskuterades under mötet. Bland annat ska man byta ut en del elkomponenter för att minimera riskerna, men också bygga ett staket runt tornet.

– Det känns viktigt för att göra ur säkerhetssynpunkt. Västra klocktornet är ju Nyköpings äldsta byggnat. Den är från 1600-talet och klarade sig från ryssbranden 1719.
