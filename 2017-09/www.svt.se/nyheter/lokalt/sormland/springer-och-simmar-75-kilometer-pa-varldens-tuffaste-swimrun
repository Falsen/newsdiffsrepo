Nyköpingduo – ett swimrunlag att räkna med
Maria Lapenkova

Nina Ellmark och Anna Sporrong, som går under lagnament Mer Aktiv, känner egentligen inte varandra så bra.

Nina var Annas lärare och efter skolavslutningen dröjde det tio år innan de sågs igen. Det var under förra årets swimrunlopp i Nyköping, där Nina kom etta och Anna blev tvåa, som de sågs på nytt. De råkade även på varandra under swimruntävlingen Ångaloppet och efter det bestämde de sig för att bli ett lag.

– Men vi är ganska olika. Nina behöver sluta sig för att kunna prestera och jag behöver få tänka lite högt, säger Anna Sporrong.

– Och det visste vi innan tävlingen. Jag sa att jag inte kommer prata så mycket för då går min puls upp och du sa att du inte förväntar dig några svar, berättar Nina Ellmark.

Swimrun är en lagtävling där två personer tillsammans forserar vatten och springer över klippor och berg med en lina mellan sig.

LÄS MER: En av världens tuffaste tävlingar

– Häromdagen när jag var ute i skärgården med min båt hittade jag en sandstrand och började jogga lite i vattnet. Då tänkte jag att det här måste ju vara det man tror är swimrun, att springa i vattnet. Men så är det inte.

– Det är en kombination av simning och löpning, precis som i triathlon fast utan cykel och så är man ofta i terräng, berättar Anna Sporrong.

Nyköpingsduon körde sin första gemensamma tävling i början av juni under Stockholm Swimrun där de kom tvåa. En månad senare var det dags för Schweiz och ännu en andraplacering som kvalificerade dem till världsmästerskapet Ö till ö. Och nu återstår bara dagar till deras tredje tävling och den hittills största utmaningen.

– Jag ser fram emot naturupplevelsen. Det är det jag har visualiserat i mina mentala förberedelser och det jag har tänkt på när jag tränar, berättar Anna och får medhåll av Nina.

– När man kommer igång med en lång tävling så sträcker sig fältet och man blir ganska ensam och kan småprata lite. Det är nästan mysigt.
