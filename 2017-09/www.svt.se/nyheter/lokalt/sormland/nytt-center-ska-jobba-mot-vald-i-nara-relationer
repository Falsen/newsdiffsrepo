Nytt center ska jobba mot våld i nära relationer
Love Ahlstrand

Landstinget har redan utbildningar för sin personal om våld i nära relationer och en mottagning för offer som utsatts för sexuellt våld.

Tanken med det nya kompetenscentrumet är att de verksamheterna ska samordnas, dessutom ska ett speciellt team med läkare, kurator och sjuksköterska startas för att jobba med utsatta barn.

– Barn som lever i en miljö där en av föräldrarna är utsatt för våld är också offer, säger Ing-Marie André, mångfaldsstrateg på landstinget.

Kompetenscentrumet ska huvudsakligen förläggas till Mälarsjukhuset i Eskilstuna, men tanken är att några tjänster också ska placeras på Kullbergska i Katrineholm och på Nyköpings lasarett.

– Det här är ett komplext område, nu samordnar vi den kompetens som vi har, säger Ing-Marie André.
