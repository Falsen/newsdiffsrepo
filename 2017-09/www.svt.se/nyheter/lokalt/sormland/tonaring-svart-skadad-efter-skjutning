Tonåring svårt skadad efter skjutning
TT

Polisen hittade den skjutne mannen utomhus i stadsdelen Årby vid 17-tiden på söndagen.

– Det var någon som hade hört smällar och när vi kom till platsen anträffade vi honom. Han är skjuten i båda benen så det är allvarligt, säger Lennart Ahlin, vakthavande befäl vid polisen i Södermanland, till SVT.

Mannen har förts med ambulans till sjukhus. Enligt uppgifter till TT är han svårt skadad.

Sent på söndagskvällen var polisen färdiga med den tekniska undersökningen av brottsplatsen och avspärrningarna togs bort. Polisen utreder händelsen som grov misshandel.

På måndagsmorgonen hade ännu ingen gripits för skjutningen. Tonåringen hade heller inte kunnat höras av polisen.
