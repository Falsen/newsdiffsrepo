Färre bostäder för äldre och funktionshindrade
Anki Mähler-Onnered

Det  visar siffror från Statistiska Centralbyrån, SCB, som nyhetsbyrån Siren sammanställt.

De flesta kommuner i Sverige har byggt nya specialbostäder mellan åren 2013-2016. Men Strängnäs hör till det 30-tal av landets 290 kommuner som har minskat sina specialbostäder. Där har det försvunnit 32 lägenheter under de aktuella åren.

– Det låter lite  konstigt. Men det kan bero på att äldreboendet Solvändan i Mariefred lades ner kring 2013, säger Monica Lindell Rylén (S), ordförande i socialnämnden som ansvarar för äldreomsorgen i Strängnäs kommun.

– Någon total bild av hur mycket som byggts efter det har jag inte just nu. Men tre komplex med gruppbostäder har i alla fall  byggts. Det handlar om totalt 18 platser, säger hon.

Det är bara i Eskilstuna, Flen, Nyköping och Vingåker som det byggts nya specialbostäder sedan 2013. I Gnesta, Katrineholm, Oxelösund och Trosa byggdes det inga nya lägenheter under denna period enligt statistiken från SCB.

Men definitionen av specialbostad är snårig, en specialbostad är oftast rum som är grupperade kring gemensamma utrymmen som kök, matsal eller vardagsrum.

Så kallade 55 plus-boenden och enstaka lägenheter i vanliga flerbostadshus räknas inte som specialbostäder, och inte heller vanliga bostäder som handikappsanpassats.
