Så ska mobilteknik hjälpa alkoholister lämna missbruket
Cecilia Hedlund

Socialnämnden i Nyköping beslutade vid sitt sammanträde i dag att börja använda den digitala lösningen för tio klienter med alkoholmissbruk.

Systemet bygger på att brukaren mäter alkohol i utandningsluften flera gånger per dag. Ett meddelande i mobilen uppmanar användaren att göra ett nykterhetstest.

Samtidigt som användaren blåser uppmanas hen att ta en selfiebild i mobilen. Alkoholmätaren mäter eventuell alkohol och skickar sedan över informationen till appen och en mottagare inom vården.

Metoden bedöms kunna fungera för klienter som är under behandling eller lämnat behandling för sitt missbruk, eller för personer som bor i kommunens stödlägenheter.

Kostnaden uppgår till knappt 3.000 kronor i månaden per person.

Totalsumman för tio klienter under ett år väntas landa på 354.000 kronor. Och den finansieringen har alltså socialnämnden i Nyköping gett sitt bifall till.

Projektet planeras att starta under hösten 2017 och pågå hela 2018. Därefter ska metoden utvärderas.
