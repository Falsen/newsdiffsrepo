Spottloska säkrad efter stenmisshandel i Torshälla
Pontus Kinnander

Det var strax efter klockan 22 på torsdagskvällen som en 19-årig man skulle parkera bilen utanför sin bostad i Torshälla. Då ställde sig en för honom okänd man framför bilen och spottade mot vindrutan.

– Det var en redig spottloska och då klev 19-åringen ur bilen, säger Benny Ljungkvist på Eskilsatunapolisen.

19-åringen och den okände mannen, som ska vara i 30-årsåldern, bytte några ord med varandra innan 19-åringen fick ta emot två knytnävsslag i ansiktet. Sedan ska den okände mannen ha tagit upp stenar och kastat mot 19-åringen.

– Den första stenen missade, men den andra träffade målsäganden på benet, säger Ljungkvist.

Den okände mannen sprang efter det därifrån.

När polisen kom dit säkrade de spottloskan och hoppas nu på att få en DNA-träff för att hitta den misstänkte mannen.
