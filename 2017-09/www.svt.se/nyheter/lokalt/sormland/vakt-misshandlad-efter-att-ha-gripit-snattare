Vakt misshandlad efter att ha gripit snattare
Pontus Kinnander

Det var vid klockan 21:00 på tisdagskvällen som en kvinna uppmärksammades av personal i matbutiken i stadsdelen Skiftinge. Detta då man misstänkte att kvinnan snattade.

Vid kassan gick därför en butikskontrollant fram till kvinnan för att ta med henne in i ett rum i väntan på polis.

–	Butikskontrollanten blev då slagen och sparkad och fick ta hjälp av personal, säger Lennart Vestergren på Eskilstunapolisen.

När man fått in den misstänkta kvinnan i rummet knackade det strax därefter på dörren. När butikskontrollanten öppnade dörren stod sen man där.

–	Han skrek att det var hans fru som satt där inne och började dra i kontrollantens arm, säger Vestergren.

Kontrollanten ska även ha fått slag och en spark i ryggen. Till följd av misshandeln kunde kvinnan och mannen smita därifrån.

Polisen hoppas att med hjälp av övervakningsbilder nu kunna identifiera mannen och kvinnan.

Mannen är misstänkt för våld mot tjänsteman och främjande av flykt. Kvinnan är misstänkt för ringa stöld.
