Lagerbäck chockar Europa
Pierre Ragnehag

Han tog Sverige till fem raka mästerskapsspel under sin tid som tränare för herrlandslaget och tog sedan över Nigeria i samband med VM 2010. 66 år gammal tycks han ännu stå långt från ett pensionärsliv.Nu härjar hans Island i fotbolls-Europa – det är kvalspel till EM i Frankrike 2016 och efter tre matcher har islänningarna gjort åtta mål och släppt in – noll. Vinst mot Turkiet, vinst mot Lettland – och igår 2-0 mot stornationen Holland.Gus Hiddink, tränare för de holländare som senast i somras spelade bronsmatch i världsmästerskapen, såg närmast förvirrad ut när han tackade Lagerbäck efter matchen.

Island befinner sig i ett rus – och alla tycks eniga om att det är Ångesonen Lars Lagerbäck som har gjort det här äventyret möjligt.

–Igår gick allt gick enligt planen, det var bara en sån´ där kväll när allt fungerade och alla var lyckliga, säger Eiríkur Stefan Ásgeirsson, sportreporter på den isländska tidningen Frettabladir.–Vi sportjournalister på Island har länge efterlyst en tränare med Lagerbäcks kvaliteter, säger han till Mittnytt. En tränare med internationella meriter som kunde vinna de etablerade spelarnas respekt, säger Eiríkur Stefan Ásgeirsson till Mittnytt.

Det finns dessutom en alldeles speciell koppling mellan Island och Lagerbäcks hemlandskap Medelpad – förutom flera profilerade basketspelare i Sundsvall Dragons har fotbollsklubben Gif Sundsvall haft en eller fler islänningar i truppen sedan 2007. Mest namnkunnig av dessa är väl kanske Giffarnas mittfältsmotor under flera år, Ari Skulasson, numera proffs i Danmark och en viktig kugge i Lagerbäcks isländska landslag.I årets upplaga av Gif Sundsvall har man två islänningar, en av dem är backen Jón Guðni Fjóluson. –Lagerbäck har varit mycket viktig för landslagets utveckling, menar Fjóluson som hoppas på en återkomst för egen del till landslaget.

Mannen som gett den skrynkliga träningsoverallen ett ansikte beskrivs numera som ”den bäste i europeisk fotboll de senaste 15 åren” av sportkrönikören Marcus Christensen i ansedda brittiska the Guardian.

Inte illa av en gammal centerhalv i Alby FF.

Årets man på Island – när han INTE lyckades.  Frågan är ju vad som händer OM Lagerbäck skulle gå hela vägen med sitt nya landslag. I den sociala mediedebatten på den heta vulkanön mitt ute i Atlanten är svaret givet: ”Lass for President”
