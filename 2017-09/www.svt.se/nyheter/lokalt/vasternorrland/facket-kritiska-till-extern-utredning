Facket kritiska till extern utredning
Eva Harström

En advokatbyrå har på uppdrag av Region Västernorrland gjort en juridisk bedömning av hanteringen av två avtal med förre HR-chefen Lena Thelin. Utredningen går hårt åt dåvarande förvaltningschef Inger Bergström, som undertecknat avtalen.

– Den är väldigt fokuserad på Inger Bergströms ansvar. Den tar inte upp om det finns andra befattningshavare inom regionen eller politiken som har ansvar.

LÄS MER: Ännu en polisanmälan mot landstinget

Enbart Lena Thelins avtal från 2015 har kostat landstinget 3,6 miljoner kronor. Enligt utredningen hade Inger Bergström inte befogenhet att träffa så kostsamma avtal, något facket menar inte stämmer.

– Förvaltningschef som hon var har långt gående delegation, säger Anders Ekegren, ombudsman på fackförbundet Jusek.

SVT: Menar du att hon kan skriva ett avtal för 3,6 miljoner?

– Ja, så som delegationen ser ut inom regionen.

Inger Bergström hade avtalen i en pärm med känsliga uppgifter på sitt rum. Eftersom avtalen inte diariefördes menar utredningen att det kan handla om tjänstefel.

– Ser man strikt på lagstiftningen är det inte så att man hade behövt diarieföra detta. Det  är nog en misstolkning av lagstiftningen. Om det hade varit så som arbetsgivaren hävdar, så kan det beteendet inte läggas till grund för ett avsked, säger Anders Ekegren.

Enligt facket kom avtalen till på uppdrag av Inger Bergströms dåvarande chef.

LÄS MER: Tidigare personalchef i landstinget har fått dubbla löner

– Det var ett väldigt tydligt önskemål från Anders L Johansson där Inger Bergström hamnade i en väldigt svår sits. Det kan ju ha varit så att om inte Inger gått med på detta, så är det inte säkert att Inger varit kvar i landstinget. Hon kände sig väldigt hårt pressad av den här situationen.

Anders Ekegren har haft kontakt med Inger Bergström, som han anser är den stora förloraren.

– Det här är ett sätt att lägga hela ansvaret på Inger Bergström och att man hanterar frågan på ett sådant sätt som gör att Inger Bergström verkligen kommer i skottgluggen. Så hon har tagit väldigt illa vid sig.
