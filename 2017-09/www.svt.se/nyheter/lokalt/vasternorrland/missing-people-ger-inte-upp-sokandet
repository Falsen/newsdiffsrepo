Missing people ger inte upp sökandet
Jenny Stjernström

Cirka 250 personer har anslutit sig till Missing people i sökningen efter 80-årige Rune Olsson varav nästan 100 anslöt första dagen. Polisen beslutade sent på onsdagskvällen att avsluta sökinsatsen men Missing people fortsätter ändå.

– Vi söker med polisens tillstånd. Det var polisens insatschef som bad den anhöriga att höra av sig till oss, säger Mikael Stenberg, operativ chef för sökinsatsen, Missing people.

Missing people är en ideell organisation med 24 regionala avdelningar. I Västernorrland är de cirka 15 stycken som kan styra en sökinsats. Utöver det finns ett 50-tal resurser med drönare, hundekipage och krishanterare. Sedan får vem som helst ansluta och hjälpa till med letandet. Missing people har en ständig kontakt med polis och anhöriga och söker med ett godkännande från dem.

– Det här blir lite skillnad mellan oss och polisen, vi söker så länge som de anhöriga vill och som vi har människor som kan söka, säger Mikael Stenberg.

Under torsdagskvällen kommer sökorganisationen samlas och göra en plan hur de ska lägga upp arbetet.

– Det verkar som om området kring hans bostad är väldigt sökt men det kan ändå vara relevant att dubbelkolla där ändå.

Vid 21.30-tiden kunde Mikael Stenberg meddela att det inte blir någon sökning varken torsdag eller fredag.

– Vi kommer köra sök lördag och söndag och samlas vid 10-tiden båda dagarna vid Selånger IP. Skulle vi köra i morgon så är det på kvällen så

då är det bättre när folk är utvilade och orkar leta, säger han.
