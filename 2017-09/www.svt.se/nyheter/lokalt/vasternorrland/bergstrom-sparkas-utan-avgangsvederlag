Bergström sparkas utan avgångsvederlag
Håkan  Alamaa

Bakgrunden till uppsägningen är att Inger Bergström hanterade den tidigare HR-chefen Lena Thelins förmånliga avtal när hon lämnade landstinget. Avtalet gav Thelin full lön från mars 2015 till augusti 2017 utan att hon behövde arbeta en enda timme.

Uppdraget att skriva under avtalet fick Bergström av förre landstingsdirektören Anders L Johansson, som senare fick sparken. Bergström valde också att inte diarieföra avtalet, något som är ett brott.

LÄS MER: Tidigare personalchef i landstinget har fått dubbla löner

Efter att det hela uppdagats avgick Inger Bergström från uppdraget som regiondirektör, på egen begäran, med omedelbar verkan. Kvar hade hon dock sin grundanställning i landstinget Västernorrland. Biträdande regiondirektör Margareta Tufvesson gick in i hennes ställe.

I slutet av juni varslades Bergström om uppsägning även från sin grundanställning. Sedan dess har förhandlingar mellan landstinget och de fackliga organisationerna skett.

LÄS MER: Inger Bergström varslas om uppsägning

På onsdagen meddelades att Inger Bergström nu är avskedad från sin anställning inom landstinget Västernorrland. Bergström får inget avgångsvederlag.
