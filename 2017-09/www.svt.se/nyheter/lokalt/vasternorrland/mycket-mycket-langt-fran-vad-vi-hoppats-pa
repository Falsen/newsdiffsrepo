”Mycket, mycket långt från vad vi hoppats på”
Håkan  Alamaa

I Härnösand var förhoppningarna stora på en ny järnväg söderut, förhoppningar som grusades idag. Satsningen på dubbelspår består fram till 2029 av knappt två mil mellan Sundsvall och Dingersjö samt knappt fyra mil mellan Gävle och Kringlan. Sex av tjugosju mil alltså.

– Ska man beskriva det som att det blev en tummetott?

– Jag tror att många känner det så direkt, att det verkar som en tummetott. Men om vi summerar det här kan det preliminärt handla om mellan fem och sex miljarder kronor som går till det område som är Ostkustbanans område, säger Fred Nilsson (S) kommunalråd i Härnösand till SVT Västernorrland.

Men det måste ha varit långt ifrån det du hoppats på?

– Mycket, mycket långt. Vi trodde absolut att vi skulle få en etapp mellan Sundsvall och Härnösand, säger Nilsson.
