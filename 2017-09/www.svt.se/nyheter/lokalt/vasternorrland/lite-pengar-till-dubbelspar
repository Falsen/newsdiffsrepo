Lite pengar till dubbelspår
Håkan  Alamaa

Den nationella transportplanen innehåller de satsningar som planeras på vägar och järnvägar under perioden 2018-2029. Det är 622,5 miljarder kronor som fördelas.

När det gäller tågtrafiken i Västernorrland och Gävleborg har kraven på dubbelspår söderut hörts länge. Kommuner längs sträckan Härnösand-Gävle har bildat ett gemensamt bolag, Nya Ostkustbanan, för att driva frågan.

Arbetet med dubbelspår har inletts på en kortare sträcka mellan Sundsvall och Dingersjö, en sträcka på två mil. I den nationella transportplanen finns nu pengar att färdigställa den sträckan.

Dessutom finns pengar för att inleda arbetet på sträckan Gävle – Kringlan, en sträcka på knappt fyra mil.

Det blir dubbelspår alltså, fast bara i sex av de 27 milen. Sträckan till Dingersjö fanns dessutom med redan i den förra planen.

För godstrafiken på Ådalsbanan finns ”reinvesteringar för ökad robusthet i systemet genom Västeraspby-Långsele”. Spår och kontaktledningar ska bytas för 450-550 miljoner kronor.

Detta ska stärka förutsättningarna för industrierna vid kusten och ge omledningsmöjligheter.

I övrigt ska rangerbangården i Sundsvall  och Ånge rustas upp. Trafikverket medfinansierar även nytt resecentrum i Sundsvall. Tunadalsspåret och Malandstriangeln, som fanns med i förra planen, finns även med i den nya.

För att höja hastigheten på Mittbanan mellan Sundsvall och Östersund ser man över bland annat övergångarna.

Längre norrut satsas däremot på järnväg, där påbörjas byggandet av sträckan Umeå – Skellefteå.

När det gäller vägnätet finns åtgärder för mötesseparering (mitträcke) på E4 mellan Ullånger och Docksta. Vissa sträckor på E14 ska också mötessepareras. Ett exempel är sträckan Sundsvall-Blåberget som finns med i denna plan, precis som i den förra. 230 miljoner anges ombyggnationen kosta. Sedan tidigare står det klart att Sundsvalls kommun får stå för en del av kostnaden.

En slant finns även för ombyggnationen av gamla E4 genom Sundsvall, som ska bli enfilig. Det är en rest från det tidigare E4 projektet.

Dessutom kan vissa vägar i Västernorrland bli aktuella för förstärkningsåtgärder. Detta för att klara de nya 74 tons lastbilar som nu tillåts.

I Trafikverkets plan finns inga större vägprojekt i Örnsköldsvik, Ånge, Timrå, Härnösand, Sollefteå eller Kramfors. Man kan lugnt konstatera att Västernorrland kammat noll i Trafikverkets plan.

I Örnsköldsvik får man fortsätta vänta på en tunnel för E4 genom Åsberget.

– Det är en väldigt stor åtgärd, den har tyvärr inte kunnat inrymmas i det här planförslaget. Så vi får titta vidare där tillsammans med kommunen om vi kan förstärka en del av de insatser som vi redan har gjort på genomfarten genom Örnsköldsvik, säger Catherine Kotake regional direktör vid Trafikverkets Region Mitt.

Det finns ett flertal hamnar i landet där trimningsåtgärder som muddringsinsatser övervägs i anslutande farleder, till exempel Sundsvall.
