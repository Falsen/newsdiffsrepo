Thelin-avtalen överlämnas till åklagare
Jenny Stjernström

I juni avslöjades det att Lena Thelin, den tidigare personalchefen vid Landstinget Västernorrland, hade fått dubbla löner efter att hon avslutat sin tjänst. Det har varit många turer i ärendet, och på uppdrag av tillförordnad regiondirektör Margareta Tufvesson har en advokatbyrå granskat avtalen som den tidigare regiondirektören Inger Bergström skrev under.

På måndagskvällen kunde regionrådet Erik Lövgren (S) meddela att den nya externa utredningen av avtalen överlämnas till åklagare efter rekommendation av den advokatbyrån som genomfört granskningen.

– Vi vill att åklagaren åter prövar om något brott begåtts kring de
båda avtalen, säger regionrådet Erik Lövgren (S) i ett pressmeddelande.


Utredningen har skett på uppdrag av tillförordnad regiondirektör
Margareta Tufvesson som ett komplement till den utredning
som landstingets egna jurister kommit fram till.

– Det är viktigt att vi hanterar den här frågan på ett korrekt och
sakligt sätt. Vi gav därför vår upphandlade advokatbyrå uppdraget
att också göra en juridisk bedömning av avtalen med den tidigare
HR-direktören, säger Margareta Tufvesson i pressmeddelandet.

Advokatbyrån råder Landstinget Västernorrland att be åklagarmyndigheten att ta upp den tidigare förundersökningen när det gäller avtalen. Annars bör de, enligt byrån, driva en civilrättslig process mot den avskedade regiondirektören för skadestånd avseende brott mot anställningsavtalet. De rekommenderar också att se om det finns en möjlighet att få Lena Thelin att betala tillbaka en del av hennes lön hon fick efter att hon slutade som HR-chef i landstinget.

Landstinget beslutar att följa det första rådet, för att se om brott begåtts, som till exempel trolöshet mot huvudman. De andra rekommendationerna vill de inte bestämma något om förrän de vet om åklagarmyndigheten återupptar förundersökningen eller inte.

SVT Nyheter Västernorrland har under kvällen försökt att nå Inger Bergström för en kommentar utan resultat.
