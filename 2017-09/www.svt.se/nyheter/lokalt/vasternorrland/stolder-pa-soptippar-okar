Stölder på soptippar ökar
Patric Sellen

– Det är vid vår avdelning för återbruk, där man kan lämna in saker man tror andra kan ha användning för, som incidenterna inträffat, bekräftar Andreas Einarsson, kommunikationschef vid Härnösand Energi och Miljö AB – Hemab – för SVT Nyheter Västernorrland.

– Det handlar om personer som plockat med sig saker och som uppenbarligen inte har haft klart för sig att det inte är tillåtet.

Vid de aktuella tillfällena har personalen vid kretsloppsparken känt sig hotad.

– Vi har gjort polisanmälan både om stöld och olaga hot, säger Andreas Einarsson.

Men är det så allvarligt att folk tar med sig saker från en återvinningsanläggning? Det är ju saker som folk inte vill ha längre?

– Det är inte tillåtet, om inte annat av miljöskäl. Och det är de allra flesta som kommer hit trots allt fullt medvetna om. Jag skulle vilja säga att när sådant här händer handlar det oftast om rena missförstånd som för det mesta kan klaras ut.

På andra håll i Sverige har stölder i kretsloppsparker blivit ett stort problem.

I Skåne exempelvis har vissa kommuner infört både överfallslarm och väktare för att få bukt med bekymren och för att öka säkerheten för personalen.

– De problemen har vi inte här. Och jag hoppas och tror att det inte ska bli nödvändigt att vidta sådana åtgärder här heller, säger Andreas Einarsson.
