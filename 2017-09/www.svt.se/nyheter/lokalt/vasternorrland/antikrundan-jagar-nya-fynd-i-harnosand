Antikrundan jagar nya fynd i Härnösand
Peter Nässén

2014 hittade TV-programmet Antikrundan en okänd tavla av den franske konstnären Matisse värd över 20 miljoner kronor. Tavlan finns på Härnösands konsthall, och nu gör programmet ett nytt besök i staden.

Håkan Helsing i Härnösand har länge funderat över vad hans glasbord kan vara värt, så när SVT-programmet Antikrundan nu är på besök i staden igen passade han på att anmäla bordet till programmet.

– Jag är väldigt nyfiken på att få veta mer om bordets historia, jag köpte det när jag var student i Lund för över 30 år sedan säger Håkan Helsing.

Programledaren Anne Lundberg är hemma hos Håkan Helsing för att titta på bordet och för att transportera det till inspelningsplatsen på Murberget i Härnösand.

– Det är ett mycket vackert bord, det skulle mycket väl kunna stå hemma hos mig, säger Anne Lundberg.

Senast Antikrundan var på besök i Härnösand var 1995, men för tre år sedan vid en inspelning i Sundsvall gjordes det hittills dyraste fyndet i TV-programmets historia. En dittills okänd målning av den franske konstnären Henri Matisse visade sig vara äkta och värd över 20 miljoner kronor.

Tavlan fanns, och finns, att se på länsmuseet Murberget i Härnösand där man tvingats skapa helt nya säkerhetsrutiner efter att tavlan upptäckts. Något nytt 20-miljoners fynd räknar dock inte Anne Lundberg med den här gången.

– Nej, men man kan ju alltid hoppas, skrattar Anne Lundberg, och passar på att uppmana härnösandsborna att komma med sina dyrgripar.

LÄS OCKSÅ: Antikrundan på besök i Orsa

Håkan Helsing räknar inte heller med att hans glasbord ska ge några stora pengar men han ser ändå fram mot tisdagens inspelning av programmet med spänning.

– Jag betalade 2 000 kronor när jag köpte det så jag tror på en värdering på cirka 8 000 kronor, säger Håkan Helsing.

Under måndagen pågår arbetet med att förbereda inspelningen, totalt är det ett 50-tal personer inblandade i TV-produktionen och de två entimmesprogrammen från Härnösand kommer att sändas någon gång under vintern-våren 2018.
