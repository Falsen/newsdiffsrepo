Inget beslut om ”listningsstopp”
Håkan  Alamaa

SVT Västernorrland har tidigare berättat om att läkarna på Sidsjö vårdcentral i Sundsvall inte klarar av att ta emot alla patienter som vill komma dit. Därför vill de kunna införa ett listningsstopp. Alternativet menade dom var att lägga ner vårdcentralen eftersom lokalerna och antalet läkare helt enkelt inte räcker till.

Men deras begäran stötte på patrull hos landstinget som menade att det var ett lagbrott att neka patienter.

Ägarna till Sidsjö vårdcentral begärde då att få införa ett tillfälligt listningsstopp under ett år. Detta under tiden som Landstinget Västernorrland utreder hur lagen om valfrihet ska tolkas.

På torsdagen var frågan uppe på Regionstyrelsens bord. Men något beslut blev det inte. Istället skickades frågan vidare till regionfullmäktige som ska fatta slutgiltigt beslut i frågan senare i höst.

Under tiden som frågan mals i de byråkratiska kvarnarna möts besökare på vårdcentralens hemsida av beskedet att de inte rekommenderar patienter att lista sig på vårdcentralen, detta på grund av långa väntetider.
