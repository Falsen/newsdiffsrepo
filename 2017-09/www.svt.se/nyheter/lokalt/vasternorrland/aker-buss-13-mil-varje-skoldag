Åker buss 13 mil varje skoldag
Barbro Sellin

Skolan i Överturingen som ligger i Ånge kommun blev nedlagd år 2014. Det innebär att systrarna Emilia och Josefine Vallin får åka till Minervaskolan i Ånge. För att hinna med skolbussen som går halvsju från Överturingen så får Emilia och Josefine kliva upp halvsex. Att åka sträckan mellan hemmet och skolan tar en timme och tjugo minuter. Bussen åker förbi flera byar som Kölsillre, Östavall och Alby. Efter skoldagen blir det en åktur med buss igen och regel så är de inte hemma förrän halvfem på eftermiddagen.

– I början var man ju jättetrött och då var man det hela skoldagen också. Sedan när man skulle hem igen var man ju också trött, säger Josefine Vallin som går i sjunde klass på Minervaskolan i Ånge.

– Ja, jag brukar vara ganska hungrig så jag brukar ha med mig någon frukt att äta på bussen, berättar Emilia Vallin som går i nionde klass.

I dag finns det elva barn i Överturingen som är mellan sex till sexton år. En del av dem åker till Alby där man går till femte klass och sedan från sjätte till nionde klass i Ånge. Andra har valt att åka till Rätan som ligger i Jämtlands län för att sedan gå i Svenstavik när de börjar högstadiet. Men så var det inte förr. Då hade man en egen skola i Överturingen. Den startade redan på 40-talet och stängdes år 2014.

– När de gick på skolan här då behövde de ju aldrig kliva upp en morgon före klockan sju. De fick åka hem direkt när det slutade och slutade de två så var de hemma kvart över två. Så det är en viss skillnad på halv fem. Ja, första åren var jättejobbiga när de började i Ånge. De var ju dödströtta och somnade ofta före klockan åtta, berättar Anneli Vallin som är flickornas mamma.

Vissa dagar så måste Emilia och Josefine stanna i en timme och tjugo minuter i Ånge efter skolans slut innan de får ta bussen hem.

– Ja så fort man slutar så vill man ju åka hem men ibland så går det inte. Då får man ju sitta och vänta bara, säger Emilia Vallin.

– Jag tycker faktiskt att det är bedrövligt att de ska behöva vänta över en timma innan de kan ta sig hem. Det gick ju bussar mer förut men det har ju blivit indragningar så nu är det taxi och då är det ju de yngre barnen i första hand som de erbjuder. Jag tycker inte att det är bra. Det är ju varken roligt eller trevligt att driva i Ånge en timmes tid och inte ha någonting att göra, säger Anneli Vallin.

Att man bosätter sig så här långt ifrån skolan, tycker du att det är rätt?

– Då var det rätt när jag flyttade hit, för vi hade skola, förskola och vi hade affären. Ja, den har vi fortfarande kvar för den har öppnats igen. Så just då var det alternativet, vi ville bo i skogen och vi ville bo på landet. Då var det det ultimata, berättar Anneli Vallin.

Famljen består av sju personer. De tre äldre barnen är nu utflugna. Alla har trivts väldigt bra  i Överturingen men ibland så kommer det funderingar på att flytta.

– Det är därför vi har diskuterat också med barnen. Nu går nästyngsta i nian, ska vi kanske flytta lite närmare en stad så att de slipper bo borta. Det blir kortare dagar då men de vill ju inte. De trivs ju att bo så här. Men tankarna finns ju, menar Anneli Vallin.
