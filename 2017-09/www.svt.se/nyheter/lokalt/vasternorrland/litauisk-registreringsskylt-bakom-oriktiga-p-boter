Kenneth har fått 50 p-böter trots att bilen står hemma
Thomas Sundberg

Kenneth Gravem från Domsjö har under ett år fått ca 50 parkeringsböter i Stockholm trots att det inte är hans bil som stått felparkerad. Anledningen är en bil registrerad i Litauen med samma registreringsnummer som Kenneths bil.

Felet som gjorts i samtliga fall är i själva verket att parkeringsvakterna som skrivit ut böterna, av någon anledning, inte har uppmärksammat nationalitetsmärket i vänsterkanten på registreringsskylten.

När en p-bot skrivs ut ges parkeringsvakten möjlighet att kryssa i om bilen är registrerad i ett annat land. Men trots att Kenneth har påpekat felet och bestridit parkeringsböterna fortsätter de dimpa ner i hans brevlåda.

– Det står ingenstans på parkeringsböterna som jag har fått. Ingenting. Man har helt enkelt struntat i att skriva in det i p-boten. Jag tror att det beror på rent slarv, säger Kenneth Gravem.

Ytterligare ett problem dök upp när Kenneth försökte byta bil. Handlaren ville inte ha bilen som inbyte på grund av problemen med parkeringsböterna. Kenneth försökte då registrera om sin bil med ett nytt registreringsnummer men Transportstyrelsen gav kalla handen till det förslaget. Istället funderar Kenneth nu på en sista utväg för att få nytt registreringsnummer till sin bil.

LÄS MER:
Han tog p-boten till Högsta domstolen – men förlorade

– Min hustru och jag funderar på att avregistrera bilen och exportera den till ett annat land och registrera den där. Sedan tar vi tillbaka bilen och nyregistrerar den. Betalar registreringsavgiften och typbesiktningen vilket kostar ca 7000 kronor.

När vi kontaktar Apcoa parking, ett av parkeringsbolagen som skrivit ut parkeringsböter till Kenneth, känner man till ärendet.

– Jag har noterat att det skrivits om det här och har samlat arbetsledningen för att få ut information om ärendet. Det är helt klart en rutin som har brustit. Jag kan garantera att alla p-böter från oss kommer att dras tillbaka så att den berörda personen får ett slut på det här, säger Fredrik Westergård, verksamhetschef på Apcoa parking.
