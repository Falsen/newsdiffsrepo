Nioårig pojke omkom vid svår olycka utanför Sundsvall
Thomas Sundberg

En person har förts med ambulans till sjukhus men det rapporteras om flera skadade. Enligt uppgifter till polisen har en bil voltat in mot en fastighet och då hamnat på en annan bil. Polis, räddningstjänst och ambulans finns på platsen.

Enligt Lars Dolk, inre befäl vid räddningstjänsten i Sundsvall hade totalt tre personer, varav två barn, förts med ambulans till sjukhus. Ett av barnen uppgavs då vara allvarligt skadat.

Vid 18-tiden kom beskedet att en nioårig pojke har avlidit. Anhöriga har underrättats.

En kvinna fick vård för en lindrig skallskada och kunde lämna sjukhuset efter behandling. Även ett 11-årigt barn vårdades för lindriga skador, men kunde lämna sjukhuset efter behandling. Det uppger Sundsvalls sjukhus.

– Vi var liksom polisen snabbt på plats och det var rätt rörigt med många chockade människor. Vi vet inte hur olyckan gått till men en bil har av någon anledning kört in i andra bilar och även ett skärmtak och hamnat på en annan bil, enligt Lars Dolk.

Parkeringen ligger vid den koptisk-ortodoxa församlingen S:t Mikael. Kyrkan har gudstjänst varje söndag.

Polisen har inlett en förundersökning för att utreda olyckan och bilförarens ansvar. I nuläget misstänks föraren för grovt vållande till annans död, vållande till kroppsskada och grov vårsdslöshet i trafik.
