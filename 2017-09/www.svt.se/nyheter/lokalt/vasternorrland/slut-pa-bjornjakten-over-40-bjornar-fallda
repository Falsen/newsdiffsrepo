Slut på björnjakten – över 40 björnar fällda
Jenny Stjernström

Årets björnjakt inleddes i mitten på augusti och redan första dagen sköts fyra björnar i Västernorrlands län. Det beslutades att 40 björnar skulle få skjutas.

– Vi har en målsättning att stoppa ökningen av björn. Vi gjorde en
spillningsinventering och vi fick resultaten innan jakten. Där
konstaterades det att det var mycket mer björn än vad vi själva trodde, säger Karin Saltin, jakthandläggare på Länsstyrelsen Västernorrland.

Men under fredagen kunde hon bekräfta att antalet fällda björnar blev 42 stycken.

–
Fyra rapporterades inom en jättekort tid på 20-25 minuter. Två av
de första som rapporterades var inte konstaterade att de var döda.
Och under tiden sköts de andra.
Det var inga ogentligheter eller konstigheter, utan det var bara slumpen, säger Karin Saltin.

Enligt Karin Saltin har det inte varit några skadeskjutningar utan de flesta björnar har dödats direkt. Till ovanligheternas skull fälldes elva björnar i Sundsvalls kommun, vilket också var flest i hela länet.


– Det har inte gjorts det förut men det är många som har varit ute
och jagat där i år. Jag har ingen annan förklaring, säger Karin Saltin.

Det var också något som länsstyrelsen ville, att fler skulle jaga i Sundsvall och Ånge då det är en ökad björnstam i Västernorrland överlag.

I Sollefteå sköts tio björnar, i Kramfors bara tre och åtta fälldes i Örnsköldsvik. Se hela listan i faktarutan.


Nu kommer länsstyrelsen följa upp björnjakten med observationer, vilket innebär att jägarna under
älgjakten rapporterar in om de ser en björn. Länsstyrelsen får då ett hum om hur många björnar som är kvar i skogarna och om de fått ungar. De kan då göra en ny bedömning av hur många som kommer få skjutas under vårens björnjakt.
