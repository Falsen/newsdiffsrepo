Jägare kritiska: För många älgar ska skjutas
Berno Jonsson

Konflikten runt älgskötselområdena finns i de fyra nordligaste länen enligt Jägareförbundets ordförande i Västerbotten KG Abramsson.

– Vi har fått klara indikationer på att jägare och representanter för skogsbruket har svårt att komma överens, och konfliktnivån ökar, säger KG Abramsson.

Konflikten är delvis naturlig menar han då skogsbruket märker av betesskador, medan jägarna vill ha en stabil älgstam. Men bråket rör mer än antalet älgar som får skjutas.

– Det handlar också om vilken sorts älgar som ska jagas, och var de ska jagas, säger Abramsson.

Enligt Naturvårdsverket har drygt 60 000 jägare löst jaktkort i de fyra nordligaste länen, och enligt Jägareförbundet är skogsbolagen beroende av dem.

– Det är ju jägarna som verkställer jakten, och tappar man den goda relationen med jägarna blir det stora problem.

Läs mer: Obotliga galna älgsjukan kan vara här

Älgskötselområdena har funnits i fem år, och enligt KG Abramsson har konflikten i älgskötselområdena trappats upp år efter år.

– Det är synd, för det här nya arbetssättet tar några år att sätta sig, och det är olyckligt att jägarna nu börjar hoppa av, säger Abramsson.
