Blommor och grattis var bedragare
Rolf Lunneborg

Polisen har fått in flera anmälningar under fredagseftermiddagen och kvällen.

– I ett fall rör det sig om en man och en kvinna som ringt på med en blomsterbukett och gratulerat till vinsten i postkodlotteriet. I praktiken har de varit ute efter bankkort och koder, uppger Marcus Isakson vid polisen.

SVT Västernorrland får kontakt med en kvinna som blev vittne till ett bedrägeriförsök i Skönsberg under fredagseftermiddagen. En äldre släkting hade blivit uppringd av någon som påstod sig företräda postkodlotteriet:

– Dom gratulerade till vinsten på 100 000 kronor och ville komma förbi med en blomsterbukett. Eftersom min släkting inte ens är med i postkodlotteriet så blev vi givetvis misstänksamma. När de sedan kom två ungdomar med blommor och jag mötte upp med kritiska frågor drog de sig genast tillbaka, berättar hon.

Polisen har under fredagen fått in tre anmälningar från äldre som blivit kontaktade av bedragarna. I ett fall övertalades en person att lämna ifrån sig bankkort och kod eftersom det var det som enligt bedragarna krävdes för att få vinsten insatt på kontot.

LÄS MER: ”Barnbarnsliga” i farten – igen

Tillvägagångssättet är inte nytt. För två år sedan rapporterade SVT om en våg av bedrägeriet som drabbat äldre i västsverige. Också då var ett löfte om en lotterivinst ett sätt att komma gamla in på livet för att lura dem på pengar.

LÄS MER: Falsk läkare lurade åldringar på 100.000 kronor
