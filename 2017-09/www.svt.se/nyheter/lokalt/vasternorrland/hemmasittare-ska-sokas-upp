Hemmasittare ska sökas upp
Håkan  Alamaa

Cirka 300 unga i Sundsvall har ingen gymnasieexamen och går varken i skolan eller jobbar. Barn- och utbildningsnämnden ska nu hjälpa dem att komma in i studier och framtida arbete.

Enligt lag har kommunen skyldighet att erbjuda individuellt anpassade insatser till ungdomar under 20 år som inte går på nationella program på gymnasiet. Genom de tre nya tjänsterna ska kommunen söka upp hemmasittarna och ge stöd till de som vill läsa upp sin gymnasieexamen.

– För oss i den politiska majoriteten är det en prioriterad fråga att fler ska slutföra sin gymnasieutbildning eftersom vi ser att det är den absolut viktigaste insatsen för att förhindra framtida arbetslöshet. För varje år som går utan sysselsättning ökar dessutom risken för ett liv i arbetslöshet. Därför är det viktigt att vi fångar upp den här gruppen tidigt och ser till att alla får det stöd och den motivation de behöver. Genom uppsökande arbete och individbaserat stöd kommer vi en bra bit på vägen. säger João Pinheiro (S), ordförande barn- och utbildningsnämnden i ett pressmeddelande.
