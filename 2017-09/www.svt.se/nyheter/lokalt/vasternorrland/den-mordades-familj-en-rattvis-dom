Familjen åt släktmiddag med en av mördarna
Rolf Lunneborg

Mordet på Ramin Scherzaj har krossat flera familjer. Ramin Scherzajs egen familj plågas fortfarande av att ha förlorat en son och en bror.

Ramin Scherzajs mamma och lillebror fick beskedet om livstidsdomarna vid lunchtid på fredagen.

– Även om det inte hjälper oss i saknaden efter Ramin är det en rättvis dom och en viktig signal, säger en nära släkting som har en nära och daglig kontakt med familjen.

Fortfarande ett år efter mordet på 23-årige Ramin Scherzaj ett öppet sår. Såväl hans mamma som lillebror har mått psykiskt dåligt under den långa rättsprocessen som inleddes med flera gripanden bara dagar efter mordet.

Familjen hade också en nära relation med Ramin Scherzajs före detta flickvän. Två dagar innan mordet åt familjen middag tillsammans utan att de kunde ana att hon samtidigt deltog i planläggningen att mörda honom. I dagens dom i Gävle tingsrätt konstateras att hon agerade lockbete för att locka honom till Gävle där kidnappningen och mordplanerna sedan sattes i verket.

Tingsrätten skriver: ”Gärningen var noggrant planerad av flera gärningsmän och deras agerande har präglats av förslagenhet, särskilt kvinnans när hon lurade in honom i en dödsfälla.”

Vid släktmiddagen bara dagarna innan mordet märktes inget av denna förslagenhet, berättar släktingen.

– Hon uppträdde normalt och kärleksfullt. Dom Vi kunde inte tro att hon var i stånd till det som sedan hände. Hon har dessutom ansvar för två små barn.

Barnens båda föräldrar tillhör de som döms till livstids fängelse i och med dagens tingsrättsdom. Enligt domen står det klart att Ramin Scherzajs före detta flickvän spelade ett dubbelspel med sin dåvarande man och att planläggningen av mordet kan ha pågått i flera månader.

Redan i början av 2016 – drygt två månader innan mordet – ska flickvännen ha varit i kontakt med sin man och förklarat att hon var beredd att gå tillbaka till honom under förutsättning att maken var beredd att döda Ramin Scherzaj.

Den utlösande faktorn var enligt Gävle tingsrätt den bild på Ramin Scherzaj och flickvännen som lades ut på Facebook. Bilden som visade en kindpuss ledde till att deras kärleksaffär blev allmänt känd.

Enligt tingsrättens bedömning var det spridningen av fotografiet/fotografierna som var det avgörande motivet för att döda Ramin Scherzaj och det stämmer väl överens med vad som framkommit om synen på familjens och den äkta mannens upprättande av sin heder.

Ramin Scherzajs familj var tidigare bosatt i Sundsvall men lever nu på annan ort i Sverige.
