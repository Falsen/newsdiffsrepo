Lotta Rudholms anhöriga kräver skadestånd
Håkan  Alamaa

Socionomen Maria Hallenius Henrysson och föreningen Socionomer Utan Gränser har engagerat sig mycket i fallet Lotta och driver, på familjens vägnar, frågor som rör fallet.

– Jag tror att det här kan göra enorm skillnad i hur rättsstaten hanterar våld i nära relationer och kvinnors rättigheter och hur man hanterar våldsmål. Det är det primära målet för oss när vi gör det här.

De har anlitat en egen advokat och en extern rättsläkare som gått igenom Lottas fall. Deras undersökning har nu resulterat i en tolv sidor lång anmälan till Justitiekanslern, JK. I den riktas stark kritik mot hur polis, åklagare och rättsmedicinsk expertis hanterat fallet.

– Advokaten sa i morse att han hade ett gott hopp om att det här kan fungera, säger Maria Hallenius Henrysson.

Anmälan till JK avslutas med ett krav på att tre anhöriga ska få 30 000 Euro vardera i skadestånd.

– Det har begåtts otroligt många misstag innan Lotta dog. Det handlar om åklagarens hantering, om polismyndighetens hantering och om socialtjänsten och vårdens hantering. Vi anser att hade man agerat på ett annat sätt så hade Lotta faktiskt nästan levt idag, känner vi. Det måste någonstans bli en konsekvens när man gör så här mycket misstag, säger Maria Hallenius Henrysson till SVT Västernorrland.

Framför allt handlar misstagen om att Lottas tidigare anmälan om misshandel inte togs tag i på rätt sätt.

– Att åklagarmynigheten valde att lägga ner åtalet när Lotta inte ville medverka tycker jag är det mest graverande. Mannen hon anmält var villkorligt frigiven för ett annat brott och samtidigt var han ett allvarligt hot mot Lotta. Och allt detta valde man att bortse ifrån, säger Maria Hallenius Henrysson.

Hon menar också att polisens agerande när Lottas sökte hjälp var under all kritik.

– En person som söker i den situation Lotta var i ska inte behöva jaga polisen i flera dygn. För de hörde inte av sig, de försvann i flera dygn, säger Maria Hallenius Henrysson.

Enligt henne handlar inte skadeståndskravet om att familjen ska få pengar. Det handlar istället om en markering mot de misstag som begåtts.

– Lotta kommer inte tillbaka. Jag tror inte att familjen kommer att må bättre för att de kommer att få pengar. Jag tror att det handlar mer om att staten måste ta sitt ansvar och att man lyfter den här frågan.

Lotta Rudholm inledde en relation med en 33-årig man i februari 2016. Under de efterföljande tre månaderna hotade, slog och trakasserade han henne. I juni 2015 misshandlade han Lotta till döds i hennes hem i Bromma. 33-åringen dömdes i tingsrätten till livstid för mordet, hovrätten sänkte sedan straffet till 18 års fängelse.

Hallenius Henrysson och föreningen Socionomer Utan Gränser har också tagit initiativ arbetet med en ny lag, Lex Lotta. Lagen ska tvinga en åklagare att gå vidare och inte lägga ned en utredning, även om kvinnan tar tillbaka sin polisanmälan.
