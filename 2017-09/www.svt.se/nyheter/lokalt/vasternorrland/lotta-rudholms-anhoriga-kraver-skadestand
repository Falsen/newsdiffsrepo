Lotta Rudholms anhöriga kräver skadestånd
Håkan  Alamaa

Socionomen Maria Hallenius Henrysson och föreningen Socionomer Utan Gränser har engagerat sig mycket i fallet Lotta och driver, på familjens vägnar, frågor som rör fallet.

De har anlitat en egen advokat och en extern rättsläkare som gått igenom Lottas fall. Deras undersökning har nu resulterat i en 12 sidor lång anmälan till Justitiekanslern, JK. I den riktas stark kritik mot hur polis, åklagare och rättsmedicinsk expertis hanterat fallet.

Anmälan till JK avslutas med ett krav på att tre anhöriga ska få 30 000 Euro vardera i skadestånd.

– Det har begåtts otroligt många misstag. Nu måste samhället ta ansvar, säger Maria Hallenius Henrysson till SVT Västernorrland.

Hallenius Henrysson menar att skadeståndskravet inte handlar om att familjen ska få pengar. Det handlar istället om en markering mot de misstag som begåtts.

Lotta Rudholm inledde en relation med en 33-årig man i februari 2016. Under de efterföljande tre månaderna hotade, slog och trakasserade han henne. I juni 2015 misshandlade han henne till döds i sitt hem i Bromma. 33-åringen dömdes i tingsrätten till livstid för mordet, hovrätten sänkte sedan straffet till 18 års fängelse.

Under utredningens gång framkommer att Lotta tidigare polisanmält 33-åringen för misshandel och att han hade varit anhållen i sin frånvaro misstänkt för grov kvinnofridskränkning. Några dagar innan misshandeln lades ärendet ner på grund av brist på bevis.

Hallenius Henrysson och föreningen Socionomer Utan Gränser har också tagit initiativ arbetet med en ny lag, Lex Lotta. Lagen ska tvinga en åklagare att gå vidare och inte lägga ned en utredning, även om kvinnan tar tillbaka sin polisanmälan.
