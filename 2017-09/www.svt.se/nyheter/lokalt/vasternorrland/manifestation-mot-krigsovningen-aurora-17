Manifestation mot krigsövningen Aurora 17
Thomas Sundberg

Enligt försvarsmakten mobiliseras samtliga stridskrafter och fler än 19 000 soldater varav en fjärdedel från Hemvärnet för att öva på land, till sjöss och i luften. Övningen är förlagd på och omkring Gotlands län, Stockholms län, Uppsala län, Södermanlands län och Västra Götalands län och kommer att pågå i tre veckor. Åke Johansson (V) var en av fem talare från de vänstergrupper och enskilda som samlats på stora torget

– Vi är oroliga för att den långa perioden av fred kommer att försvinna. Vi blir allt mer ett land som är beroende av USA. Samtidigt är vi övertygade om att en majoritet av Sveriges röstberättigade vill välja den fredliga vägen. Det såg vi inte minst i motståndet när vi skrev på värdlandsavtalet , säger Åke Johansson från Vänsterpartiet i Sundsvall.

2016 röstades värdlandsavtalet igenom i Riksdagen efter starka protester från bland andra vänsterpartiet och skapade splittringar inom Miljöpartiet. Avtalet innebär att Sverige kan ta emot stöd från Nato vid till exempel krig men också att Sverige kan stötta Nato i konflikter. Det betyder också att Sverige kan stå som värd vid militärövningar tillsammans med länder som ingår i Nato som i fallet Aurora 17.

Utöver det svenska försvaret deltar ca 1500 soldater från USA, Frankrike, Danmark, Estland, Finland, Norge och Tyskland. Samtidigt som Aurora 17 pågår, genomförs den ryska storövningen Zapad 17 tillsammans med Vitryssland. Åke Johansson (V) ser med oro på övningarna.

– Vi är rädda att det skapas en spiral av kapprustning och militärövningar. Någon bestämmer sig för en stor övning och en annan startar en övning för att hävda sig.
