Livstidsdömd vill höras igen
Rolf Lunneborg

Tekniska problem med ljud- och videouppspelningar ledde till att rättegångsstarten i Sundsvall försenades.

I väntan på att rättegången skulle komma igång hann advokaterna skvallra lite om förutsättningarna. Fyra advokater har bytts ut sedan tingsrättsförhandlingen i Gävle.

En central fråga när mordet nu ska prövas i hovrätten är om det kommer att läggas fram ny bevisning. Det spekulerades om att det kan bli ett ”chicken race” i hovrätten och att de dömda börjar skylla på varandra.

I ett fall har en av de livstidsdömda också begärt att få höras på nytt i hovrätten.

Ny advokat som företrädare för en av de livstidsdömda är den välkände toppadvokaten Tomas Olsson. Den mördade Ramin Scherzaj dödsbo och hans mamma och bror företräds av advokaten Madeleine Ljungberg.

Tomas Olsson inledde också med att ifrågasätta en av de sakkunniga i som hördes om hedersvåld och hederskultur. Tomas Olsson ifrågasatte expertens tyngd och sakkunskap om hederskultur och förklarade att han skulle återkomma till detta senare under hovrättsförhandlingen.

Samtliga sex personer som dömdes för mordet har överklagat sina domar och begärde på tisdagen, via sina ombud i hovrätten, att bli friade. Fem dömdes i tingsrätten till livstid medan den sjätte som var under 21 år när mordet begicks dömdes till 14 års fängelse.

De två yngre män som åtalades för medhjälp och sedan friades av Gävle tingsrätt finns återigen på de åtalades bänk. Den friande domen överklagades av internationella åklagarkammaren som kommer att ha flera åklagare på plats under rättegången, bland andra chefsåklagare Krister Peterson som är mest känd som Palmeåklagare och den som sedan i våras leder förundersökningen av mordet på Olof Palme.

Åklagarna begär begär nu i hovrätten att männen ska fällas för medhjälp till mord eller skyddande av brottsling.

I den rättssal som uteslutande används för de tilltalade och deras ombud och tolkar finns ett 50-tal personer. Åhörare och media sitter i en angränsande rättssal.
