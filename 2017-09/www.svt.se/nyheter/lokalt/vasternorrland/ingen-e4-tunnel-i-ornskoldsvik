Ingen E4-tunnel i Örnsköldsvik – en dålig miljönyhet
Thomas Sundberg

Varje dygn passerar ca 22 000 fordon centrala Örnsköldsvik. Flera års mätningar av PM 10-partiklar och kväveoxid visar att gränsvärdena vid flera tillfällen överskridits och den enda, slutgiltiga lösningen är en omdragning av E4 som nu klyver centrala Örnsköldsvik. Sedan 60-talet har man därför förordat en omdragning av E4 förbi centrala Örnsköldsvik.

För att minska de luftburna slitagepartiklarna, PM 10, har åtgärder som sänkt hastighet och dammbindande beläggning på E4 visat positiva effekter men enligt Katarina Mähler, miljöinspektör på Örnsköldsviks kommun, finns riskerna för överskridna värden fortfarande kvar.

– Vi klarar det idag men mätningarna visar tydligt att en flytt av E4 är den enda hållbara lösningen.

Läs mer: Lite pengar till dubbelspår

Förra årets mätning visade att dygnsmedelvärdet för koloxid överskreds 22 gånger. Det är tillåtet att medelvärdet överstigs sju dygn per år. Det var också det sämsta mätresultatet på flera år. Leif Lindholm (S), ordförande i Samhällsbyggnadsnämnden är övertygad om att ökningen av dieselbilar ligger bakom den allt smutsigare luften.

– På senare år har det blivit en kraftig ökning av kväveoxider och det är till stor del kopplat till den mängd diesel som förbrukas i vårt område. Vi har väl Volkswagen och en del andra att tacka för luftkvalitén. Kvalificerat bedrägeri från bilindustrin gör det ju inte lättare att leva.

Han är ändå försiktigt positiv och hoppas att tunneldragningen kan finnas med i nästa transportplan. 2012 gjordes en förstudie med olika sträckningar för tunnel genom Åsberget. Den södra ingången i berget är i princip beslutad men i den norra ingången finns ett östligt och ett västligt aternativ.

– Studien ligger hos Trafikverket idag med två alternativa dragningar varav en ska förordas. Det kommer sen att gå in i planeringen. Vi har aldrig varit så nära att få med det i den nationella planen som nu.

Men det har tagit 60 år.

– Precis. Men det tog rätt många år att få till järnvägen också.
