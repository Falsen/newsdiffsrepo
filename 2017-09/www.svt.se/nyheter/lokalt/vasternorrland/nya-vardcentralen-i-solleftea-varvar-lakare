Nya vårdcentralen i Sollefteå värvar läkare
Håkan  Alamaa

Föreningen VOON, Vård och omsorg i Norrland, som vill starta vårdcentral i Sollefteå, har sedan i somras ett godkännande från landstinget. Men reglerna säger att hälften av de anställda läkarna måste vara specialister i allmänmedicin.

Förra veckan drabbades föreningen av ett avhopp när en av de värvade läkarna fick jobb på annan ort. Plötsligt var öppnandet av vårdcentralen i fara.

Men bara en vecka senare ser det ljusare ut igen. Föreningens ordförande Stefan Kanerva berättar för SVT Västernorrland att man lyckats hitta en ny specialist som är villig att arbeta i Sollefteå.

– Nu kan vi börja rekrytera resten av den personal  som behövs efter de intresseanmälningar vi har, säger Kanerva.

Föreningen räknar med att vårdcentralen troligen ska kunna öppna i slutet av året eller möjligen i januari nästa år.
