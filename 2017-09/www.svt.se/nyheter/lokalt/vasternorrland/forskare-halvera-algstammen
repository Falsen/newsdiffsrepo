Forskare: ”Halvera älgstammen”
Ylva Holmgren

Enligt forskaren Pelle Gemmel vid Sveriges lantsbruksuniversitet, SLU, minskar tillväxten på den svenska skogen med en miljon kubikmeter per år på grund av älgbetet. Det motsvarar över en miljon ton koldioxid.

Pelle Gemmel gjorde en jämförelse med inrikesflyget och menar att älgbetets påverkan på miljön är betydligt allvarligare än inrikesflyget.

– Det är ju så att det direkt påverkar skogstillväxt och upptaget av koldioxid, vilket innebär att det inte är så klimatsmart mat, säger Pelle Gemmel, SLU och hänvisar till vad han sagt i en artikel i tidningen ATL om att äta älgkött skulle vara bra för miljön. Enligt Världsnaturfonden är det mer miljövänligt att äta vilt än nötkött.

Men älgjägarna håller inte med.

– Nej, det låter ju väldigt knepigt. Ska i så fall kanske alla vara veganer för att alla djur är en miljöförstörare egentligen? Alla växter tar ju upp koldioxid och enligt WWF så är ju viltkött det mest klimatsmarta. Så skulle vi byta ut det mot att äta nötkött så är ju det inte så jättebra, säger Sven Norgren från Jägareförbundet.

Pelle Gemmel vill minska älgpopulationen för att lämna bra framtida skogar med de träslag som vi väljer inte det som älgen väljer att spara.

– Det är viktigt för framtida skogsindustri, framtida älgjägare och framtida biologisk mångfald menar Pelle Gemmel.

Älgjägarna däremot vill fortsätta att jaga på den nivån det är idag

– Jag skulle vilja se fler större älgar i vår skog. En bättre kvalité på älgstammen. Fler stora tjurar för då får vi också större kalvar och då får vi en högre medelålder på vår älgstam, det är viktigt, säger Sven Norgren Svenska Jägareförbundet.
