”Vi är jätteglada”
Kristin Hånell

Ådalsbanans sträckning mellan Västeraspby och Långsele får betraktas som en vinnare när gäller Trafikverkets satsningar i Västernorrland. Järnvägssträckan rustas upp för 450-550 miljoner kronor och det handlar om spår och kontaktledningar som ska bytas ut.

– Vi är jätteglada över att man lägger pengarna på Ådalsbanan, säger Sollefteås kommunalråd Elisabet Lassen (S).

Investeringen ska göras mellan 2021 och 2023 och görs för att järnvägen även fortsättningsvis ska hålla för godstrafik. Men förhoppningen är att det på sikt även ska bli persontrafiken på sträckan.

– Persontrafiken är målet, men man måste först rusta upp så att man kan köra mer än 40 km/h på sträckan, säger Elisabet Lassen (S). De här pengarna kommer inte att räcka till allt, men de är ett viktigt första steg för att kunna utveckla trafiken.
