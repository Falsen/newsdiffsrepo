Hälften av barnen i länet går på fritids
Eva Harström

Genomsnittet för kommunerna i hela landet  för inskrivna barn i åldern 6-12 år är 57 procent.  Men det är stor variation mellan kommunerna.

I Skinnskatteberg är bara 23 procent av barnen inskrivna. Det kan jämföras med Sollentuna, där motsvarande siffra är 86 procent, enligt statistik från Kommun- och landstingsdatabasen.

– Fritidshemmen ser väldigt olika ut, både mellan och inom kommuner, säger Carin Falkner, forskare och lektor i pedagogik på Högskolan i Borås, till Nyhetsbyrån Siren.

I Västernorrland är i genomsnitt hälften av barnen inskrivna på fritidshem. Läst antal inskrivna har Ånge kommun med 38 procent och högsta siffran har Sundsvalls kommun med 62 procent.

– Det som kan skilja sig väldigt mycket är hur många barn per vuxen det är. Det finns också stora skillnader i hur många som arbetar på fritidshemmen som har en pedagogisk utbildning, fortsätter Carin Falkner.

Snittet för kommunerna i hela landet ligger på 57 procent inskrivna barn i åldern 6-12 år. För tio år sedan var snittet 47 procent.

Så här ser det ut nu i länets kommuner:

Härnösand     49 procent

Kramfors        45 procent

Sollefteå         54 procent

Sundsvall       62 procent

Timrå             49 procent

Ånge              38 procent

Örnsköldsvik   51 procent
