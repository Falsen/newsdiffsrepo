Spelet om Örnsköldsvik närmar sig
Thomas Sundberg

Skådespelaren Jens Nilsson var med redan då Spelet om Sundsvall sattes upp för några år sedan men får nu skildra sin egen hembygd. Även Jenny Nilsson, skådespelare vid Regionteater Väst men ursprungligen från Örnsköldsvik, spelar med i uppsättningen som genomsyras av driftiga pionjärer som var med och skapade nolaskogsandan.

– Man blir ju inte mindre mallig över att komma härifrån när man läser och jobbar med manuset. Jag tycker att man känner det tydligt att genom tiderna i Örnsköldsvik har det funnits personer som har en enorm drivkraft. Antingen gick de i konkurs eller så gick det dåligt för dem men ändå kämpade de på för att få till postkontor och för att det skulle bli en stad, säger Jens Nilsson.

Förutom de professionella skådespelarna medverkar flera amatörskådespelare. Ett av åtta barn som medverkar är Molly Jadelius som tycker det är både roligt och spännande att spela teater och samtidigt lära sig om sin egen hemstad. Hon hittade hit tack vare sin granne och mormor.

– En av våra grannar tipsade min mormor om föreställningen och hon berättade om den för mig. Jag tyckte att det verkade roligt så min mormor anmälde mig.

De första repetitionerna påbörjades i mars samtidigt som manuset bearbetades. Nu faller de sista bitarna på plats och Jens tror att Örnsköldsviksborna kommer bli överraskade över sin egen historia.

– Det känns kul att gå in i den sista veckan nu när vi får träffa lite publik och sätta ihop det mer. Det ska bli väldigt spännande att se hur publiken tar emot det. Jag tror att många kommer bli väldigt förvånade eftersom det är så rappt och roligt och intressant faktiskt. Det är en kul historielektion.
