Dubbelmöte borta mot nykomlingarna Göteborg
Anna Quayle

Säsongen rivstartar med tre matcher på tre dagar. Göteborg gånger två följt av HV71 på söndagen väntar Örnsköldsvikslaget.

– Det har gått och bubblat här i en vecka nu, så det känns bra att det drar igång, säger Björn Edlund, som efter tre år som assisterade tränare tagit klivet upp som huvudtränare.

Premiärmotståndaren Göteborg flyttades upp i högsta ligan när Sundsvall hockey tvingades dra sig ur på grund av ekonomiska problem.

– Göteborg är ett nytt lag så det finns inte så mycket att gå på, men vi kommer att gå in och fokusera på det vi kan påverka.

Förra säsongen tog slut i kvartsfinalen mot HV71. I år vill Modo nå längre och har hämtat spetskompetens från Nordamerika i form av Michela Cava, Kaitlyn Tougas och Sidney Morin. Den sistnämnda rankas som en av USA:s bästa backar.

– Vi har blivit äldre, många spelare har utvecklats och mognat. Vi har också fått in internationell spets, så självklart är vårt mål att vi ska klättra upp i tabellen, säger Björn Edlund.

Här ser du tv-inslaget från dagens isträning: svtplay.

Se även: Nykomlingen Göteborg HC fokuserar på integration
