”Nu måste vi agera”
Peter Nässén

Brandbomben som kastades in genom ett skyltfönster i centrala Härnösand har berört kommunalrådet både privat och politiskt.

– Det är helt oacceptabelt, det utsätter människor för fara. Jag bor själv bara 100 meter från platsen och det är olustigt säger Fred Nilsson (S).

SVT har tidigare berättat att Härnösands kommun har satt in två väktare för att öka tryggheten i centrala Härnösand efter den senaste tidens bråk. Efter bombdådet öppnar kommunalrådet nu för fler åtgärder.

– Tillsammans med handlarna och polisen måste vi nu se över vilka nya steg vi ska ta säger Fred Nilsson (S).

Vad det innebär vill han inte gå in på i nuläget, men det är åtgärder som ska syfta till att öka tryggheten för alla som visas i Härnösands stadskärna.

– Vi måste värna handeln. Det ska vara tryggt att stå och jobba i affärerna, det ska vara tryggt som kund och gäst, inget annat är acceptabelt säger Härnösands kommunalråd Fred Nilsson (S).
