”Han mördades för att han var kär”
Rolf Lunneborg

Efter de fällande domarna i tingsrätten var familjen tillfreds med de långa straff som dömdes ut, men nu börjar rättsprocessen om i hovrätten. Det kommer att dröja månader innan det blir klart hur hovrätten ställer sig till skuldfrågan och strafflängder.

Madeleine Ljungberg från Gävle är familjens ombud under hovrättsförhandlingen. Hon håller familjen ständigt uppdaterad om vad som sker under rättegångsdagarna. Flera av de livstidsdömda har bytt försvarare sedan tingsrätten och redan i inledningen av hovrättsförhandlingen står det klart att försvaret gjort en del taktiska överväganden.

– Vi kommer att få se nyheter. Jag tror att det blir en del nya förhör under rättegången som antagligen ger rätten nya uppgifter att ta ställning till, säger Madeleine Ljungberg.

Tomas Olsson som är ny försvarare för en av de livstidsdömda har redan ifrågasatt ett expertvittne om hederskultur som framträdde i tingsrätten och det står redan nu klart att han ifrågasätter åklagarsidans huvudtes, att det skulle röra sig om ett hedersmord.

Som målsägandebiträde är Madeleine Ljungbergs uppgift att företräda dödsboet efter Ramin Scherzaj och se till att han och hans familj inte glöms bort under den rättsliga tvekampen mellan försvarare och åklagare.

– Självklart ska fokus i det här läget ligga på förövarna och hederskontexten. Samtidigt är våra tankar med familjen. Dom finns ständigt här och det påmindes vi om alldeles nyss när det visades en bild på Ramin under lång tid så jag tycker nog att åklagarna hela tiden försöker påminna och göra rätten medveten om att det handlar om en ung man som bragtes om livet för att han var kär.

Veckorna innan mordet förra våren fick Ramin Scherzaj anonyma dödshot skickade via SMS som också riktade sig mot hans mamma och lillebror i Bredsand. Hoten polisanmäldes men det var först efter att Ramin Scherzaj kidnappats och hittats död som familjen fick personligt skydd och hjälp att flytta från Sundsvall till ett skyddat boende i Mellansverige.

Brottsoffer kan i vissa situationer få personligt skydd av polisen i samarbete med andra myndigheter och organisationer.
