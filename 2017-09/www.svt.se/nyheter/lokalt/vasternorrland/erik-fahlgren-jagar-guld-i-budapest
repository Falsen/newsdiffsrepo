Erik jagar guld i Budapest
Thomas Sundberg

Förra gången han tävlade i VM bröt han sig fram till en tionde plats med högerarmen och missade precis pallen i en jämn match med vänsterarmen. Nu åker han till Budapest flera kilo lättare än under SM-tävlingarna och en motivation som sent omsider gjort sig påmind.

– Jag har inte varit så motiverad faktiskt men nu på slutet har det börjat komma igång lite. Jag hoppas att jag har kvar styrka och snabbhet så att jag kan hamna bättre än förra året.

Förutom förhoppningar om bättre placeringar än sist ser han VM som ett ypperligt tillfälle att känna på annat motstånd än det hemma som kan bli rätt statiskt.

Ja, det är ju det du lär dig av. Om jag bryter mot Martin som jag tränar med här hela tiden så lär jag mig hur han fungerar och han lär sig hur jag fungerar. Under VM kommer varenda hand och teknik kännas annorlunda så man lär sig ju hela tiden.

Under SM-tävlingarna gjorde han processen kort med motståndet och vann guld med både vänster och höger arm. Taktiken under VM blir den samma och ett måste om han ska kunna hävda sig..

Ja det måste bli så. De är så mycket starkare. Jag måste leva på att få ut all styrka på en gång så det måste gå fort. Går det inte fort är det ofta kört så det är bara att klappa på.
