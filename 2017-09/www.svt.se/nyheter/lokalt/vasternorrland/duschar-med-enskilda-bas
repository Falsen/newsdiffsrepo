Duschbås i skolan ska förhindra smygfotografering
Barbro Sellin

Samhällsavdelningen i samarbete med Krambo har fått ett uppdrag att inventera och utreda om duscharna kan byggas om på skolor och fritidsanläggningar.

Frågan behandlades av kommunstyrelsens arbetsutskott i förra veckan och är ursprungligen ett medborgarförslag som skickats in av Stefan Lindkvist i slutet av förra året.

Lindkvist vill att duscharna blir enskilda bås. Idag är det öppna ytor utan avskildhet. Många barn och  ungdomar duschar inte efter idrotten av rädsla för att bli kränkta och filmade av klasskamrater. Det finns även de som helt stannar hemma från skolan på grund av detta de dagar det är idrott.

– Ja vi har ju fått indikationer på det. Dels från skolan håll och dels från ett medborgarförslag som kommit in till kommunen där man påvisar att det här är ett stort problem, säger Patrik Asplund, fritidschef Kramfors kommun.

– Vi ska kika på och dela av där det är möjligt att sätta upp glasväggar mellan duscharna  och sedan draperier för att kunna stänga om sig om man vill det när man duschar. Det är jätteviktigt att eleverna gör det och det måste vi ju självklart säkra upp, berättar Sofie Wallbom, fastighetssamordnare.

– Jag tycker att det är bra för att då behöver man inte känna sig osäker eller rädd att det är någon som ska komma och filma eller ta en bild, säger Karl-Åke Kolehnainen, elev på Ådalsskolan.

– Jag har haft några vänner som blivit det. Det är ju inte så kul för dem. Man vill ju inte bli filmad i duschen, säger Josefine Norberg, elev på Ådalsskolan.

– Ja, det har vi funderat på redan nu när vi har fått den här indikationen och vi kommer nu inom en snar framtid och sätta upp att vi har mobilförbud i våra hallar. Det blir ju en form av information att vi visar att vi inte accepterar att man filmar varandra i duscharna, Patrik Asplund, fritidschef Kramfors kommun.

Vad tänker du om sådana kränkningar?

– Nej, det är inte acceptabelt. Inte i några former tycker jag och kan vi hjälpa till på vårat sätt så måste vi så klart göra det, menar Patrik Asplund, fritidschef Kramfors kommun.

– Det finns brister och vi tar frågan på allvar. Men jag vill betona att åtgärder görs kontinuerligt på våra och Krambos anläggningar i kommunen. Ska vi ta krafttag kring detta och se över alla duschar så behöver vi en plan med tydlig budget. Det är stora kostnader för investering och ombyggnad som det handlar om, säger Staffan Östman, chef samhällsavdelningen Kramfors kommun.
