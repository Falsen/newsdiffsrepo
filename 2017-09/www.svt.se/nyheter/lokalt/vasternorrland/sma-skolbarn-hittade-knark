Barn hittade knark vid skola
Peter Nässén

Det var förra veckan som eleverna gjorde fynden i skogen en bit upp från Essviks skola. Skolan kontaktade polisen som på måndagen kom och hämtade två kanyler och en burk med vitt pulver.

– Det är naturligtvis inte bra alls att det förekommer sådana här saker i närheten av skolan säger rektor Ernst-Olof Ek.

På Essviks skola, en dryg mil söder om Sundsvall, går över 200 elever från förskoleklass till årskurs 6.

– Jag vet att det var någon av de små barnen som hittade pulvret säger rektorn.

Enligt personal SVT pratat med är det inte första gången elever hittat kanyler i skogen.

– Vid två tillfällen har de hittat kanyler och nu senast alltså även en öppen burk med vitt pulver i säger Ernst-Olof Ek.

Polisen första analyser av det vita pulvret indikerar att det verkligen är narkotika det rör sig om, säger Hanna Rolinder på polisen i Sundsvall.

– Vi har en adress i närheten där det bor en känd missbrukare och där vi har haft ett flertal polisärenden säger Hanna Rolinder.

Även skolan har märkt av att det har hänt någonting i närområdet.

– Vi har haft lite verksamhet i sommar, med okända bilar som rört sig kring skolan säger rektorn på Essviks skola, Ernst-Olof Ek.
