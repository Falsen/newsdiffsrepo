Villor i Petersvik till salu
Thomas Sundberg

För att kunna bygga den nya logistikparken i Tunadal löste Sundsvalls kommun in åtta villor i Petersvik. De tidigare ägarna, varav många som protesterat mot bygget av logistikparken, erbjöds i samband med det att köpa byggnaderna som stod på fastigheterna men ingen nappade på erbjudandet. Nu lägger kommunen ut samtliga byggnader till försäljning på den öppna marknaden i hopp om att slippa riva byggnaderna.

– Vi har förstått att det kan finnas intresse för att förvärva de här byggnaderna. Vi har redan vänt oss till de tidigare ägarna av villorna och gett dem en möjlighet att köpa tillbaka sina villor, under förutsättning att de flyttas till annan plats. Men inga ägare hörde av sig innan anmälningstiden gick ut. Nu kommer vi gå ut på den allmänna marknaden för att sälja villorna, säger Malin Lingell, projektledare på Stadsbyggnadskontoret på Sundsvalls Kommun.

Kommunen har upphandlat en fastighetsmäklare som kommer att hjälpa till med försäljningen av villorna. Under september ska annonser finnas ute och försäljningen kommer att ske via anbud. De som köper villorna måste då också flytta dem till andra fastigheter.

– Sen är det svårt att säga hur lång tid som säljprocessen tar. Vår förhoppning är att vi ska hitta intresserade köpare för alla villorna.När vi har helt klart med vilka villor som ska flyttas och vilka som ska rivas, så ska vi invänta investeringsbeslut från Sundsvalls kommun innan vi kan verkställa arbetet. Vi kommer inte påbörja rivning innan investeringsbeslutet är taget, vilket bör ske under första kvartalet 2018. Med nuvarande tidplan räknar vi sedan med att villorna är borta från fastigheterna under hösten 2018.
