Stor vattenläcka i centrala Sundsvall
Rolf Lunneborg

Det var vid tretiden på eftermiddagen som huvudvattenledningen mot centrala Sundsvall sprang läck. Enligt Mittsverige Vatten är det mellan 700 och 800 liter vatten i sekunden som rusar ur ledningen. Man vet inte exakt eftersom vattenmätarna slagit i topp.

Det har i sin tur orsakat översvämningar på Skepparplatsen och delar av Norrmalm. Under veckan har det pågått arbeten med vattenledningarna på just den platsen.

– Vi hade ett avbrott på den här platsen förra året och har arbetat i veckan med att lägga en ny ledning.  Det som hänt nu är att vi fått ett avbrott på den gamla ledningen igen, säger Tomas Larsson vid Mittsverige Vatten.

Det är en huvudvattenledning från vattentäkten i Grönsta som brustit.

Det är oklart vad som kommer att ske med vattenförsörjningen till centrala Sundsvall. Vissa områden i läckans omedelbara närhet kan vara utan vatten men enligt Mittsverige Vatten är läget oklart. Boende på Norrmalm har hört av sig till SVT och berättat att de saknar vatten.

– Vi har vatten i reservoarerna men det är givetvis avgörande hur snabbt vi kan få stopp på läckan, säger Tomas Larsson.

DinTur meddelar på sin hemsida att vattenläckan orsakar stora störningar i busstrafiken i Sundsvall.

Räddningstjänsten finns på plats. Även Mittsverige Vatten har tekniker på plats.
