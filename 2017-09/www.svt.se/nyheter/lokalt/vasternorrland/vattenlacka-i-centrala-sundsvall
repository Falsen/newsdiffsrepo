Läckan i centrala Sundsvall stoppad
Rolf Lunneborg

Det var vid tretiden på eftermiddagen som huvudvattenledningen mot centrala Sundsvall sprang läck. Enligt Mittsverige Vatten var det mellan 700 och 800 liter vatten i sekunden som rusade ur ledningen. Man vet inte exakt eftersom vattenmätarna slog i topp.

Läckan orsakade översvämningar på Skepparplatsen och delar av Norrmalm. Under veckan har det pågått arbeten med vattenledningarna på just den platsen.

– Vi hade ett avbrott på den här platsen förra året och har arbetat i veckan med att lägga en ny ledning.  Det som hände nu var att vi fick ett avbrott på den gamla ledningen igen, säger Tomas Larsson vid Mittsverige Vatten.

Den stora mängden vatten gör att marken runt det brustna röret kan ha underminerats. Mittsverigevatten uppmanar därför människor att hålla sig borta från det området.

Det var en huvudvattenledning från vattentäkten i Grönsta som brast.

Vissa områden i läckans omedelbara närhet blev utan vatten men enligt Mittsverige Vatten fick de tillbaka vattnet när man fick stopp på vattenflödet. Boende på Norrmalm har hörde av sig till SVT och berättat att de saknade vatten. De fick tillbaka vattnet efter någon timme.

– Vi hade vatten i reservoarerna så någon omedelbar fara för vattenförsörjningen förelåg inte. Nu när vi fått stopp på läckan så är det tre fastigheter på Norrmalm; Teliahuset, SCA-huset och en restaurang som är utan vatten. De kommer tills vidare att få vatten från en tankbil säger Tomas Larsson.

Mittsverige Vatten kommer nu att gräva upp Norrmalmsgatan för att åtgärda den brustna ledningen. Det kommer att ske under kvällen och natten mot lördagen.

– Målet är givetvis att vi ska bli klara redan till i morgon men vi vet inte ännu om det är möjligt.

DinTur meddelade på sin hemsida att vattenläckan orsakade stora störningar i busstrafiken i Sundsvall.

Räddningstjänsten finns på plats. Även Mittsverige Vatten har tekniker på plats.
