100 miljoner till lantbruket i Norrland
Jenny Stjernström

Sedan Sverige gick med i EU år 1995 har det norrländska lantbruksstödet från regeringen legat på samma nivå, runt 318 miljoner kronor. Det är väldigt lågt i jämförelse med bland annat de finländske jordbrukarna som får ett stöd på cirka 3,2 miljarder.

Lantbrukarnas riksförbund, LRF, har velat stärka det norrländska jordbruket som har betydligt tuffare klimatförutsättningar än vad lantbruket i södra Sverige har. Jordbruket har en
stor betydelse för utvecklingen av den norrländska
landsbygden.

Nu har regeringen tillsammans med Vänsterpartiet beslutat att utöka Norrlandsstödet med 100 miljoner kronor per år, där 90 procent ska gå till mjölkbönder.


– En höjning av Norrlandsstödet är nödvändigt för att jämna ut de
inkomstskillnader som uppstår på grund av jordbrukets sämre
förutsättningar i landets norra delar där klimatet och de långa
avstånden försvårar, säger landsbygdsminister Sven-Erik Bucht på regeringens hemsida.

– Vi
behöver öka livsmedelsproduktionen i hela landet och det är utmärkt
att förutsättningarna för jordbruket i norra Sverige nu stärks. Men
jag vill gärna se fler åtgärder som stärker konkurrenskraften för
den svenska livsmedelsproduktionen i regeringens kommande budget,
säger Palle Borgström, LRFs förbundsordförande i ett pressmeddelande från RLF.

I Sverige sträcker sig det norrländska jordbruket från Värmland i söder till Norrbotten i norr. Norrlandsstödet innebär att
lantbrukare får direkt ersättning i förhållande till hur mycket som
produceras.

– Det är en nödvändig signal efter den tillbakagång av
produktionen som skett efter EU-inträdet. Tillbakagången har varit
mer markant i Norrland jämfört med i resten av landet, säger Håkan Nilsson, ordförande i LRFs Norrlandsgrupp i pressmeddelandet från RLF.

En förhandling mellan regeringen och EU-kommissionen har inletts för ett godkännande från EU, innan regeringen kan utöka stödet.
