Hoppets stjärna från Haiti: ”Ingen kommit till skada”
Anna Quayle

Lennart Eriksson på Hoppets Stjärna i Örnsköldsvik fick på fredagseftermiddagen rapporter från medarbetare på plats på Haiti där organisationen bland annat driver flera skolor.

– De orter vi arbetar på berättar om väldigt mycket regn och kraftiga vindar, men ingen människa har kommit till skada eller omkommit. Nu på morgonen ska man kolla upp om det har blivit skador på skörden och om hus skadats – men ingenting som gör oss oroliga, så det känns bra.

Hoppets stjärnas skolor gjordes inför orkansvarningen om till hjälpcenter.

– Dom har fungerat som rescue centers, men vi tror att skolorna kan öppna som vanligt igen på måndag, berättar Lennart Eriksson.

Haiti drabbades hårt av orkanen Matthew vid den här tiden ifjol och landet förberedde sig på ett liknande scenario.

– Man har ju varit jätteoroliga, för deras infrastruktur att hjälpa är ju väldigt begränsad. Man drog en lättnadens suck när det gick så bra som det gjorde.

SVT: Nu är orkanen på väg mot Florida, hur tänker du kring det?

– Det bekymrar mig. Bilderna vi ser på tv påminner om Haiti förra året – det slår ju sönder allt.
