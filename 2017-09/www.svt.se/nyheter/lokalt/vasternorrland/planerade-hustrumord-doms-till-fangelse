Planerade hustrumord – döms till fängelse
Håkan  Alamaa

Södertäljebon och hans tilltänkta offer är gifta sedan åtta år tillbaka. Men i början av året flyttade kvinnan och barnen ifrån mannen.

Separationen föll inte i god jord hos mannen, han började istället att dra upp planer för att mörda sin hustru. Han beställde vapen med ljuddämpare och kontaktade sedan flera personer som han uppmanade att hjälpa honom att hitta och kidnappa hustrun. Barnen skulle enligt hans plan föras till Tyskland.

34-åringens möte med de tilltänkta kidnapparna spelades in. På inspelningen, som senare kom till polisens kännedom, hörs mannen erbjuda någon eller några personer hälften av en affärsrörelse, en bil och 10 000 kronor för att föra bort hustrun. Han lämnar även över ett foto på frun och hennes personnummer.

Sundsvalls tingsrätt dömde på onsdagen mannen till fängelse i fyra år och sex månader för stämpling till både mord och människorov. Efter avtjänat straff ska mannen utvisas. Han ska även betala 20 000 kronor i skadestånd till kvinnan.
