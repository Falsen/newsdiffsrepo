Skickades hem från sjukhus med bruten nacke
Eva Harström

Enligt uppgifter från Nyhetsbyrån Siren skickades en kvinna hem från akuten på Sundsvalls sjukhus med nackskador efter att hon fallit utför i en trappa i augusti 2016. En röntgenundersökning gjordes, men den påvisade ingen skada och hon skickades hem. Under tiden uppsökte hon vårdcentralen, men blev då hemskickad med smärtstillande medicin.

När kvinnan, som är 55-årsåldern, efter drygt två veckor tappade känseln i armar och ben och inte kunde gå åkte hon in på akuten igen. När de tidigare tagna röntgenbilderna kontrollerades visade det sig att nacken var bruten och patienten flögs till Umeå för operation.

Inspektionen för vård och omsorg (IVO) kritiserar en röntgenläkare och Sundsvalls sjukhus för att de inte följde de rutiner som finns när kvinnan kom in till akuten med bruten nacke.

IVO har i sin undersökning kommit fram till att det finns brister i rutinerna vid traumalarm. Enligt rutinerna ska röntgenjour ringas in vid liknande fall för att granska datortomografin. Det gjordes aldrig.

Istället skickades bilderna till företaget Telemedicine Clinic, som granskar röntgenbilder i Australien åt landstinget i Västernorrland. I utlåtandet från Australien stod att ingen skada kunde påvisas. Feltolkningen anses bero på ofokuserade bilder och röntgenläkaren i Australien säger att han hade problem med sin dator vid undersökningar av stora mängder bilder.

IVO kritiserar läkaren för ofullständig och felaktig tolkning av bilderna. De menar också att personalen på Sundsvalls sjukhus skulle ha ringt efter lokal röntgenjour vid första besöket, som de ska göra enligt rutinerna. Röntgenjouren skulle ha granskat bilderna och förmodligen kunnat upptäcka den brutna nacken, menar IVO.

Enligt läkarna var det ytterst nära att kvinnan blev förlamad. Hon har fortfarande nedsatt känsel i fingrar och hennes balans har blivit sämre. Kvinnan går nu på rehabiltering.
