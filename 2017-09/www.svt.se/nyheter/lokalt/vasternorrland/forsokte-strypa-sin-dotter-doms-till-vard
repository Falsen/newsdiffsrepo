Försökte strypa sin dotter – döms till vård
Håkan  Alamaa

Den lilla flickans berättelse inför Sundsvalls tingsrätt är i många stycken hjärtskärande. Hon berättar om uppvaknandet den där natten i slutet av augusti.

Mamman tog  inledningsvis ett mycket hårt strypgrepp på henne. Flickan ramlade ner på golvet, på mage, mamman tog då ett nytt strypgrepp. Det gjorde ”jätte jätte ont”. Hon kunde andas ”bara jättelite”, berättar sjuåringen.

Hon försökte ropa på hjälp, och en inneboende i lägenheten hörde hennes rop. Den inneboende lyckades befria henne från mammans grepp och tillsammns lyckades de fly ut ur bostaden.

Dagen efter berättade flickan om händelsen i skolan och bad om hjälp. Hon hade då blånader och rodnader på halsen och blödningar i ögonvitorna. Hon omhändertogs omedelbart av socialtjänsten.

Mamman har i förhör beskrivit hur andar styrt henne och hur hon upplevt att hon attackerats av ”satan”. Av det rättspsykiatriska utlåtandet framgår att mamman attackerade dottern under påverkan av en allvarlig psykiatrisk störning.

Sundsvalls tingsrätt dömer nu mamman för mordförsök till rättspsykiatrisk vård med särskild utskrivningsprövning.
