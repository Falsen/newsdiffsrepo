Runes son tacksam och stolt över Sundsvall
Ylva Holmgren

Nu på lördag kallar man återigen frivilliga till skallgång. Alla som vill och har möjlighet är välkomna att delta i sökandet. De som har drönare eller någon typ av vattenfarkost uppmanas att ta med dessa.

Rune Olsson, 80, är dement och sågs senast i sin bostad i Bergsåker. Vad som sedan hänt är ett mysterium. Polisen har sökt med hjälp av helikopter och hundpatruller.

Även hemvärnet och Missing People deltog redan från början i sökandet. Men när polisen blåste av sitt sökande fortsatte Missing People.

Organisationens motto är att inte ge upp något sökande så länge anhöriga vill att man fortsätter.

På lördag samlas frivilliga klockan 10:00 vid Selångers IP:s Café.

Anders Olsson, son till 80-åringen, är oerhört stolt och tacksam över Sundsvall och polisens insats i sökandet. Han berättar för SVT att han var på väg att köpa en flaska vin till sin pappa här om dagen, men så slog det honom att hans pappa inte är där han brukar vara. Det är en tuff tid för honom just nu och han har svårt att få vardagen att fungera innan han vet vad som har hänt Rune.
