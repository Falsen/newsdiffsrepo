Brandbomb slängdes in i Prismagallerian
Thomas Sundberg

Det var mellan 04:30 och 05:30 som larmet gick från ett café i Prismagallerian i Härnösand. När polisen kom fram till platsen hade branden slocknat även om det fortfarande brann utanför.

– När vi kom fram till platsen visar det sig att det brinner utanför och det ryker väldigt mycket. Vi kan konstatera att någon kastat in ett föremål som hunnit brinna ut men med fortsatt kraftig rökutveckling, säger Veronica Andersson, polisens förundersökningsledare.

Under söndagen säkrades spår på platsen, bland annat det togs det föremål som kastades i caféet in för vidare analys av kriminaltekniker. Det finns ännu ingen misstänkt för dådet som rubriceras försök till mordbrand.

– Tyvärr har vi ingen misstänkt ännu. Därför är vi intresserade av iakttagelser som kan ha gjorts i närheten i samband med händelsen, säger Veronica andersson.

Förutom caféet drabbades en leksaksaffär och en blomsteraffär av rökskador. De butikerna har sanerats under dagen. Resten av butikerna i gallerian har hållit öppet som vanligt idag.

– Vi har sanerat lokalen och krukor och annat hela dagen. Dessutom har vi fått slänga blommorna men i morgon har vi öppet igen som vanligt, säger Bitte Selldén som äger Sagas blomsterverkstad.
