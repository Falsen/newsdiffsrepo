Räddningstjänsten får fler larm om självmord
Maria Dahlqvist

Alla inom Räddningstjänstförbundet i Karlstadregionen, med personal i totalt sex kommuner, fick under förra året en utbildning för att försöka förhindra den som vill ta sitt liv. En utbildning som Jan Thor, utbildare och brandmästare, menar har gett räddningspersonalen råg i ryggen vid dessa svåra möten.

– Det har gett effekt på personalen, de känner sig tryggare när de möter en självmordbenägen person. Och i slutänden, för den drabbade, så blir den bättre hjälpt av att personalen är utbildad.

I statistik som Landstinget presenterade i dag visar det sig att antalet säkra självmord minskade förra året jämfört med år 2015.

– Det är jättebra. Men det är inget som vi har märkt av. Vi har redan i år åkt på nästan dubbelt så många självmordslarm som under hela förra året. Så för oss är det en stor ökning av antalet larm, berättar Jan Thor.

LÄS MER: Färre självmord i fjol – men fortfarande för många

Exakt vad det beror på vet inte Thor men han säger att det pratas och skrivs mer om ämnet, vilket kanske kan påverka.

– Kanske är det så att allmänheten är mer uppmärksam på detta och ringer om man ser någon som mår dåligt, säger han.

För räddningspersonalen i Thors område väntar nu en påbyggnadsutbildning i ämnet.

– Vi kör på, det blir lite repetition och en del nytt.

Fotnot: Hit kan du vända dig om du har självmordstankar (extern länk)
