Skådisen Johan Östling ställer ut
Ulrica Olsson

Han har alltid gillat att teckna, men utställningen på Karlstad flygplats är det första han visar offentligt.

– Första tanken när jag fick frågan var, nej det kan jag inte, med jantelagen och allt. Men sedan tänkte jag om, säger Johan Östling och berättar att han kan lägga flera dagar på en bild för att få till de rätta detaljerna.

Utställningen ingår i satsningen ”Konstpaus” som krögaren Kjell Björnstad drog igång för ett par år sedan.

– Det är så mycket stress. Folk har så bråttom så jag vill bjuda på en paus, en konstpaus, där man kan slappna av och tänka på något annat för en stund, säger Kjell Björnstad.

Johan Östling kanske är mest känd som skådespelare och underhållare, men ser sig själv som en kreativ själ, öppen för nya utmaningar.

– Ja, det måste jag säga att jag är. Jag har lätt att bli inspirerad, men kanske lite svårare för att bli klar med det jag tagit mig för.

Men boken och alla teckningar har blivit klara efter mycket tid och energi ner till minsta lilla hallongrotta.

– Det som jag såg kring bilderna det var att det fanns en sådan enorm detaljrikedom som jag tycker är fascinerande och som visar att det är någon som lagt ner sig väldigt mycket, säger Kjell Björnstad.

Utställningen har vernissage i morgon lördag och visas sedan fram till den 13 oktober.
