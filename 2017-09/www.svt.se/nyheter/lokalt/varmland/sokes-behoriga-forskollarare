Sökes: behöriga förskollärare
Rebecka Hugosson

Marianne Gill har varit förskollärare i 35 år. Just nu jobbar hon i Charlottenberg och har sett kolleger komma och gå genom åren, men den sista tiden är det färre och färre utbildade lärare som har kommit. Av Eda kommuns 67 förskollärartjänster är 33 tjänster tillsatta med obehörig personal.

– Vi måste verkligen försöka behålla de behöriga lärare vi har, och få dem att stanna kvar, säger hon.

Av de förskollärartjänster som var tillsatta i Värmlands kommuner i slutet av augusti var sammanlagt 157 obehöriga vikarier. Men det kan förändras. Tjänsterna tillsätts med tidsbegränsade vikariat, och utlyses på nytt efter en tid. I Eda beror den stora bristen bland annat på att kommunen har byggt ut verksamheten.

– Vi har utökat förskolan med 6,5 avdelningar sedan februari, och det innebär att vi skulle behöva 13 förskollärare på de avdelningarna, säger Thea Kristiansson, förskolechef i Eda kommun.

Hon berättar att de kämpar för att försöka locka behöriga förskollärare till kommunen, men att det är svårt eftersom det är brist i hela landet.

Exakt hur många behöriga förskollärare som ska finnas inom förskolan regleras inte i läroplanen eller skollagen. Det innebär att kommunerna själva kan bestämma hur många behöriga förskollärare de vill anställa på varje avdelning. Men det är bara den lärare som har legitimation som får bedriva undervisningen.

– Förskolläraren ska leda det pedagogiska arbetet i arbetsgruppen på förskolan. Det är höga krav på att det ska finnas bra pedagogik, att barnen ska få stimulans och utvecklas. Sedan har också förskolechefen ett pedagogiskt ansvar för hela förskolan, säger Mattias Ragert, pressansvarig på Skolverket.

Och nu när det är så stor brist på utbildad personal berättar Marianne Gill i Charlottenberg att många förskollärare får bära det pedagogiska ansvaret helt själva.

– Det är en stor press att man ska prestera över sin förmåga, och det får återverkningar på hur man kan utföra aktiviteter och planera för barngruppen.
