Kårordförande misstänkt för trolöshet mot huvudman
Rino Rotevatn

Karlstads studentkår har beslutat polisanmäla sin ordförande för trolöshet mot huvudman. Vilken typ av oegentligheter som föranlett detta vill inte studentkåren uttala sig om i dag.

– Jag har inga kommentarer, säger studentkårens kommunikatör David Snårelid.

Enligt uppgifter till NWT ska det dock röra sig om att ordföranden använt studentkårens bankkort för privata inköp. Hur stora belopp det rör sig om är oklart.

– Inga kommentarer. Vi låter polisen utreda detta, säger David Snårelid.

På studentkårens hemsida uppges att ordföranden lämnat alla sina uppdrag, bland dem ordförandeuppdraget, uppdraget som studentrepresentant i Universitetsstyrelsen, Drivhusets styrelse och Stiftelsen Karlstads studentbostäders styrelse. Studentkårens ordförande har varit bortkopplad från verksamheten sedan den 25 augusti .

– Vi har efter att ha rådfrågat våra jurister beslutat upprätta en polisanmälan. Den är inte inlämnad än men det sker i det närmaste, säger David Snårelid.
