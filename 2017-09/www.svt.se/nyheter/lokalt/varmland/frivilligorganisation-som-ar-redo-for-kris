Frivilligorganisationen som är redo för kris
Maria Haglund

Frivilligorganisationen MTE, Motor- och transportenheter, som den heter är ett samarbete mellan Sveriges Bilkårers Riksförbund och FAK, Frivilliga Automobilkårernas riksförbund. Bland de som jobbar på ordinarie basis i MTE är många före detta militärer. Men det finns även flera personer, som i det civila jobbar som busschaufförer och lastbilschaufförer.

– Jag känner efter min militära karriär att jag vill forsätta göra samhällsnytta, säger Lars Ramström.

I sin fordonspark har man bland annat elva bandvagnar som skänkts från olika räddningstjänster. Uppdraget kommer från MSB, Myndigheten för Samhällsskydd och beredskap, och innebär att man i första hand är räddningstjänsterna behjälplig vid krissituationer.

– Vi har stormen Gudrun som första exempel, branden i Västmanland, där vi var med och hade avgörande betydelse, så vi gör absolut stor nytta där det behövs, säger Tomas Vistensjö.

MTE förlitar sig helt på donationer och ekonomin är ett ständigt problem, eftersom man bara får betalt av MSB vid själva insatserna. Inte för drift och underhåll.

– Vi skulle vilja ha klart att vi får ett driftsbidrag från MSB via länsstyrelsen varje år, så vi kan hålla vårt förråd och alla våra fordon i bra skick, säger Tomas Vistensjö.
