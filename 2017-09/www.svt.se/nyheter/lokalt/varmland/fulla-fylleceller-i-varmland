Fulla fylleceller i Värmland
Louise Uhlin

– I Karlstad har det ju varit många studenter ute, i Filipstad är det Oxhälja och i Arvika har det varit en det varit avslutning på Olssons Brygga, säger Morgan Connedal, stationsvakthavande befäl i Karlstad.

Totalt har ett 20-tal personer omhändertagits för fylleri och i Karlstad fick man släppa hem folk som nyktrat till under natten för att ge plats åt andra fyllerister.

Men det har inte bara varit fylla som polisen fått handskas med. Under lördagskvällen greps en 64-årig man i Filipstad efter att ha skallat en annan man. Han anhölls av åklagare under natten.

– Den misshandlade mannen tittades till av ambulanspersonal och fick rådet att uppsöka sjukvården själv, säger regionsvakthavande befäl Jan-Åke Sjöström.

I Karlstad greps två män misstänkta för att ligga bakom misshandel på varsina håll. En 23-årig man ska ha misshandlat sin före detta flickvän genom att utdela slag. En 20-årig man greps senare under natten misstänkt för att ha misshandlat en annan man på en nattklubb.

Vid tvåtiden natten till söndag larmades polisen om en trafikolycka på Våxnäsgatan i Karlstad, där en personbil ska ha kört in i en annan bil. Föraren av den förstnämna bilen medtogs för kroppsbesiktning.

– Han var så berusad att han omhändertogs, han hade 1,6 promille alkohol i blodet, säger Morgan Conndal, stationsbefäl i Karlstad.

Mannen frigavs efter förhör under söndagsmorgonen. Han är misstänkt för grovt rattfylleri.

Polisen i Kristinehamn larmandes vid 04.30-tiden under söndagsmorgonen om en trafikolycka på riksväg 26 i Kristinehamn, där en motorcyklist ska ha krockat med en hjort. När polisen kom till platsen hittade man först inte föraren av motorcykeln.

– Det var en polishund som hittade honom till slut. Han låg tio meter bort, men kunde prata med patrullen som hittade honom. Han ska ha brutit en arm, i övrigt är skadeläget oklart, säger Morgan Connedal.
