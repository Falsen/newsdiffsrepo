Brist på arbetskraft – problem för länets småföretagare
Maria Dahlqvist

Den sammanvägda tillväxten av lönsamhet har minskat för värmlandsföretagen under de senaste tolv månaderna. Hela 90 procent av företagen uppger att de vill växa och nästan sju av tio företagare säger sig ha goda utsikter att expandera på sikt. Det största hindret för detta uppges vara att det är svårt att hitta lämplig arbetskraft. Tuff konkurrens, höga arbetskraftskostnader och politisk oförutsägbarhet uppges också orsaker till att det är svårt för de värmländska företagarna att få tillväxt.

– Det är tveklöst så att politikerna behöver ta krafttag för att underlätta och ta bort hindren, så att företagen vågar och har råd att anställa fler och bättre kan konkurrera internationellt, säger Anna Hedberg, Regionchef i Värmland, i ett uttalande i rapporten.

LÄS MER: Personalfrågan – brännande het på företaget Triton valsteknik i Grums

Konjunkturen har stärkts i hela landet under det senaste året och i Värmland till och med lite mer än riksgenomsnittet.

Sysselsättningstillväxten fortsätter att öka och ökar mer än riksgenomsnittet. Var femte av alla företag i länet uppger att man har ökar sin personalstyrka medan bara fem procent uppger att man sagt upp personal.

Orderingången för länets småföretag har också ökat lite men ligger lägre än riksgenomsnittet. Samtidigt uppger hälften av företagarna i länet att man tvingats tacka nej till order – huvudsakligen för att man redan har för mycket att göra.

Barometern visar att näringslivet i Värmland främst bygger på verksamhet inom papper och massa, förpackning, stål och verkstad samt IT och telekom. Handel och besöksnäring är områden där fler företag startas.

I Värmland ser småföretagarna positivt på framtiden och tror på en fortsatt stark konjunktur. Så många som 14 procent av Värmlands företag ser inte någon konjunkturrisk över huvud taget, vilket – enligt rapporten – tros bero på det goda konjunkturläget i länet.

Småföretagarbarometern är en konjunkturenkät om hur Sveriges småföretag uppfattar det ekonomiska läget och utveckling närmaste året. Barometern presenteras av Företagarna, Sparbankernas Riksförbund och Swedbank.
