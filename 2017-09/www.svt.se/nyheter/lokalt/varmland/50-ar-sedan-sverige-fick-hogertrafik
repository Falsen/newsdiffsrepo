50 år sedan Sverige fick högertrafik
Emma Schmidt

Sten är före detta trafiklärare från Karlstad. För 50 år sedan var han busschaufför i Stockholm. Han minns väl dagen då alla skulle börja köra på höger sida.

– Som busschaufför hade man ju ansvar for 60-70 passagerare. Vi hade dubbel bemanning den dagen, ifall någon skulle falla in i vänsterbeteendet.

Han berättar att det tog ungefär en vecka att vänja sig, men att han under lång tid fick påminna sig om att det nu var högertrafik.

– Man fick ju hela tiden vara på sin vakt, såg man någon som kom på fel sida eller på enkelriktad gata, så fick man ju tänka efter, säger han.

Den 3 september 1967 bytte trafiken sida i Sverige. Trots att 80 procent av svenskarna röstade nej till högertrafik i folkomröstningen 1955 fattade riksdagen beslutet om att byta körriktning.

Sten Granfeldt var en av dem som faktiskt välkomnade det beslutet.

– Jag tyckte vi skulle ha högertrafik som i de andra nordiska länderna. Jag bodde desutom nära norska gränsen och var ofta i Norge och åkte där och det kändes fel när man sen skulle byta sida, säger han.

Och trots att många befarade en olycksdrabbad övergång gick omställningen relativt smärtfritt. En stor informationskampanj föregick sidbytet. Poliser, militärer och tusentals vägledare från olika föreningar var engagerade. Men helt utan incidenter var det inte.

– Själv mötte jag en som kom körande rätt emot mig. På något sätt lyckades jag göra en lucka honom på höger sida så att han kunde köra förbi. Sen fortsatte han. På fel sida, säger Sten Granfeldt.
