Karin Broos gör succé i USA
Camilla Gustafsson

Vid entrén arbetar Lauren Johnson, som berättar att hon inte hade hört talas om den värmländska konstnären tidigare men att hon under sommaren hunnit lära känna hennes konst.

– Jag har förälskat mig i hennes bilder och har hört många av besökarna säga samma sak. Många pratar om den stämning som Karin Broos förmedlar och hur man liksom slukas in av den, säger Lauren Johnson.

I den ljusa utställningslokalen hänger målningen som Karin Broos kallat ”Efter badet III”.

– Det är min favorit, säger Betsy Bruce. Hon är på The American Swedish Institute tillsammans med sin mamma och bägge två tycker om hur Karin Broos speglar sina motiv vid vatten.

– Jag är så imponerad av hennes teknik, säger Jenny Bruce. Hon lyckas göra bilden så levande, det känns nära och välbekant, som om det var mitt liv.

The American Swedish Institute i Minneapolis är en plats där svensk-amerikaner träffas och tar del av svensk kultur. Här kan man äta svenskt, gå kurser och fira högtider, som midsommar och Lucia. Länge var skandinavernas mötesplats i Minneapolis bara en slottsliknande byggnad från början av 1900-talet, The Turnblad Mansion.

Numer har mötesplatsen växt och 2012 invigde man The Nelson Cultural Center, som en ny modern del av The American Swedish Institute. Sedan den nya ljusa konsthallen öppnades har det funnits en strävan att  kunna visa nutida svensk konst här. Tidigare har till exempel Lars Lerins konst ställts ut.

Det är ett femtiotal av Karin Broos verk som just nu fyller The American Swedish Institues lokaler.

Den nya konsthallen i The Nelson Cultural Center räcker inte på långa vägar till utan målningarna hänger i även i de betydligt mörkare gamla rummen i The Turnblad Mansion.

Här bor den nordiska melankolin in sig på ett alldeles speciellt sätt. Motiven speglar ensamhet.

Dottern Sara, sitter ensam på bryggan i ”Flickan med guldfiskar II”. Här hänger också en serie självporträtt, målningar från sjukhusmiljö där känslan av utsatthet berör. När man rör sig genom rummen i den gamla byggnaden så lämnar motiven Fryksdalen och konstnären tar oss ut i Europa, till Berlin och Istanbul. Flera av verken har inte visats tidigare.

Utställningen Still life är ett samarbete mellan Prins Eugens Waldemarsudde och The American Swedish Institute. Målningarna stannar i Minneapolis till 29 oktober och kommer därefter ställas ut på House of Sweden i Washington DC och The American Swedish Museum i Philadelphia.
