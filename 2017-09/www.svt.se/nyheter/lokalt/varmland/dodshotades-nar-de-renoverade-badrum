Dödshotades när de renoverade badrum
Simon Strinnholm

Händelsen inträffade förra onsdagen när de anställda var på ett uppdrag på en adress i östra Karlstad.

Under arbetet med att få renovera ett badrum märkte de anställda hur en av grannarna plötsligt stod i dörröppningen till badrummet – med en kniv i handen. Hon ska därefter ha uttalat dödshot mot de anställda om de inte genast slutade väsnas.

– Det här är första gången som något sånt här inträffat, säger personalchefen Charlotta Löfgren som anmälde händelsen.

Personalen, de var två till antalet, upplevde det som mycket obehagligt – framför allt att de blev trängda.

– Det vi reagerade mycket på var just det att de befann sig i badrummet utan flyktväg. I dörren till badrummet står den här människan och skriker, säger Charlotta Löfgren.

Grannen lämnade för sin egen lägenhet utan att det blev något av hoten. Kort efter lämnade även de anställda lägenheten och sammanstrålade med andra utanför huset, innan polisen så småningom dök upp.

De två anställda som utsattes är igång och jobbar som vanligt igen.

– De har självklart tänkt i banorna kring vad som kunde ha hänt, men de mår efter omständigheterna bra. Vi är på dem och följer upp för att se hur de mår, och företagshälsan är inkopplad.

Varför grannen reagerade som hon gjorde vet man ännu inte men att det skulle renoveras kan knappast ha kommit som någon överraskning, menar företaget.

– Det har ju satts upp lappar om att det ska renoveras och att det kommer vara höga ljudnivåer, just för att hyresgästerna skulle vara förberedda. Sen var det inte vid något tidigt klockslag det här utan det inträffade vid lunchtid. Mycket obehagligt, hur som helst, säger Charlotta Löfgren.
