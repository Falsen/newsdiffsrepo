Kraftigt utbrott av resistenta bakterier i Värmland
Emma Schmidt

VRE (vancomycinresistenta enterokocker) är en bakterie som utvecklat resistens mot ett brett verkande antibiotika.

I ett nyhetsblad som Smittskydd Värmland ger ut står att under de första åren på 2000-talet rapporterades ca 20-50 fall av VRE per år i Sverige.

I Värmland har de senaste åren totalt 14 fall rapporterats (från 2007 till 2016). Under det första halvåret 2017 har man redan haft 19 fall.

– Vi såg väldigt allvarligt på det. Erfarenheter både från Sverige och andra länder visar att det här här en bakterie som är svår att städa bort, säger Ingemar Hallén, smittskyddsläkare på Centralsjukhuset i Karlstad.

En ökad VRE-förekomst innebär en risk att svårbehandlade infektioner ökar och för redan sjuka eller patienter med nedsatt immunförsvar kan det vara livsfarligt.

– Bakterien enterokocker ingår i vår normalflora. Är man frisk är det osannolikt att man blir sjuk av den. Blir man sjuk kan det handla om allt ifrån en vanlig lindrig urinvägsinfektion till en väldigt allvarlig infektion, säger Ingemar Hallén.

VRE är inte resistent mot all antibiotika, men mot brett verkande antibiotika och antibiotikan Vancomycin och den stora risken med att drabbas av VRE är att det kan ta lång tid att hitta den.

– Om inte behandlande doktor vet att det handlar om VRE kan det dra ut på tiden och patienten blir sämre, säger Ingemar Hallén.

I slutet av januari 2017 upptäcktes ett allvarligt sjukdomsfall av VRE på Centralsjukhuset i Karlstad.

Man hittade smittan i en blododling hos en patient och när man inledde smittspårning upptäcktes totalt 19 fall av VRE .

– Det är ett slags detektivarbete som måste göras. Vilket rum har patienten vårdats i, vilken toalett har använts, vilka andra patienter har kommit i kontakt med de miljöerna, säger Ingemar Hallén.

Beslut togs att tillfälligt införa intagningsstopp på vissa avdelningar, stänga en del vårdplatser och senarelägga vissa operationer.

För att förhindra vidare smittspridning tvingades man till flera åtgärder som berörde verksamheter inom både sluten- och öppenvård, kommuner och landstingets samtliga sjukhus.

Åtgärderna bestod bland annat av smittspårning och screeningprogram av patienter. Under en period utförde hela CSK och sjukhuset i Torsby utskrivningsodlingar på patienter. Det visade sig att en smittspridning kunde konstateras på fyra avdelningar.

Det visade sig också  att VRE fortsatte att växa i vårdrum trots att rummet blivit städat. Detta ledde till ändrade städrutiner och kontrollodling innan en ny patient vårdas i rummet.

– Vi visste sen tidigare att det här är en bakterie som är svår att städa bort. Nu har vi gjort om och förstärkt städningen, säger Ingemar Hallén.

Åtgärderna har enligt Smittskydd Värmland gett resultat.

– Ja, så långt ser det ut som om det haft god effekt, men man vet aldrig med den här typen av utbrott. Vi uppmanar att fortsätta med hygienåtgärder och vi har en ökad vaksamhet, säger smittskyddsläkare Ingemar Hallén.
