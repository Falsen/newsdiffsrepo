Värmlandsidrottens ordförande Kicki Johansson: ”Vill be Julia om ursäkt”
Louise Uhlin

Kicki Johansson är en av Sveriges mest framgångsrika basketspelare och i april tillträdde hon som ordförande för Värmlandsidrotten, paraplynamnet på Värmlands idrottsförbund och SISU Idrottsutbildarna.

– Jag vill be Julia om ursäkt för att vi inte tar tag i det här på ett sätt som vi borde göra. Vi har en lång väg att vandra fortfarande, säger Kicki Johansson.

LÄS MER: TV: Elitspelaren Julia kom ut som gay: ”Har haft ett helvete”

Kicki Johansson började sin basketkarriär i KFUM Kristinehamn och har sedan dess spelat 190 landskamper, tagit nio SM-guld och spelade Europacupfinalen 1991, vilket är det största som hänt i svensk baskethistoria. När hon lade elitkarriären på hyllan blev hon istället tränare. Hon berättar själv att hon inte har märkt av något när det gäller mobbing och trakasserier av homosexuella.

LÄS MER: Kicki Johansson ny ordförande för Värmlands idrottsförbund

– Däremot har jag spelat med en storspelare från USA, Jennifer Azzi, som har blivit invald i Hall of Fame och också vunnit OS-guld med USA. Hon kom ju ut först för ett år sedan och sa att hon var gay, 48 år gammal. Hon väntade tills karriären var över.

Blir du förvånad över Julias berättelse?

– Både ja och nej. Jag blir förvånad för att jag trodde att damidrotten var mer inkluderande och att vi inte hade mobbing i omklädningsrum. Men nej, man har ju läst så mycket och hört så mycket att det fortfarande finns. Det är just därför vi fortfarande jobbar så hårt med de här frågorna inom idrotten.
