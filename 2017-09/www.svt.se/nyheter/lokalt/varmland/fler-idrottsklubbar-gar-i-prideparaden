Fler idrottsklubbar går i Prideparaden
Jenny Eriksson

En av klubbarna som går i årets parad är Karlstads rugbyklubb.

– Vi är en inkluderande och välkomnande klubb från start så på så sätt är Prideparaden väldigt passande för oss, säger Amanda Björklund i Karlstads Rugbyklubb.

HBTQ-frågor är enligt dam- och ungdomstränaren Robin Klemets varken ett nytt eller känsligt ämne för klubben så att delta i paraden var inte något svårt eller stort beslut att fatta.

– Det har alltid varit självklart att alla är välkomna oavsett var du kommer ifrån och vilken sexuell läggning du har, säger han.

Värmlandsidrotten har bjudit in länets 1.000 idrottsföreningar att gå med i årets Prideparad i Karlstad och ett 20-tal av dem har anmält sig. Ordförande Kicki Johansson hade gärna sett att fler hakat på, men hon är ändå nöjd och ser det här som början på ett långsiktigt arbete.

– Idrotten är ju en del av samhället och därför är det viktigt att vi finns med och är en del av Pridetåget.

Hur mycket skiljer det sig åt hur man jobbar med de här frågorna i olika klubbar?

– Det skiljer sig mycket, så vi har en resa att göra och det är en stor utmaning, säger Kicki Johansson.

Karlstad Rugbyklubb har fått mycket positiv respons för beslutet att gå med i paraden och Robin Klemets rekommenderar andra klubbar att haka på för att fler ska veta att de är välkomna till idrottsföreningarna.

– Det finns de som tror att de inte är välkomna i dag, just därför är det värt att engagera sig, säger han.

Vad betyder Prideparaden för dig?

– Det betyder inget större för mig personligen, men det är en sak jag gör av solidaritet, säger Robin Klemets.

– För mig betyder det jättemycket. Inte bara folkfesten i sig utan att vi har privilegiet att visa att man är för varje människa, säger Amanda Björkman.
