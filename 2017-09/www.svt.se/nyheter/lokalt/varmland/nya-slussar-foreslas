Förslag på nya slussar i Trollhättan
Maria Dahlqvist

– Det är riktigt positivt. Extremt viktigt för Vänersjöfarten och för näringslivet i Värmland, säger Tomas Riste (S), regionråd i Värmland.

Slussarna i Trollhättan bedöms vara uttjänta år 2030 och Trafikverkets och Sjöfartsverkets bedömning är att den enda möjligheten att behålla och utveckla Vänersjöfarten är att bygga en ny slussled innan dess.

Trafikverkets föreslagna satsning är på 1,7 miljarder, men den totala kostnaden för nya slussar beräknas till minst tre miljarder kronor.

– Sjöfarten på Vänern är oerhört viktigt för Värmlands framtida utveckling. Det handlar om att säkra tusentals arbetstillfällen och om framtiden för stora industrier och därmed också för många mindre företag, säger Stina Höök (M), regionstyrelsens andre vice ordförande i ett pressmeddelande.

Trafikverkets generaldirektör Lena Erixon presenterade idag trafikplanen, där satsningen på nya slussar finns med. Men det är regeringen som våren 2018 tar beslut utifrån de förslag som lagts fram.

På Trafikverkets sajt kan du läsa mer

I planen finns också satsningar på både järnvägar – Vänerbanan och Fryksdalsbanan -  och vägar – E45 – i  Värmland.

– När det gäller järnvägssatsningarna är det jätteviktigt för att öka tillförlitligheten och robustheten, säger Tomas Riste.
