Efter hatiska kommentarerna i Kil – utbildaren: ”Det här finns i samhället”
Rebecka Hugosson

När Värmland Prides husvagnsturné rullade in på Sannerudsskolan på måndagsförmiddagen var det flera elever som uttryckte sig hatiskt i korridorerna. ”Åh, nej, ska vi behöva gå förbi bögvagnen också? Jävla helvete” var det en elev som sade. Flera andra tittade på Pridehusvagnen och sade att de tyckte det ”var äckligt”.

Fatima Kanu Hedin är utbildare på barnrättsorganisationen Friends:

– Jag har ingen direkt siffra på hur vanligt det är, men tyvärr är det inte exklusivt för Sannerudsskolan i Kil. Det här hatet finns i samhället.

Hon berättar att hon ofta får höra liknande uttryck när hon reser runt som utbildare.

– Både när jag träffar HBTQ-elever som berättar vad de kan utsättas för, men också andra elever som berättar att de går på en skola där man inte kan vara öppen med sin läggning, om man inte är heterosexuell.

TV: Utbildaren efter hatiska kommentarerna: ”Det här finns i samhället”

Hon har besökt skolor där man inte alls pratar om HBTQ-frågor, där personalen inte har tänkt tanken att det skulle kunna röra den egna skolan.

– Men det stämmer ju inte. De eleverna finns på de flesta skolor liksom alla andra elever.

HBTQ-elever som inte vågar komma ut för att de utsätts för den här typen av hat i skolan tillhör en riskgrupp, menar hon.

– Vi vet att de löper högre risk än andra att bli utsatta för kränkningar i skolan. Och också att HBTQ-ungdomar är en grupp med större psykisk ohälsa än andra ungdomar.

– Och jag tänker att det här är en del av det, det man får höra i sin vardag. Skolan är ju en plats som vi är på dagligen.

TV: Vi är här för att utbilda

Hur bör man reagera när man hör någon elev uttrycka sig hatiskt mot till exempel HBTQ-personer?

– Det viktigaste är att man reagerar, att man har nolltolerans på skolan, säger Fatima Kanu Hedin, utbildare på barnrättsorganisationen Friends i Stockholm.
