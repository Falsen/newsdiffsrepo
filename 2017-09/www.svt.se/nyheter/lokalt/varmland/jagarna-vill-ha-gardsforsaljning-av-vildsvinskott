Jägarna vill sälja vildsvinskött själva – men får nej
Therese Fjellman

Det fälls nästan 100 000 vildsvin varje år, enligt Svenska jägareförbundet. Men på grund av att vildsvin kan vara bärare av trikiner är det inte tillåtet att sälja köttet utan att det gått via en så kallad vilthanteringsanläggning och det här är något som jägarna vill ändra på.

– Det är ganska krångligt i dag när man ska åka till en vilthanteringsanläggning. Här i Värmland är det, om man exempelvis jagar utanför Karlstad, sju mil enkel resa och så långt åker man inte för att lämna in ett vildsvin utan man jagar till man har frysboxen full och sedan slutar man, säger Gunnar Glöersen.

Enligt Livsmedelsverkets rekommendationer bör dock försäljningen av vildsvinskött inte ske småskaligt av jägarna själva.

– Själva köttbesiktningen är ju en garant för att köttet är säkert, säger Arja Kautto, senior veterinärinspektör på Livsmedelsverket.

LÄS MER: Skånes jägare vill inte skjuta fler vildsvin än de kan sälja

– Ja, vilthanteringsanläggningarna är en garant men den skulle inte minska om jägarna gjorde detta själva. Det skulle kunna vara tvärtom, för risken är att jägare säljer köttet svart när det blir så komplicerat som det är idag så jag tror att det kan vara en fördel om man underlättar och att det finns en spårbarhet till den som sålt det, säger Gunnar Glöersen.

- När det gäller jägarens egna leveranser är ju variationen mycket större, det finns de som kan och är mycket duktiga, men sedan finns det ju alltid sämre förhållanden för att kunna genomföra slakten på ett bra sätt, säger Arja Kautto.

För att reglera vildsvinsstammen, minska skadorna för jordbrukare och även kunna minska antalet viltolyckor i trafiken hoppas Svenska jägareförbundet att man ska hitta en lösning på situationen genom samverkan med politiker och myndigheter och diskussioner förs med regeringen.

– Nu är det ju regeringen i slutändan som får ta ställning i den här frågan och egentligen tycker jag inte det här är en så stor fråga, om jag äter det själv så gör jag ju exakt samma test som jag skickar in till ett labb som jag skulle göra om jag skulle sälja köttet till dig, säger Gunnar Glöersen.

Fotnot: Läs mer om trikiner på Livsmedelsverkets hemsida.
