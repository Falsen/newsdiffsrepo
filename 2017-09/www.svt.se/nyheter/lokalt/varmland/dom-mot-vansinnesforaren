Dom mot ”vansinnesföraren”
Maria Dahlqvist

Klockan var 17.10 den 22 juli när Räddningstjänsten larmades om ett drunkningstillbud i centrala Karlstad. Väl framme på platsen ska den berusade mannen ha tagit sig upp ur vattnet, satt sig i en bil och sedan begett sig ut på en vansinnesfärd. Mannen körde på en gång- och cykelbana vid Gubbholmen i Karlstad, rakt mot räddningspersonal och andra som gick över gångbron. Flera chockade människor fick kasta sig ur vägen för att inte bli påkörda.

LÄS MER: Vansinneskörde på gångbana i centrala Karlstad

Mannen anhölls misstänkt för försök till grov misshandel, grov vårdlöshet i trafik och grovt rattfylleri. Han uppgav att han ångrade det han gjort och släpptes på fri fot.

En knapp vecka senare gjorde han om samma sak igen, denna gång vid Centralstationen i Karlstad. Åklagaren begärde mannen häktad på grund av ”uppenbar återfallsrisk”.

24-åringen döms nu till tio månaders fängelse. Mannen har erkänt att han kört rattfull i centrum men anser själv, enligt domen, att han inte kört så att människor behövt ”slänga sig år sidan”, som det står i gärningbeskrivningarna utan att människor ”behövt flytta på sig”. Han uppger sig också ha iakttagit försiktighet vid övergångsställena och säger sig bara minnas fragment av körningen på gångbanan. Enligt samma dom är han är väldigt tacksam över att ingen blev skadad.

24-åringen är sedan tidigare dömd trafikbrott.

Tingsrätten skriver i domen att det är de två fallen av grov vårdslöshet i trafik som är av störst betydelse för straffvärdet. Att ha kört bil i hög fart, berusad, på gång- och cykelvägar kunde ha slutat mycket illa och tingsrätten anser att det är rena tillfälligheter och rådiga ingripandet som gjort att ingen människa dog vid hans framfart.
