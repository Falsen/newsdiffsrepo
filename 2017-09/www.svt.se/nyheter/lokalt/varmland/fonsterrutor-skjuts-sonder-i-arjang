Fönsterrutor skjuts sönder i Årjäng
Rino Rotevatn

Den första skjutningen som ledde till krossade rutor i Årjäng inträffade den 29:e juli. Sedan dess har fönsterrutor skjutits sönder vid minst åtta tillfällen. Den senaste skjutningen inträffade under torsdagen.

Enligt polisen har ett lättare skjutvapen, typ soft airgun eller liknande, använts.

– Kraften i skotten är sådan att kulan penetrerar första glaset men inte det andra, eller i förekommande fall tredje, skriver polisen i värmland på sin hemsida.

Polisen tror också att det kan röra sig om fler än åtta skjutningar.

– De adresser som drabbats är fastigheter på gatorna Storgatan vid tre tillfällen, Höjdvägen vid två tillfällen och Järnvägsgatan vid två tillfällen, och nu senast vårdcentralen i Årjäng, uppger polisen vidare.

På sin hemsida uppmanar nu polisen allmänheten att komma in med uppgifter och tips så att de kan ringa in den eller de som svarat för skjutningarna.
