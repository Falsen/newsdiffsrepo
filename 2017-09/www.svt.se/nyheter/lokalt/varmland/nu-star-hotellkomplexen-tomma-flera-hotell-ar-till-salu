Nu står hotellkomplexen tomma – flera hotell är till salu
Karin Mannberg

I veckan gick den sista busslasten med asylsökande från Wermlandsporten i Stöllet. Vad som händer nu med hotell- och konferensanläggningen är oklart.

– Jag vill sälja, men då ska det vara till rätt pris, säger ägaren Olle Arnesson som fortsätter:

– Hittills har jag bara fått skambud.

Och man kan lugnt säga att det är köparens marknad för hotellspekulanter i Värmland just nu.

Flera stora anläggningar är till salu, som Frykenstrand, Uddeholms hotell, Björns värdshus och Wermlandia. Även de norska ägarna till Nygård i Ekshärad överväger en försäljning, och det är oklart vad som ska hända med Glava gästhem som också står tomt.

Orsaken till de tomma lokalerna är att Migrationsverket sagt upp alla avtal med privata entreprenörer. Totalt 44 boenden har stängts i Värmland på kort tid och den 20 september ska alla vara avvecklade.

– Det är klart att det inte är bra med så många objekt till försäljning samtidigt, säger mäklaren Bengt Pettersson i Hagfors.

Kan det bli svårt att få allt sålt?

– Ja det tror jag. Det blir definitivt en prispress på marknaden.

Många av hotellen köptes upp av företag utanför Värmland för att göras om till asylboenden när flyktingströmmen till Sverige var som störst. Nu vill företagen inte ha husen kvar.

I Ekshärad fanns som mest tre asylanläggningar med 400 boende. Nu står allt tomt.

– Det är klart att det är konstigt, säger Ivar Danielsson som vi möter utanför ICA.

– Man möter inga ute på vägarna längre, förut var här fullt av invandrare.

Som mest bodde 8.000 asylsökande på de privata boendena i Värmland. 1.200 av dem fanns i Torsby, och där är kommunalrådet besviken över att utflyttningen gick så snabbt.

– Vi hade hoppats få behålla åtminstone några av dem, säger Ann-Katrin Järåsen (S).

– Det här var ju en chans för glesbygden. Vi behöver nya invånare. Jag tror att det inte bara är jag som känner att ”oj vad fort det gick”. Vi hann inte riktigt med.
