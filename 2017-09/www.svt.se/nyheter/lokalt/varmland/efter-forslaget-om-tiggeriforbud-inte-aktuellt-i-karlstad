Efter förslaget om tiggeriförbud: Inte aktuellt i Karlstad
Simon Strinnholm

Efter att Vellinge kommun i Skåne förra veckan beslutade om ett tiggeriförbud i fyra områden sa Marléne Lund Kopparklint till P4 Värmland bland annat att man då inte hade tagit ställning lokalt.

– Så är det fortfarande, frågan har inte kommit upp här och vi har inte diskuterat det inom partiet. Jag kan inte i nuläget se hur ett tiggeriförbud skulle kunna hjälpa de olika problembilderna, säger Marléne Lund Kopparklint (M), kommunalråd och ordförande i vård- och omsorgsnämnden i Karlstads kommun.

LÄS MER: Moderaterna vill ha ett nationellt tiggeriförbud

Att bötfälla personer som inte har pengar är inte rätt väg att gå heller, menar hon.

– Om man nu ska införa det här på nationell nivå så får det inte bli en tandlös lag utan man måste föra en dialog med alla kommuner om hur de ser på det här. Dels bör man tänka på hur det ska funka att ge de som tigger pengar böter, eller hur polisen ska arbeta kring sånt här och hur mycket resurser det kommer ta i anspråk. Det finns så mycket som man måste ha i åtanke.

Istället, menar hon, bör Sverige trycka hårdare på de länder som EU-migranterna kommer ifrån.

– Vi anser fortfarande att man får trycka på de länder som de här människorna kommer från. Det är ett misslyckande från deras sida och vi ska inte behöva ta ansvar för andra länders misslyckande. Vi får trycka på ännu mer.
