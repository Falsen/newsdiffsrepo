Efter krismötet – SJ och Bane Nor inte överens
Inger Carlsson

SJ och Bane Nor träffades i Oslo på tisdagen för att försöka hitta en lösning som innebär att banarbeten kan genomföras på norska sidan – samtidigt som SJ kan fortsätta köra fem dubbelturer varje dag mellan Stockholm och Oslo.

LÄS MER: SJ kritiskt mot norska planer

Men parterna kom inte överens. SJ anser att banarbetet innebär att de dyra svenska snabbtågen blir instängda i Oslo på dagtid.

– Vi står fast vid att vi inte kommer att köra snabbtåget mellan Stockholm och Oslo lika ofta som i dag efter det besked vi nu fått, säger SJ:s presschef Niclas Härenstam till SVT Nyheter Värmland.

De ansvariga för det norska järnvägsnätet måste byta kontaktledningar mellan Kongsvinger och Lilleström och så långt är man överens med SJ. Men SJ anser att banarbetet får för stora konsekvenser för SJs trafik under hela fyra år.

– Vi ska nu se över om vi kan köra två dubbelturer mellan Stockholm och Oslo under 2018. Men de tre åren därefter, 2019, 2020 och 2021, kan vi inte klara att ha tågen instängda i Oslo, säger presschefen Niclas Härenstam.

Han betonar att snabbtågstrafiken mellan Karlstad och Stockholm inte kommer att beröras av den här förändringen.
