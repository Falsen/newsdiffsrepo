Ny strategi för att få förskollärare i Torsby
Rebecka Hugosson

Ellen Isaksson och Sofi Bood arbetar båda på samma avdelning på förskolan Stjernebacken i Torsby. Det började med timvikariat på olika förskolor efter gymnasiet och sedan har det rullat på både för dem båda. Och någonstans under vägen kände de att de hamnat helt rätt.

– Att jobba med barn är så glädjefullt. Jag längtar till jobbet när det är slut för dagen och känner att det ska bli kul att komma hit i morgon igen, berättar Sofi Bood.

– Det är skratt och glädje hela tiden bland alla barn. Barn är underbara! Och så är det bra teamarbete i personalen, och det tycker jag är väldigt roligt, säger Ellen Isaksson.

LÄS MER: Behöriga förskollärare sökes

Sedan ett år tillbaka har vikarier på förskolor i Torsby kommun fått delta i stora delar av verksamheten tillsammans med den ordinarie personalen. Och det har varit en medveten strategi från förskolechefernas sida.

– De har fått vara med på utbildningar och utvecklingsprogram, och det tror vi har gjort att de har blivit mer delaktiga och fått upp intresset för att vara förskollärare, säger Ann-Charlotte Nygren, förskolechef i Torsby kommun.

Under sina vikariat har Ellen Isaksson och Sofi Bood bestämt sig för att läsa vidare. Ellen börjar vid Karlstads universitet den här terminen. Sofi har redan hunnit läsa ett och ett halvt år på distans, och hon märker att utbildningen har förändrat hennes syn på arbetet.

– Innan jag började på universitetet insåg jag inte hur mycket man lär bara genom vardagsgrejer. Bara att ställa ett glas på bordet är en stor lärdom för ett litet barn, att lära sig förstå vad ”på bordet” betyder, säger hon.

Sofi Bood ser fram emot att få mer ansvar när hon är färdigutbildad, jämfört med vad hon får nu som barnskötare.

– Jag kommer att få fler arbetsuppgifter, hålla utvecklingssamtal och ta större ansvar för vissa barn, så det blir en ganska stor förändring, säger hon.
