Samtliga lärare på Bäckalunds skola sjukskrivna
Louise Uhlin

När skolan ringde in efter sommarlovet var samtliga lärare på plats på Bäckalunds skola. Men det var efter ett möte med rektorn som tre av dem sjukskrev sig. Den här veckan har ytterligare en lärare gjort detsamma.

– Jag tänker väl att det är på grund av deras situation i skolan, alltså arbetsmiljön framför allt. Sedan kan det ju vara något annat också men det var ju det första jag tänkte när jag hörde det, säger Sandra Andersson, som har två barn på skolan.

Vad orsaken till sjukskrivningarna är vill skolchefen inte uttala sig om. Men i en ny rapport har oberoende konsulter konstaterat att det finns stora brister i arbetsmijön för rektorer och lärare inom skolområde Östra landsbygd, dit Bäckalunds skola hör.

Efter att de fyra lärarna nu sjukskrivit sig så har kommunen kopplat in företagshälsovården och facket för att tillsammans med dem se över lärarnas arbetsmiljö på skolan. Men att den skulle vara dålig håller inte skolchef Anna Ullenius med om.

– Det vill jag inte alls påstå att den är, men det vet vi ju inte utan vi ska göra en kartläggning nu, säger hon.

I nuläget har sjukskrivningen inte lett till inställda lektioner och man har kunnat lösa lärarnas frånvaro med vikarier. Men det har varit svårt att hålla kvar vikarierna, vilket föräldrarna menar har påverkat barnen.

– Min son tycker att det är jobbigt, han vill inte gå in i klassrummet när han ser att det var en ny fröken från en dag till en annan och. Han har inte velat gå till skolan, säger föräldern Sandra Andersson.

Byskolorna har varit en het fråga i Sunne. Efter en folkomröstning räddades många av byskolorna från nedläggning. Men nu riktar föräldrar på Bäckalund kritik mot skolledningen när det gäller situationen på skolan.

– Det jag känner, och många med mig, är ju att de vill stänga ner Bäckalunds skola. Att det är därför de inte får några resurser och att lärarna inte får någon hjälp, säger föräldern Laila Sennius.

Har skolledningen för avsikt att lägga ner Bäckalunds skola?

– Det finns politiska beslut att skolan ska vara kvar och det rättar vi oss efter. Vårt uppdrag är i det att se till så att barnen får en bra undervisning och utbildning, säger Anna Ullenius, verksamhetschef för barns lärande i Sunne.

– De har redan lagt ner en skola som var med i folkomröstningen och det är ju Rottneros. Så vilken är nästa då, är det Bäckalund? undrar föräldern Laila Sennius.
