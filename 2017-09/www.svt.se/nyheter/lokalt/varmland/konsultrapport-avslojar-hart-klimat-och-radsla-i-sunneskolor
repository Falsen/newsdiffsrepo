Konsultrapport avslöjar: Hårt klimat och rädsla i Sunneskolor
Louise Uhlin

Det var på begäran av skolledarnas fackliga organisationer som oberoende konsulter granskat vad som gjort att totalt åtta rektorer inom grundskolan lämnat sitt jobb på fem år. Det är efter samtal med både nuvarande och tidigare rektorer, fackföreningarna och lärarna som konsulterna nu målar upp en bild av en arbetsmiljö som varit besvärlig.

– Vi har ju flera små skolor och en rektor får då ett väldigt stort arbetsområde. Det är en av anledningarna. Man har flera enheter och man kan inte vara på mer än ett ställe i taget. Det försöker man ändra på nu så att rektorerna ska få mer stöttning och kan vara mer närvarande på de olika skolorna, säger Sunnes kommunalråd Gunilla Ingemyr (C).

Rektorernas uteblivna närvaro har bland annat lett till att det skapats informella ledare på vissa skolor, konstaterar konsulterna. Beslut har tagits på informell nivå och det har i sin tur lett till en rädsla inom organisationen – att personalen helt enkelt inte vet vilka regler och rutiner som gäller. Konsulterna menar också att samtalsklimatet varit hårt på alla nivåer, många gånger har man hamnat i konfrontation istället för kompromiss.

Kunde ni ha gjort något annorlunda för att det inte skulle bli så här?

– Ja, det kunde vi säkert ha gjort men vad kan jag inte svara på. Rapporten lyfter ju fram en del saker som vi kan göra framåt och det är ju klart att hade vi gjort det för fem år sedan så kanske inte den här situationen uppstått, säger Anna Ullenius som är verksamhetschef för barns lärande i Sunne.

Ett av konsulternas förslag på lösning är att kommunen ska se över skolorganisationen inom grundskolan, vilket också ska göras. Beslut om ny skolorganisation kommer enligt kommunens plan att tas i december.

Vad vill du säga till personalen som upplevt det här?

– Att vi jobbar för att det inte ska upplevas på det sättet, helt enkelt. Det är mitt mål, säger Anna Ullenius.
