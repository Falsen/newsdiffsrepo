Pendlare i protest
Niclas BrunellReporter

Den nya tidtabellen på Fryksdalsbanan oroar pendlarna som befarar att det kommer att bli snävare restider på eftermiddagar och mornar. I Sunne tänker en man uppvakta kommunpolitikerna som man inte tycker står upp för ortens pendlare mot Värmlandstrafik.

– Vi har upplevt att det inte har varit någon större respons att trycka på och värna våra krav när det gäller våra möjligheter att pendla. Pendlingen betyder mycket positivt för en kommun som Sunne, säger pendlaren Anders Dahlström.

Det nya förslaget till tidtabell innebär att tåget som idag anländer till Karlstad klockan 7.28, istället kommer in vid klockan åtta och eftermiddagståget som idag går från Karlstad klockan 16.46 flyttas till 1613. Det här tider som enligt pendlarna rimmar dåligt med såväl arbets- som skoltider.

På måndag tänker han och en grupp Sunnependlare uppvakta kommunens politiker i samband med kommunfullmäktiges sammanträde.

Vad vill ni att politikerna gör?

– Att man verkligen går in och trycker på så att det blir lämpliga tider för pendling och att de harmonierar med skoltider och arbetstider.

Sunnes kommunalråd Gunilla Ingemyr (C) känner inte riktigt igen sig i kritiken samtidigt som hon välkomnar initiativet på nästa kommunfullmäktige:

– Det här är en viktig fråga för kommunen. Så fort vi fick reda på det här undre försommaren så kontaktade vi Värmlandstrafik och de mail vi fått från pendlarna vidarebefordrade till Värmlandstrafik, säger hon.

Anders Johansson är aktiv Värmlandspendlarna och han är kritiskt till hur Värmlandstrafik arbetar med omläggningar i tidtabellerna. Han tycker att Värmlandstrafik ska dra tillbaka förslaget och börja lyssna på resenärerna.

– De kommer med ett förslag som helt enkelt ställer till det jättemycket för oss resenärer utan att ha en bra kommunikation. Och när vi frågar och skriver insändare till dem så får vi inga svar hur de ska lösa de här problemen  som de ställer till med och att de lägger tider som inte går att åka med helt enkelt, säger han.

Hur snacket bland pendlarna på tågen?

– Man är oroliga för hur man ska ta sig till jobbet i tid om man nu flyttar fram det mest populära morgontåget och likadant  hur man ska ta sig hem på ett rimligt sätt på eftermiddagen.

Per Sidetun är ansvarig för tågtrafiken på Värmlandstrafik:

– Vi upplever inte att vi inte lyssnar på dem. Det är väldigt komplext för det är inte bara vi utan det är andra operatörer som kör persontrafik och det är godsoperatörerna som finns på banan som ska samsas. Vi skickar all information vidare för behandling men sen är det inte säkert att vi får som vi vill. Och det är inte alltid som alla önskemål är möjliga att genomföra, säger han.

Ansvaret för hela trafikplanen för Fryksdalsbanan ligger på Trafikverket. Utifrån alla operatörernas önskemål tar Trafikverket beslut om tågtrafiken på Fryksdalsbanan 22 september. Den nya tidtabellen  börjar sedan gälla i december. Inför arbetet med framtida tidtabeller så kommer Värmlandstrafik att försöka hitta nya former för att bättre ta tillvara resenärernas synpunkter:

– Vi ska hitta en ny form för samråd så att de känner att de får komma fram tidigare i processen, säger Per Sidetun.
