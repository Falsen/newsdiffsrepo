Företag hindras växa på grund av personalbrist
Rebecka Hugosson

Det surrar och snurrar i hallarna i Grums på torsdagsförmiddagen. Här byggs, slipas, servas och beläggs valsar för till exempel textil- eller papperstryck. Och om företaget fick bestämma själva skulle fler valsar snurra här. Chefen letar med ljus och lykta efter personal att nyanställa.

– Vi söker i alla medier som finns. Vi söker i sociala medier, på arbetsförmedlingen, blocket. Vi söker även utomlands. Vi söker bland nära och kära, bland alla som jobbar här, säger vd Gert Almén och slår ut med händerna.

Det har gått så långt så att ledningen funderar på att starta en ny utbildning.

– Vi har börjat diskutera det. Det finns ju jättemånga ungdomar som vill arbeta som inte har någon utbildning.

Vad söker ni för folk?

– En bra människa. Du ska ha rätt känslighet i fingrarna, du ska vilja arbeta och ha ett bra hjärta så att du passar i gruppen. Det är det viktigaste, säger Gert Almén.

Valsföretaget är inte ensamma i sin personaljakt. Enligt branschorganisationen Företagarnas undersökning småföretagsbarometern uppger 19 procent av företagen i Värmland att det främsta tillväxthindret är bristen på lämplig arbetskraft.

LÄS MER: Brist på arbetskraft – problem för länets småföretagare

Sedan förra året har orderingången i länets småföretag ökat något, men den ligger fortfarande strax under riksgenomsnittet. Och de senaste tolv månaderna har 49 procent av företagen i undersökningen tvingats tacka nej till order.

– Många har orderböckerna fulla, man säger nej för att man inte har kapacitet. Och skulle man utvidga kanske man måste investera och det har man inte möjlighet till. Eller så är det så att man inte får tag på rätt personal. Och det är en tuff fråga för många företag, säger Anna Hedberg, regionchef på Företagarna Värmland.

Så även på Triton valsteknik i Grums. Det faktum att det är så svårt att få tag på rätt personal gör att företaget står mer still än vad de hade velat.

– Det hindrar oss, vi ser att vår orderstock ökar. Vi är ett företag som har som motto att aldrig säga nej, men har du ingen personal i slutänden så är det ett bekymmer. Så vi behöver få tag på mycket mer personal, säger Gert Almén.

Hur ser behovet ut i den närmsta framtiden?

– Vi ska dubblera verksamheten på fem år, och vi är 40 idag. Så vi behöver bli 40 stycken till de kommande fem åren.

Vad tänker du om möjligheten att hitta den personalen?

– Jättejobbigt. Det är det vi diskuterar allra mest på alla möten just nu, personal, personal, personal.
