”Det finns ingen quick fix!”
Jenny Eriksson

– Det är ju väldigt oroväckande och vi såg ju det i vår senaste prognos som vi gjorde i våras att det börjar bli kris på många ställen, säger Lena Hertzberg chef på Arbetsförmedlingen i Karlstad.

Vad kan Arbetsförmedlingen göra då?

– Vi kan göra en del saker men det finns ingen quick fix på det här. Vi har ju ett antal personer som är arbetslösa och vi jobbar mycket med vägledning, utbildning och validering av nyanlända så att de kan få jobb.

9600 personer är arbetslösa i Värmland -  ändå tvingas företag som Triton Valsteknik i Grums leta utomlands efter ny personal, det känns absurt?

– Ja, det är ju på grund av att det är en sådan fantastisk konjunktur just nu där företagen har kunnat växa. Det är ju väldigt hett på arbetsmarknaden så de som har kompetens får jobb. Vår största utmaning är att se till att alla de som inte har rätt kompetens verkligen får det nu.

En viktig faktor för att lyckas matcha kompetens och efterfrågan på sikt är att ungdomar gör rätt val av gymnasieutbildning. Lena Hertzberg anser att det nu är otroligt viktigt att man jobbar med rätt vägledning i skolan.

– Titta på arbetsmarknaden, hur ser den ut? Var finns jobben?

Hon vill också råda företag som ser att de kommer ha brist på rätt kompetens att de öppnar upp för praoplatser som kan väcka intresse hos ungdomar redan i grundskolan.
