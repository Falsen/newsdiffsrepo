Moderatbasen skeptisk till tiggeriförbud
Rino Rotevatn

Det är i Moderaternas förslag till ny kriminalpolitik som ett förbud mot tiggeri dyker upp. Förslaget kommer att tas upp på Moderaternas partistämma i örebro den 12 – 15 oktober.

– Jag tycker inte vi ska normalisera tiggeri. Det är nu utbrett på gator och torg över hela Sverige och vi behöver nu få stopp på detta, säger Moderaternas rättspolitiske talesperson Tomas Tobé.

Men förslaget landar inte i god jord hos Värmlandsmoderaternas ordförande.

– Jag vet inte hur en sådan lagstiftning skulle kunna se ut. Kan man förbjuda folk att vara fattiga och tigga för sitt uppehälle? säger Stina Höök (M).

Hon vill hellre se andra typer av regleringar som skulle göra det möjligt för enskilda mark- och fastighetsägare att själva kunna välja bort tiggare på sin egendom.

– Personligen är jag skeptisk till tiggeriförbudstanken. Däremot finns det en del intressanta tankar kring hur man kan arbeta med frågan i de länder där man inte tar hand om själva grundproblemet, säger Stina Höök (M).

Men Stina Höök är inte på något vis övertygad om att alla hennes partikamrater i länet delar hennes ståndpunkt.

– Det råder säkert delade meningar i frågan. Vi ska ha ett förberedande möte den 25:e.

Om partikamraterna är för ett förbud, kan du gå emot den linjen då?

– Som det känns nu kommer jag att rösta emot förslaget på stämman. Om inte någon kommer med väldigt bra argument, förstås.
