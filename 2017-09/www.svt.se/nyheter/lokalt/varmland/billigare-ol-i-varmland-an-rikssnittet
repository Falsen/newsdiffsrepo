Dyrare vin på krogen
Gunnar Jakobsson

Från 2011 till 2016 blev en starköl på krogen i genomsnitt 16 procent dyrare. Snittpriset på vin steg med hela 22 procent. I Värmlands län steg priserna mindre än rikssnittet – på starköl med 13 procent och på vin med 15 procent.

– Det tyder på en kvalitetshöjning gällande svenskarnas vinval, säger Lena Ståhl, ordförande i Munskänkarna, till Nyhetsbyrån Siren.

I Kronobergs län är ökningen störst. Där blev vin på krogen i genomsnitt 34 procent dyrare under perioden. Lena Ståhl tror att ökningen kan bero på att det finns ett större intresse för vin i dag. Men det är inte bra om vinet blir allt för dyrt på krogen.

– Munskänkarna förespråkar kvalitet före kvantitet. Och ett allt för högt pris kan också avskräcka konsumenten så att man kanske inte väljer det vin som skulle passa bäst till maten, säger Lena Ståhl.

Krogarna har på senare år fått ett större vinsortiment, menar Lena Ståhl, vilket kan bero på att det finns fler importörer som har specialkunskaper.

– De olika vinimportörerna försöker hitta sin egen nisch. Det kan göra att utbudet blir mer exklusivt, säger hon.

År 2016 belastade en starköl på en genomsnittlig krog i Dalarna plånboken 20 procent mer än 2011, med siffrorna justerade enligt konsumentprisindex. Det är toppnoteringen i landet. Lägst är ökningen i Västernorrland, där ölpriset på krogarna ”bara” steg med 5 procent.

Det är Nyhetsbyrån Siren som har sammanställt siffrorna med statistik från Folkhälsomyndigheten.
