SVT:s reporter fick rätt mot Kils kommun – som tvingas lämna ut handlingar
Simon Strinnholm

Det var i mitten av december 2016 som nyheten om Kils stora kostnader för bland annat tösalt dök upp: kommunen hade då betalat omkring 1,5 miljoner kronor till ett varningslistat företag för olika produkter – bland annat salt.

I samband med den rapporteringen begärde SVT Nyheter Värmlands reporter Rebecka Hugosson ut mejlkorrespondens till och från den ansvarige tjänstemannen på Kils kommun. Kommunens dåvarande tekniska chef menade dock att mejlen inte var allmänna handlingar och att kommunen inte hade skyldighet att lämna ut dem.

Men efter att ha överklagat beslutet har SVT:s reporter nu fått rätt hos kammarrätten i Göteborg – och får ut mejlen.

– Det var inte oväntat att det blev så. Jag hade blivit mycket förvånad om jag inte hade fått rätt i kammarrätten, säger hon.

– Själva innehållet i mejlen var ju inte internt från börjat utan det hade skickats utifrån till tjänstemannen. Sen hade de här mejlen vidarebefordrats till den tekniska chefen och det var därför jag ville se dem.

LÄS MER: Fler kommuner gick på bluffen

Nu, åtta månader efteråt, har hon fått ta del av mejlen och kunnat konstatera att däri inte fanns något av intresse.

– Jag överklagade beslutet att inte lämna ut dem av principskäl. Jag ansåg att mejlen var offentliga och att jag hade rätt att ta del av dem. Sen tänkte jag att det kunde finnas något intressant där som vi inte hade haft i vår rapportering.

Varför skulle du säga att rättens beslut är viktigt?

– Det är viktigt av flera skäl men framför allt av demokratiska. Offentlighetsprincipen är en så otroligt viktig del av vårt demokratiska samhälle, både vanliga medborgares och journalisters rättighet att få ta del av handlingar som är offentliga, så domen från kammarrätten känns som en stor seger på det sättet, säger Rebecka Hugosson.

Mikael Kindberg är tillförordnad teknisk chef på Kils tekniska förvaltning och var till en början inte inblandad i ärendet. Däremot fattade han i juli i år samma beslut som den tidigare chefen. Detta då kammarrätten, efter att Rebecka Hugosson först överklagade, då sagt åt kommunen att handlägga ärendet på nytt.

– Det är egentligen inte mycket mer att säga nu än att vi accepterar kammarrättens beslut. Man lär sig utav de erfarenheter man skaffar sig, så är det, säger han till SVT Nyheter Värmland.
