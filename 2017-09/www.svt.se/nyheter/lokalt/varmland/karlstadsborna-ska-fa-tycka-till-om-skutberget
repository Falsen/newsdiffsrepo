Karlstadsborna får tycka till om Skutberget
Niclas Brunell

– Det har diskuterats i många decennier hur man ska kunna utveckla det här området så att det blir tillgängligt för fler och kan det finnas plats för andra verksamheter. Och det är där vi vill ha en dialog med Karlstadsborna för att se hur man vill se framtidens Skutberget, säger kommunstyrelsens ordförande Per Samuel Nisser (M).

Medborgardialogen som kommunen nu bjuder in till består av flera delar. Man ska bland annat genomföra en webbenkät på sin hemsida, ha möten med föreningen, både de som är aktiva på Skutberget idag och de som inte är det.

Kommunens skolbarn ska också få bidra genom workshops. Kommunens viljeinriktning är att Skutberget ska vara en plats där en Muminvärld ska samsas med en friluftsanläggning. Dialogen som man ny bjuder in till handlar om hur fritids- och motionsområdet skulle kunna förändras.

– Dialogen rör Skutberget, frågorna som rör Mumunvärlden kommer att hanteras i en samrådsprocess när detaljplanen är klar, säger kommunalrådet Linda Larsson (S).

Skutberget väcker känslor och på plats på dagen pressträff fanns också representanter för föreningen Skutbergets Wenner, en förening vars syfte är att värna Skutberget som kommunalt frilufts- och motionsområde. Föreningen Skutbergets Wenner har i dagsläget 1.000 medlemmar.

– Vi gillar inte det här. Dialogen är inte annonserad, det är för kort tid och att det är ett webbformulär som utestänger många människor, säger Thomas Martinsson, ordförande Skutbergets Wenner.

Den tidigare stängningen av den gamla motionsanläggningen upprörde och skapade protester. När planerna på ett Muminland presenterades mottogs även det med protester från motionärer och stugägare.

– Självklart väcker det en del känslor när man vill förändra ett sånt område. Men jag tycker också att vi behöver vara lite självkritiska. Det har inte gjorts tillräckligt mycket här ute de senaste åren. Därför känns det extra glädjande att vi tar Karlstadsborna till hjälp att utveckla området så att det inte bara håller en hög kvalité för 2017 utan även i framtiden, säger kommunalrådet Linda Larsson (S).

Medborgardialogen om Skutberget avslutas 17 september.
