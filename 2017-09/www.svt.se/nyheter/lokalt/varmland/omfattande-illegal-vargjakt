Stor omfattning av illegal vargjakt
Rino Rotevatn

Alla vargar som dödas i trafiken, skjuts legalt eller på annat vis hittas döda skickas till Statens veterinärmedicinska anstalt i Uppsala för obduktion. Sedan 2005 har 447 vargar obducerats.

– Det som vi hittar är just äldre skottskador, där vi har kulor och hagel som påträffas i skinnet och i huden eller benbitar som gått sönder och läkt av och som är tydliga tecken på att det är en äldre skottskada. Det andra är ju om man hittar misstänkta, ofta färgade, substanser i magsäcken som tecken på förgiftning, det är väl de två vanligaste sakerna vi tittar efter, säger Erik Ågren som är viltpatolog och biträdande statsveterinär på Statens veterinärmedicinska anstalt.

Obduktionerna ger tydliga belägg för att det pågår illegal jakt på varg runt om i landet. Av de 447 obducerade vargarna är åtta konstaterat illegalt dödade medan 27 har gamla skottskador. De flesta av vargarna kommer från Dalarna och Värmland.

– Det har ju funnits licensjakt nu några år så det finns ju en legal jakt och även skyddsjakten är ju legal. Men om det är ett djur som är påskjutet och skadat ska det göras eftersök och vi har i stort sett inga rapporter där en påskjuten varg under licensjakten är skadad och sedan inte hittas. Så man kan nog misstänka att de flesta djur som har gamla skottskador är påskjutna på ett illegalt sätt, och framför allt om det är hagel, eller väldigt klena hagel som man använder vid fågeljakt, då är det ganska uppenbart.

Men den etablerade vargforskningen visar att det som hittas på Statens veterinärmedicinska anstalt bara utgör toppen av ett isberg.

– Ja, man kan säga att ungefär hälften av de vargar som dör, de dör av illegal jakt. Åtminstone i de siffror som vi har jobbat med fram till 2011, säger vargforskaren Håkan Sand.

Håkan Sand är projektledare inom det samskandinaviska vargforskningsprojektet Skandulv och har forskat på vargarnas ekologi de senaste 18 åren. Även om han bedömer att dödligheten på grund av illegal jakt har minskat procentuellt de senaste åren så faller sannolikt fler vargar offer för tjuvskyttar i dag än i början av 2000-talet.

– Ja, det beror på hur stor vargpopulationen är men under tidigt 2000-tal, då vi hade runt 150 vargar, så innebar det att det var tio till femton, kanske tjugo vargar som dog av illegal jakt varje år. Om den siffran skulle hålla i sig i dag, vilket vi inte vet men det är absolut en möjlighet, då pratar vi om tre, fyra gånger så många, säger Håkan Sand.

Alltså 30 till 40?

– Ja, då får vi nog räkna med att det är fyrtio, femtio eller kanske till och med fler vargar som går åt av illegal jakt eller illegala aktiviteter.

Trots omfattningen av den illegala jakten så har den svenska vargstammen haft en stadig tillväxt sedan den återetablerade sig i Sverige under 1980-talet. Men illegal jakt i kombination med dålig genetisk status till följd av inavel kan få allvarliga konsekvenser för vargpopulationen.

– Alltså, jag tycker man ska ha klart för sig att den skandinaviska vargstammen ändå är en framgångssaga. Den har ökat med 400 procent under de sista tio, femton åren. Men vi har en dödlighet som begränsar tillväxten så att den inte växer maximalt. Man skulle kunna identifiera två faktorer som skulle kunna utgöra ett hot. På kort sikt så är det den illegala jakten som är den enskilt största dödsorsaken, vilket begränsar tillväxten, och det kan få stor effekt på några år bara på så vis att man begränsar stammen från ytterligare tillväxt. Den andra faktorn, som är på längre sikt, den är alltså inavel, bristen på invandrade individer som kommer med nya gener till populationen, säger Håkan Sand.

Så sent som i november i fjol försvann dock den ende överlevande av tre invandrade vargar som tagit sig till vargområdena i Mellansverige. Det var en varghane i Tunturireviret i Dalarna och länsstyrelsen misstänker att vargen fallit offer för illegal jakt.

– Det är ju olyckligt om det är så därför att de här individerna är viktiga, både för stammens genetiska status och inte minst för hur man bedömer den skandinaviska vargstammens genetiska status. Och det pågår ju intensiva diskussioner om hur man ska bedöma vilken hotstatus den här populationen ska bedömas ha. Där är man väldigt beroende av i vilken frekvens och omfattning det kommer invandrande vargar från nordost in i den här populationen, säger Håkan Sand.

Om de skjuts av, då?

– Då hinner de aldrig sprida sina nya gener i populationen och det ökar inaveln liksom risken att det ska få negativa effekter på tillväxten i populationen.
