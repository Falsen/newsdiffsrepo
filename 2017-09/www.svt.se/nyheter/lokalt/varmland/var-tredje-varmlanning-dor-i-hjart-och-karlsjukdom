Mer än var tredje värmlänning dör i hjärt- och kärlsjukdom
Louise Uhlin

Hjärt- och kärlsjukdom är den vanligaste dödsorsaken och stod för 37 procent av alla dödsfall i Värmland förra året. Totalt avled 1 175 värmlänningar i till exempel hjärtinfarkt, plötsligt hjärtstopp och stroke.

– Fortfarande dör fler av hjärt-kärlsjukdom än av något annat i Värmland. Många av de drabbade är unga människor med långa liv kvar att leva, säger Kristina Sparreljung, generalsekreterare för Hjärt-Lungfonden, i ett pressmeddelande.

Den näst vanligaste dödsorsaken i Värmland förra året var tumörsjukdomar med 25 procent, enligt Hjärt-Lungfonden.

Men trots att hjärt- och kärlsjukdomar är den vanligaste dödsorsaken så har dödligheten minskat med åren. Tittar man tio år tillbaka i tiden har dödligheten minskat med 26 procent, mycket tack vare forskning. Hjärt-Lungfonden driver just nu forskningsprojektet SCAPIS, som bland annat har som mål att man i framtiden ska kunna ta ett blodprov för att få reda på om man löper risk att drabbas av hjärt- och kärlsjukdom.

– Forskningen bidrar hela tiden till nya förbättringar av hjärtvården. Men både riskfaktorer och sjukdomar förändras vilket ställer nya krav. Därför är det viktigt att forskningsprojekt som SCAPIS får finansiering, säger Jan Nilsson, ordförande i Hjärt-Lungfondens Forskningsråd i ett pressmeddelande.
