Åtalas för sex bilbedrägerier
Rino Rotevatn

De misstänkta bilbedrägerierna ska ha pågått under flera års tid. Enligt åtalet har den 41-årige Karlstadbon sålt sex bilar via Blocket. Samtliga bilar hade fått sina vägmätare manipulerade så att de visade att bilen gått betydligt kortare sträcka än vad den gjort i verkligheten. I något fall ska 41-åringen också ha uppgett felaktigheter angående bilens skick samt visat fram falska kvitton.

41-åringen åtalas också för övergrepp i rättssak och olaga hot. Han ska ha hotat en köpare i samband med att denne var i färd med att polisanmäla 41-åringen. Ytterligare en man ska ha hotats inne på en bilprovning i Karlstad.
