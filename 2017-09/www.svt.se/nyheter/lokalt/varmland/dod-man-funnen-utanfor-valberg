Död man funnen utanför Vålberg
Maria Dahlqvist

I nio helger har engagerade från Missing people sökt efter mannen, som försvann från sitt hem på Gökhöjden i Vålberg den 30 januari.

I söndags hittade de en kropp i ett skogsparti i Medskog utanför Vålberg. Polisen misstänker att det kan vara den försvunne 41-åringen.

– Det finns kvarlevor i naturen och spår som pekar mot att det kan vara denne försvunne man. Det finns inga andra personer anmälda försvunna i området. Men det är ännu ingen identitet fastställd, berättar polisens förundersökningsledare Anders Forsman.

Kroppen kommer nu att undersökas av rättsläkare.

Polisen har tidigare vid flera tillfällen letat i området efter 41-åringen, bland annat med hundpatrull. Initialt rubricerades händelsen som människorov men de misstankarna är avskrivna och i nuläget misstänker man inget brott i samband med dödsfallet.
