Färre självmord i Värmland i fjol – men fortfarande för många
Simon Strinnholm

Det närmsta målet är att nå max 20 självmord per år till 2020 – det långsiktiga är att ingen ska ta sitt eget liv.

– Så är det så klart. Sen kan vi inte säga något år när vi vill att nollvisionen ska vara införlivad utan vi har delmålet 2020 först, säger Bengt Stenström.

Under de senaste åren har antalet självmord varierat en del i länet. Kanske är man nu på rätt väg.

– Vi har bland annat bildat ett regionalt samverkansråd för suicidprevention där vi lite vill vrida fokus från att det är hälso- och sjukvårdens ansvar. Vi har ett ansvar men det är också något som rör hela samhället, inklusive privatpersoner.

– Förr kanske man överskattade sjukvårdens roll i det här, jag tror mer att man måste tänka brett. Vi behöver få in den känslan på ett tydligt sätt, det tror jag är en framgångsfaktor.

Hur ska ni lyckas med det?

– Vi jobbar med en rad åtgärder och bland de viktigare är att vi syns i olika sammanhang. Sen behöver vi också titta närmare på olika målgrupper och arbeta med dessa. Exempelvis äldre män som är överrepresenterade när det gäller fullbordade suicid. Historiskt sett är det svårt att nå dessa personer och vi måste identifiera hur vi kan göra det bättre, säger Bengt Stenström.

Sedan en tid tillbaka jobbar även räddningstjänsterna i länet med att försöka förhindra självmord, och Bengt Stenström tror att det bidrar.

– Räddningstjänsterna gör flera väldigt bra insatser här, det gör stor skillnad.

LÄS MER: Räddningstjänsten får fler larm om självmord

Den 10 september är det den internationella suicidpreventionsdagen. I Karlstad uppmärksammas det av föreningen Suicide Zero som anordnar en ljusmanifestation i Karlstad domkyrka på söndag 18.00.

Fotnot: Hit kan du vända dig om du har självmordstankar (extern länk)
