Polisen vill ha allmänhetens hjälp efter inbrottsvåg i Torsby
Simon Strinnholm

Sommarens inbrottsvåg i fritidshus vid Övre Fryken i Torsbyområdet kan vara på väg att klaras upp. Två tonåringar misstänks för brotten men polisen tror att det finns fler inbrott som ännu inte upptäckts. Nu vill man ha allmänhetens hjälp.

– Vi vill att de som har fritidshus i området kring den norra delen av sjön Fryken, och det gäller både västra och östra sidan, tittar till sina hus där. Om man har båt som ligger vid sjön så bör man titta till dem också, se om den ligger kvar eller om där ligger andra båtar som normalt sett inte ska vara där, säger Thomas Hertzberg vid polisen i region Bergslagen.

De två tonåringarna som misstänks för flera inbrott greps på bar gärning i samband med ett inbrott förra veckan.

– Vi tror att vi vet vilka det är som begått de här inbrotten. Vi har haft in de här ungdomarna och förhört dem och kommer förmodligen klara ut de flesta inbrotten men vi vill på det stora hela kartlägga allt så att vi har en grund att stå på i de fortsatta förhören, säger Thomas Hertzberg.

Ett 20-tal inbrott är alltså troligtvis på väg att klaras upp – men man befarar att det kan bli fler.

– Vi kommer säkert komma upp i ett 30-tal inbrott.

Under tisdagsförmiddagen anmäldes ett inbrott i ett fritidshus i Stöpafors utanför Sunne, inte långt från det område som polisen nu pekat ut.

– Det skulle ju kunna ha ett samband men det får vi se, säger Thomas Hertzberg.
