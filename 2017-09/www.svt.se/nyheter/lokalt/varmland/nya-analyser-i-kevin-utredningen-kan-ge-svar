Nya analyser i Kevin-utredningen kan ge ytterligare svar
Karin Mannberg

Den återupptagna utredningen om mordet på fyraårige Kevin Hjalmarsson i Arvika kommer inte att vara färdig förrän tidigast vid årsskiftet. Analyserna av den tekniska bevisning som finns bevarad väntas ta minst tre månader, och även den rättsmedicinska utredningen ska granskas på nytt.

– Det visade sig att det fanns mycket mer att jobba med än vad vi först hade trott, och det betyder att utredningen kommer att ta längre tid, säger chefsåklagare Niclas Wargren som tar emot på sitt tjänsterum för att svara på frågor om den nya Kevinutredningen.

I maj fattade han beslutet att återuppta den förundersökning som lades ner för 19 år sedan. Beslutet kom efter bland annat SVT:s granskning, som visade på stora brister i den förundersökning där två bröder pekades ut som skyldiga till mordet.

En åtta personer stark utredningsgrupp arbetar nu med fallet, och de har överraskats över den mängd tekniska bevis som finns bevarade.

– Polisens tekniker i Karlstad har sparat stora delar av beslagen. Det kom som en överraskning för oss och var inget vi hade räknat med.

Vilken typ av material det rör sig om vill han dock inte avslöja.

– Vi vill ha kvar det lilla övertag vi har om det skulle komma fram något av analyserna. Skulle det leda till nya förhör med någon person vill vi inte att det ska vara känt vilken material vi har tillgång till.

En del av beslagen har inte analyserats tidigare, eftersom fallet betecknades som uppklarat. Dessutom finns möjligheten att ny teknik ska bidra till att bilden av vad som hänt klarnar.

– Undersökningsmetoderna är betydligt mer förfinade idag. Därför vill vi göra nya analyser även av föremål som analyserats tidigare.

Också den rättsmedicinska undersökningen ska granskas på nytt.

– När det har gått så här lång tid kan kunskap och vetenskap ha förändrats, så vi bedömer det som meningsfullt att låta rättsmedicinsk expertis titta på den igen.

Den åtta personer starka utredningsgruppen har hittills hållit ett trettiotal förhör, många av dem med personer som inte hörts tidigare.

Syftet med utredningen är både att pröva bevisningen mot de båda bröder som pekades ut som mördare, och att leta efter andra spår i utredningen.

– Självklart tittar vi även på alternativa gärningsmän.

Finns det andra tänkbara gärningsmän i utredningsmaterialet?

– Jag vill inte gå in på det mer konkret.

Vid årsskiftet väntas de tekniska analyserna vara klara. Efter det ska Niclas Wargren fatta sitt beslut.

– Vi ska inte ha för bråttom, utan göra allt som är möjligt att göra nu. I den situationen vi har hamnat i.
