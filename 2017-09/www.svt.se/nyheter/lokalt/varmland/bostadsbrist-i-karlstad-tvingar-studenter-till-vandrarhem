Bostadsbrist i Karlstad tvingar studenter till vandrarhem
Ulrica Olsson

För en del studenter har vandrarhemmet på Kasernhöjden varit räddningen, då de inte lyckats hitta något eget boende inför terminsstarten. Andra lånar soffor eller bor tillfälligt hos vänner och bekanta, eller till och med bekantas bekanta...

– Jag bor tillfälligt hos min farmor och farfars bekantas son, som jag aldrig träffat tidigare, men de är jättetrevliga, så det går ju bra för en kortare tid, säger Eric Fischerström, en av många studenter som nu febrilt söker efter ett mera permanent boende.

Eric är långt ifrån ensam bland Karlstads studenter om att vara utan bostad.

SFS, Sveriges förenade studentkårer gör årligen en bostadsrapport, med en sammanställning av hur bostadsläget ser ut på olika studentorter runt om i landet. Städerna markeras som grön, gul eller röd beroende på hur god tillgången på bostäder är.

SFS bostadsrapport 2017 bygger på en rundringning till 33 studentkårer och bostadsbolag inför höstterminens början. I årets rapport är den röda listan över städer med bostadsbrist större än någonsin.

I 13 städer riskerar nya studenter att stå utan bostad i över ett halvår. Samtidigt är hela nio städer grönlistade. Även det är rekord. Dessutom presenteras statistik om investeringsstödet för bostäder samt en uppföljning av hyresvillkoren för studentbostäder.

I studentkårernas bostadsrapport är Karlstad en av de städer som är gulmarkerade, vilket betyder att studenterna inte kan räkna med att få en permanent bostad under iallafall den första delen av terminen.

– Vi har nu inför terminsstarten haft väldigt många som ringt och frågat om boende, berättar Tilda Aronsson vice ordförande för Karlstads studentkår.

Och trots att det byggts ganska många studentbostäder i Karlstad de senaste åren, finns det inte längre någon bostadsgaranti. För samtidigt som det byggs, väljer alltfler Karlstad som utbildningsort och  universitetet växer för varje år. Extra svårt är det för de studenter som blivit antagna på reservplatser.

– Det är såklart jobbigt att inte ha en fast punkt säger Eric Fischerström som ställt sig i kö på alla bolag som erbjuder studentboende och samtidigt söker bland annonser på Blocket och i sociala medier, men hittills inte haft någon större framgång.

Just bristen på bostäder gör enligt studentkåren att en del studenter som antagits till en utbildning tvingas tacka nej för att det inte har någonstans att bo.

– Det är ju väldigt beklagligt om någon måste tacka nej av den anledningen, säger Tilda Aronsson, vice ordförande på Karlstads studentkår.
