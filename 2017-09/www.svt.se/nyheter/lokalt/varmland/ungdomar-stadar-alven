Ungdomar städar älven
Camilla Gustafsson

De rustades med handskar och sopsäckar och ägnade den soliga söndagsförmiddagen åt att plocka skräp längs promenadstråken vid Klarälven.

Älvstädningen är ett miljösamarbete mellan Städa Sverige och Fortum och det har lockat cirka 300 ungdomar från femton olika värmländska idrottsföreningar att tjäna lite extra till klubbkassan. Alla föreningar som deltar får betalt för sitt arbete, fem tusen kronor för ett par kilometers städad strandkant, men också en väl använd förmiddag tillsammans med lagkompisar.

– De tycker att det är roligt och många vill göra någonting praktiskt, någonting konkret för miljön och då tycker de ofta att det här är väldigt bra. Och så är det ju ett jättebra sätt att tjäna lite pengar till klubbkassan så man kan åka på cup eller träningsläger, eller vad man nu vill göra, berättar Erika Svensson som arbetar som projektledare Städa Sverige.

Under fyra helger under sommaren har föreningar plockat skräp på utvalda sträckor utmed Dalälven, Ljusnan, Gullspångsälven och Klarälven. Hittills i år har totalt 56 föreningar deltagit och ca 13,5 ton skräp har samlats in.

I Forshaga hade ett trettiotal ungdomar från FiF redan klarat av sin strandremsa vid tiotiden på förmiddagen. I Karlstad hade man arrangerat dykstädning tillsammans med Karlstad Dykarklubb.

– De gjorde ju lite olika fynd, berättar Erika Svensson. Bland annat hittade de ett kassaskåp som var öppet. Det verkar ha legat där några år så det var nog ett preskriberat brott, men det var väldigt spännande att se att det fanns sådant i älven.
