Elithandbollsspelare trakasserades när hon kom ut som gay
Maria Haglund

Det hela började när Julia Böjeryds lagkamrater i elitklubben Skövde HF i höstas fick reda på att hon hade ett förhållande med en annan spelare. De flesta i laget var glada för paret men inte alla. Julia Böjeryd beskriver att en lagkamrat började hota och trakassera henne på olika sätt: Sms, uttalanden inför lagkamraterna och skriftliga hot.

– Den personen ville inte gymma bredvid mig eller sitta bredvid mig i omklädningsrummet, för jag var äcklig. Hon kunde inte vara i min närhet. Jag kände att det var något med mig som var annorlunda, säger Julia Böjeryd.

Julia mådde väldigt dåligt av trakasserierna och började utveckla ett självskadebeteende. Hon gick i terapi varje vecka men ändå fick hon allt fler ångestattacker, både på träningarna och på nätterna.

Ofta kräktes hon av ångest och till sist var hon tvungen att sjukskriva sig.

– Jag var ju äcklig, jag försökte ofta duscha hemma och skrubbade utsidan för att försöka bli ren. Men det är svårt att bli ren på insidan.

Hon polisanmälde till sist lagkamraten för olaga hot och enligt Julia slutade då trakasserierna. Tillsammans med tränartruppen försökte Julia och lagkamraten komma fram till en lösning men det slutade ändå med att Julia bytte klubb till Hellton, där hon tidigare spelat.

– Den här konflikten påverkade mig så mycket att jag inte ville spela kvar. Jag ville inte leva över huvud taget. Jag kände det varje dag.

LÄS MER: Utredning om hot inom handbollsklubb läggs ner

Vad hade du velat ha för stöd från föreningen?

– Just föreningen vet jag inte ... de visste inte så mycket, det var mest tränarstaben. Vi hade flera högljudda konflikter där jag tycker att folk skulle gått in och sagt att ”nu räcker det”. Civilkurage saknade jag.

LÄS MER: Kajsa Bergqvist: ”Vi vill veta hur det varit för andra”

Ordförande för Skövde HF, Ander Löfvenborg, fick kännedom om trakasserierna mot Julia Böjeryd strax innan hon lämnade klubben.

Utredningen som följde resulterade bland annat i en ny handlingsplan mot trakasserier och Julia fick en skriftlig ursäkt. Lagkamraten fick en muntlig och skriftlig erinran.

– Vi accepterar inte sådant beteende, det har vi sagt hela tiden, säger Anders Löfvenborg.

Tycker du att ni gav Julia Böjeryd tillräckligt stöd?

– Man kan alltid göra mer. Vi gjorde nog så gott vi kunde då och vi lade otroligt mycket kraft och tid på detta.

Hör ordföranden kommentera händelserna.

Trots ett varmt välkomnande i Hellton, valde 21-åriga Julia Böjeryd i augusti att avsluta sin handbollskarriär.

– Det som hände med klubben och den spelaren har gjort att jag inte känner någon kärlek till sporten längre. Jag kopplar bara träning och spel till ångest, säger hon.

Julia går fortfarande i terapi och läser nu till lärare på distans. Och fast det bara är ett drygt halvår sen polisanmälan gjordes, väljer Julia Böjeryd att offentligt berätta vad som hänt.

– Just för att små kommentarer och agerande kan verkligen påverka. Jag önskar inte att någon människa ska behöva känna så som jag gjort. Man ska kunna vara stolt över sig själv, jag har verkligen inte varit stolt de senaste månaderna.

– Vi har tagit lärdom av detta, vi ser saker och ting på ett annat sätt idag. Jag tror att vi lättare kan fånga upp i fall det här skulle bli ett problem igen, säger Anders Löfvenborg, ordförande för Skövde HF.

LÄS MER: Världsstjärnan tvingades komma ut
