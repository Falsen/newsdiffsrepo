Västeråsstalangen är redo att skjuta skarpt
Robert Gustavsson

Det handlar mycket om handboll i Erik Perssons liv just nu när han och Eskilstuna Guif hårdtränar inför årets säsong. Han lämnade Västerås redan som A-pojkspelare och som 17-åring gjorde han sin debut i handbollsligan med Guif. En pendling söderut över Mälaren för att nå högre höjder inom handbollen.

Nu gör han sin andra säsong i den yppersta handbollseliten i Sverige och även om konkurrensen är knivskarp så tror han på mer speltid i år.

– Erfarenhet är viktigt i handboll. Att jag har spelat en säsong redan har gett mig en inblick i hur spelet är. Att det går snabbt och smäller hårt, så det tar jag med mig, säger Erik Persson.

Lagets huvudtränare Janne Ekman har bara lovord att ge om skarpskytten från Västerås.

– Det som framförallt är väldigt bra med Erik är hans skottstyrka och skottvillighet. Han skjuter fantastiskt hårt och han är väldigt ambitiös och gör precis vad han ska göra och lite till. Med lite mer rutin och erfarenhet så kommer han att bli fantastiskt bra. Han har en väldigt ljus framtid framför sig, säger tränare Ekman.

Guif har fått behålla stora delar av sin trupp sedan förra året och utöver det har man kryddat på med unga talangfulla juniorer. Så det är en ung och oerfaren trupp blandad med några mer erfarna profiler i årets uppsättning.

Laget har en medelålder på 22-23 år, om man inte räknar med målvakterna. Det är en långsiktig satsning där föreningen sår nu för att skörda senare.

– Givetvis hoppas vi att vi kan komma något snäpp bättre än förra säsongen. Då vi kom sjua efter en kvartsfinalsförlust mot Kristianstad, som sedan vann SM-guldet. Vi har en ung och talangfull trupp och får vi behålla dem ett par år till så kan vi säkert ta ytterligare steg i tabellen, säger Janne Ekman.

Den före detta Guifspelaren och numera tysklandsproffset i Füchse Berlin, Mattias Zachrisson – även han från Västerås – är en målbild för Erik.

– I nuläget så vill jag bara få spela så mycket som möjligt i handbollsligan och sen får vi vart det tar mig. Spela utomlands är en dröm. Framförallt i Tyskland. Det vore sjukt kul att spela där. Man strävar ju efter att bli så bra som möjligt, så man kanske kan bli lika bra som honom en dag, säger Erik Persson.

Se inslaget i SVT Play: Västeråsstalangen är redo att skjuta skarpt
