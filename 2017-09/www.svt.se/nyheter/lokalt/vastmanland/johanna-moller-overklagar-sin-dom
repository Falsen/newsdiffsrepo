Johanna Möller överklagar sin dom
Ann-Sofie Sannemalm

Överklagandet, som är 17 sidor långt, kom till tingsrätten strax efter klockan 16 på fredagseftermiddagen. Via sin försvarsadvokat Amanda Hikes yrkar Johanna Möller att Svea hovrätt ska:

*Ogilla samtliga åtalspunkter

*Inte ådöma Johanna Möller någon påföljd alternativt en lindrigare sådan

*Lämna skadeståndsyrkandena utan bifall alternativt utdömer lägre belopp

*Besluta att tillståndet till restriktioner inte längre ska gälla

*Inte ålägger Johanna Möller att betala avgift till brottsofferfonden

Det var den 21 augusti som tingsrätten dömde Johanna Möller för mord och mordförsök på sina föräldrar samt anstiftan till mord på sin make. Samtidigt dömdes hennes ex-pojkvän Mohammad Rajabi för mord och mordförsök till 14 års fängelse.

Under fredagen meddelade Johanna Möllers advokat via ett mejl till SVT Västmanland att hennes klient överklagar livstidsdomen. Ett beslut som var väntat.

– Hon förnekar ju samtliga gärningar fortfarande. Hon anser att hon är oskyldigt dömd och vill överklaga i helhet, sade advokat Amanda Hikes samma dag som domen föll.

LÄS MER: Känslomässig dag när Arbogakvinnans barn hördes i rätten

Johanna Möller vill inte heller att hennes barn ska vittna i hovrättsförhandlingen – hon vill att de ska räknas som närstående och därmed slippa vittna.

In i det längsta försökte hon och försvarsadovakten förmå tingsrätten att inte godkänna åklagarnas krav på det inspelade förhöret med Möllers 13-årige son. Men förhöret spelades upp och via det bandade materialet berättade sonen om hur han ombetts att ljuga för polisen, annars skulle hela hans familj slås i spillor.

I förhöret beskrev 13-åringen sin mamma som ”lögnaktig” och att han inte kunde lita på henne.

– Hon är trevlig och så men hon kan lura en på vad som helst. Som att det är typ måndag fast det är fredag. Det är typ hennes grej att luras, att ljuga, vittnade 13-åringen.

Nu vill Möller att hovrätten inte ska godkänna uppspelningen. Johanna Möller vill inte heller att åklagarna ska tillåtas läsa ur protokoll från polisförhören med barnen.

Vidare vill Möller bli av med sina restriktioner. Åklagarna har ansett att det är viktigt att behålla kontrollen över vilka Johanna Möller meddelar sig med. ”Hon har pengar att köpa sig vittnen”, sa åklagare Jessica Wenna när hon pläderade i målet.

Försvarsadvokaten menar att det saknas tillräckliga skäl för att inskränka Möllers kontakter med omvärlden.

LÄS MER: Läkaren om Arbogakvinnan: ”Hon var adekvat chockad”

En stor del av överklagan ägnas åt att såga bevisningen i målet. ”Tingsrätten har lagt felaktig information till grund för sin bedömning att Möllers make kvävdes till döds eller blev dränkt”, står det i överklagan.

Enligt tingsrättens bedömning var frånvaron av kiselalger i makens lungor en övertygande bevisning att han bragts om livet. I makens lungor hittades tre kiselalger -  och enligt rättsläkare talar den låga mängden inte för att han drunknat i Hjälmaren där halten av kiselalger är hög.

Johanna Möller lämnade själv olika versioner om hur maken dog beroende på vem hon pratade med. Till hennes föräldrar sa hon att maken omkommit i en arbetsplatsolycka sedan han ramlat ner från en byggställning, till en kollega att han dött av förstorat hjärta. Till ett av barnen att det var en trafikolycka.

LÄS MER: Försvaret i Arbogafallet: ”En väntad dom”

När det gäller mordet på Möller pappa och mordförsöket på hennes mamma har tingsrätten dömt fel, enligt överklagan. Det anses inte klarlagt att hon var inblandad i dåden över huvud taget – istället beskylls ex-pojkvännen Mohammad Rajabi för att ljuga.

Han har ju tidigare erkänt att han dödade pappan och försökt döda mamman på uppdrag av Johanna Möller.

– Hon tjatade hål i huvudet på mig, sa Rajabi vid rättegången.

LÄS MER: 42-åringens utbrott mot ex-pojkvännen

Länge försvarade Johanna Möller ex-pojkvännen och sa att han inte var en mördare. Men när hon fick veta att Mohammad Rajabi hade spelat in en hemlig avlyssning – där hon ska ha erkänt att det var hon som låg bakom mordplanerna -brast det för henne.

– Om man skyller ifrån sig på en mamma som har två treåringar för att rädda sitt eget skinn – då kan man inte sjunka längre, skrek hon i rätten.

Hon kallade också honom för idiot och hoppades att han skulle skickas ut ur landet.

Enligt Möller kan ex-pojkvännen ha hyst agg mot hennes föräldrar då de var fientligt inställda till honom och inte ville att han skulle bo tillsammans med henne.

Motivet till mordet på maken, mordet på pappan och mordförsöket på mamman, är enligt åklagarna pengar.

Under rättegången målade åklagarna upp en bild av Johanna Möller som en manipulativ kvinna som inte drar sig för någonting – inte ens för att döda. Eller för att be hennes barn göra det åt henne.

LÄS MER: 42-åringen drevs av pengar och svartsjuka

Mohammad Rajabis försvarsadvokat Lars Jähresten har aviserat att även de troligtvis kommer att överklaga domen.

– En av rättens ledamöter var skiljaktig och ville döma honom till fängelse i 12 år istället för 14. Och det man kan trycka på är Johanna Möllers dokumenterade förmåga att manipulera. Nu är det dessutom fastslaget att Rajabi bara var 19 år när han ensam kom till Sverige, har Lars Jähresten tidigare sagt.
