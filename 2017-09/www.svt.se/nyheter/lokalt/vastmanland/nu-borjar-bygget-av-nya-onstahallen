Nu börjar bygget av Önstaskolans nya idrottshall
Jenny Berggren

– Man har ju börjat etablera här, med staket runtomkring sen kommer man ta hit byggkupor och så vidare så inom ett par tre månader så är man i full gång här med produktion, säger Thomas Pennanen, enhetschef teknik- och fastighetsförvaltningen, Västerås stad.

Finns det någonting som skulle kunna göra att man inte håller tidsplanen som är satt?

– Det är klart att en extremt kall vinter med väldigt mycket snö, det skulle kanske kunna skjuta tidsplanen något.

Det har snart gått ett och ett halvt år sen Önstaskolans gymnastikhall totalförstördes i en anlagd brand. En brand som fem tonårskillar fällts för inblandning i.

Sedan dess har processen med att få till en återuppbyggnad pågått, med bland annat beslut, rivning, försäkringsärende och bygghandlingar.

Och nyligen upphandlades alltså också den entreprenör som ska göra själva återuppbyggnaden.

Vad skulle du säga är det som tagit mest tid och varit mest arbetsamt i den här processen?

– Det var nog initialt i projektet när vi var tvungna att ta hand om alla elever och de föreningar som behövde ha någonstans att vara under den här tiden som det tar att bygga upp hallen, säger Thomas Pennanen.

LÄS MER: I väntan på ny hall – Önstaeleverna bussas över stan

Hallen som nu ska byggas kommer att vara lik den förra. Staden har försäkringar för en likvärdig hall och enligt Thomas Pennanen har varken skolan eller föreningarna som varit med i processen haft önskemål om några större förändringar.

Det finns beslut i fastighetsnämnden om att bygga för 53 miljoner kronor.

Men innebär det att den här återuppbyggnaden inte kommer att kosta staden någonting?

– Nej inte riktigt. Vi är en del tjänstemän som jobbat som kostar pengar, vi har en självrisk att betala. Sen är det ju också så att det finns ett åldersavdrag i försäkringen som staden måste stå för själva, så att säga. Så det finns vissa utgifter som vi kommer åka på, säger Thomas Pennanen, enhetschef teknik- och fastighetsförvaltningen, Västerås stad.
