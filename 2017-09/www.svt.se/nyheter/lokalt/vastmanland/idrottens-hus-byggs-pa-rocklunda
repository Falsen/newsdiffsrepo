Idrottens Hus byggs på Rocklunda
Christoffer Söderman

På fredagen togs det första spadtaget i bygget av nya Idrottens Hus i Västerås. Byggnaden placeras direkt söder om Mimerhallen på Rocklunda och omfattar cirka 600 kvadratmeter fördelat på två våningar.

– Det ska vara lätt för besökare att kunna komma in till oss spontant. Rocklundas läge nära E18 med bra bussförbindelser, cykelbanor och många parkeringar gör oss ännu mer tillgängliga. Här känns idrottens puls med fullt av aktiviteter och evenemang och här finns också idrottens viktiga vardag och till allt detta finns vi som stöd och hjälp, säger Maria Engelfeldt, distriktsidrottschef, Västmanlands Idrottsförbund/SISU Idrottsutbildarna, i ett pressmeddelande

Hyresgäster blir Västmanlands Idrottsförbund, SISU Idrottsutbildarna, Kansli för det statliga aktivitetsstödet, Västmanlands Fotbollförbund, Mellansvenska Simförbundet, Västmanlands Ishockeyförbund och Västerås SK.

– Idrottsförbundets val av nya lokaler skapar mervärde för ett av Sveriges främsta idrottsområden, säger Hans Stergel, ordförande i nämnden för idrott och friluftsliv.
