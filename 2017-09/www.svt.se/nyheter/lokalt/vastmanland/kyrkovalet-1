Så ska kyrkan få fler att rösta i kyrkovalet
Alexander Weimar

Totalt är det  5,2 miljoner röstberättigade medlemmar i Svenska kyrkan och sist det var kyrkoval röstade drygt 13 procent. Nytt för i år är att tiden för att förtidsrösta har blivit längre vilket man hoppas ska göra att fler röstar.

– Tycker man att kyrkan är viktig så är det viktigt att man röstar. Kyrkan betyder väldigt mycket. Vi tänker ju bara att kyrkan bara står där och har alltid funnits där. Men det finns så mycket annat. Verksamheten och gudtjänsterna kan vi vara med och påverka eller förändra om man engagerar sig och röstar, säger Göran Broås, valansvarig i Västerås Stift.

Precis som det allmänna valet till kommuner, landsting och riksdag så är kyrkovalet också vart fjärde år. Men det finns skillnader, dels får man rösta i kyrkovalet redan när man fyllt 16 år och dessutom röstar man inte på partier utan istället heter det nomineringsgrupper. Där finns dock flera av riksdagenspartier representerade i någon form.

– Det finns väldigt många olika nomineringsgrupper att välja mellan. Socialdemokraterna, Sverigedemokraterna och Centerpartiet finns ju till exempel med. Moderaterna finns inte men istället så finns borgerligt alternativ. Enklast är att man går in på svenska kyrkans hemsida och slår in sitt postnummer. Då får man reda på vilka grupper som finns och vilka kandidater som ställer upp. Då kan man bilda sig en uppfattning om vilka de är, säger Broås.
