Skogsstyrelsen: ”Ingen ökning av fruktad skadeinsekt”
Robert Gustavsson

Skogsägare som bor nära området för den stora skogsbranden som rasade 2014 har berättat för SVT Nyheter Västmanland att de har sett en ökning av antalet angripna träd och misstänker att det är den fruktade skadeinsekten granbarkborren som har ökat på grund av branden.

– Om man sammanfattar läget så har vi inga problem med granbarkborren i de norra delarna av brandområdet. De problem som finns är längre söderut, och det har länstyrelsen koll på. I de områdena finns fortfarande “stressade träd“ kvar, säger Göran Hagerfors på Skogsstyrelsen.

Den stora skogsbranden i Västmanland startade på ett kalhygge i nordöstra delen av Surahammars kommun. Den spred sig sedan norrut och där blev även förödelsen som störst.

Under den så kallade svarta måndagen spreds elden norröver i en hastighet av 87 meter i minuten. I söder där branden startade handlade det mest om markbränder vilket gjorde att träden blev skadade men överlevde, dock med en nedsatt livskraft.

Utsatta träd är också mer mottagliga för granbarkborren.

–  Det är mycket träd som är lämnade efter branden. Som till exempel miljöträd ur naturvårdssynpunkt. Men de träd som står där i norra delen är torra och är inte attraktiva för granbarkborren, säger han.

I de södra delarna av brandområdet är den fortsatta utvecklingen lite mer osäker menar Göran Hagerfors.

– Vi vet inte hur utvecklingen kommer att bli på sikt i de södra delarna. Men länstyrelsen har det här under bevakning. Jag är övertygad om att man vidtar åtgärder om det skulle ske något drastiskt, säger Göran Hagerfors.
