Mordmisstänkt 31-åring minns inget våld – ville bli frisläppt
Ann-Sofie Sannemalm

Den 1 augusti dödades en 55-årig kvinna på öppen gata mitt i centrala Surahammar. Motivet bakom dådet är ännu okänt. Enligt källor till SVT Nyheter Västmanland har polisens utredare inte lyckats hitta någon koppling mellan offret och den misstänkta 31-åringen. Kammaråklagare Carin Lantorp bekräftar att de inte kände varandra.

Vad är motivet då?– Vi jobbar fortarande med det, säger Lantorp.

Var han påverkad?– Det kan jag inte svara på, vi har inte fått alla provsvar än.

LÄS MER: Ingen koppling mellan offer och gärningsman

Vid fredagens omhäktningsförhandling medgav 31-åringen att han har vissa minnesbilder av att han varit vid återvinningsstationen men inte av något våld.

31-åringen yrkade i första hand att bli försatt på fri fot, i andra hand att restriktionerna skulle lättas. Bland annat vill han ha tillgång till tv och tidningar men även umgås med andra fångar.

Kammaråklagare Carin Lantorp hade begärt förlängd åtalstid då utredningen inte är klar – ytterligare förhör återstår, analysresultat inväntas liksom protokoll från de tekniska undersökningarna.

Domstolen gick med på åklagarens begäran och åtal ska vara väckt senast 29 september.

31-åringens yrkande om lättare restriktioner avslogs.
