Astronom bakom kameranätverk besöker Västerås
Alexander Weimar

Tisdagen den 5 september kommer Dr. Eric Stempels på besök till Mälardalens högskola. Det är Västerås astronomi och rymdforskning som bjudit in honom och Stempels är bland annat känd för att ha grundat ”Svenska Allsky Meteornätverket”, vars syfte är att ta fram ett nätverk av kameror som kan spåra meteorer över Sverige.

Genom kamerorna i nätverket så kan man i bästa fall få fram den förmodade nedslagsplatsen.

– Kamerorna finns på flera platser i Sverige och filmar himlen 24 timmar om dygnet. Det är allt från amatörer till skolor som är med i nätverket. Det är ju lite speciellt projekt på det sättet och om man ska förklara det enkelt så är det så att om en meteor flyger mitt över Sverige så kan via kamerorna beräkna vinkeln från öst och väst. Genom den beräkningen, tillsammans med ögonvittnesrapporter och infraljud kan man sedan se hur snabbt meteoren färdas och var den kan landa, säger Dr. Eric Stempels.

Det är över 60 år sedan en meteor hittades i Sverige. Enligt Stempels så är en stor anledning att man inte har bevakat himmelen kontinuerligt.

– Det är därför det här projektet är så spännande. Om vi kunde hitta en nedslagen meteor så är det den första man hittar sen 1950-talet, säger Stempels.

Föreläsningen med Stempels är klockan 18.00 på Mälardalens högskola den 5 september.
