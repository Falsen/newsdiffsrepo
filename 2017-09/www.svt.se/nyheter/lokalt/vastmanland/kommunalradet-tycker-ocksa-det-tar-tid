Kommunalrådet: ”Tycker också det tar tid”
Jenny Berggren

Det var i somras som då 6-åriga Wilma Persson i Köping lämnade sitt medborgarförslag till kommunfullmäktige i Köping. Lekplatsen vid Skogsbrynsskolan behövde ett lyft och en ny klätterställning konstaterade hon.

Förslaget har såhär långt varit hos barn- och utbildningsnämnden, som sagt ja, och vänt. Men inget mer har hänt, och Wilma Persson är kritisk till att processen tagit sådan tid.

– Jag väntar fortfarande, säger hon till SVT Västmanland.

Elizabeth Salomonsson (S) kommunalråd och kommunstyrelsens ordförande i Köping håller med om att den kommunala processen tar tid, men har en förhoppning att det skulle kunna stå en klätterställning klar vid skolan framåt försommaren.

– Min gissning är att kommunstyrelsen också kommer att tycka att det är ett jättebra förslag. Och då föreslår vi det till kommunfullmäktige som sen förhoppningsvis också tycker det.

– Jag tror att kommunfullmäktige kommer att upp det här i februari och sen så beror det på hur lång tid det tar att handla upp och få fram pengarna och så.  Men förhoppningsvis finns det en klätterställning under våren eller försommaren. Men det är som sagt en förhoppning.

Hur vanligt är det med medborgarförslag och synpunkter från såhär unga medborgare?

– Det är inte så vanligt. Vi har haft ett tidigare från en väldigt ung person. Men vi ser gärna att barn och unga engagerar sig.

– Vill att barn och ungdomar dels ska ska få lära sig om demokrati och hur det fungerar men också att de ska engagera sig och vilja vara med i samhällsutvecklingen, säger Elizabeth Salomonsson (S) kommunstyrelsens ordförande i Köping.
