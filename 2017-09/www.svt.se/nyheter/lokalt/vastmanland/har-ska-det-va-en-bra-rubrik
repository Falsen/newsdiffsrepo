”Alla hot polisanmäls”
Emma Larsson

På kort tid har två åtal väckts mot personer som hotat åklagare: En 21-årig man som kallade en åklagare för hora och önskade hennes död när han blev häktad. En annan man som stalkade en åklagare och hennes barn på Facebook och där skrev dödshotelser.

Ingrid Isgren, kammarchef  på åklagarkammaren i Västerås, menar att hoten oftast kommer i samband med beslut, när någon blir dömd eller häktad.

– Då kan man bli upprörd och kan skrika allt ifrån ”du ska dö” eller ”du är en hora” eller ”vänta tills du går hem, jag ska passa på dig”. Det kan vara allt möjligt men otrevliga saker, säger Ingrid Isgren.

Det senare fallet, då en person börjar agera åtta år efter en förhandling, är desto otäckare, menar Isgren.

– Då är det någon som har gått och tänkt så länge, och inte vräker ut sig något i stridens hetta.

LÄS MER: Blev häktad – kallade åklagaren för hora

Finns det någon risk att hoten påverkar åklagarnas tjänsteutövning?

– Nej, hoten påverkar inte yrkesutövningen i den bemärkelsen att man fattar ett annorlunda beslut eller underlåter att fatta ett beslut men självklart kan det påverka hur man känner sig, hur man mår och att man blir otryggare, säger Ingrid Isgren.

LÄS MER: Åklagare utsatt för dödshot

Två åtal på kort tid, finns det en större anmälningsbenägenhet idag?

– Vi har en policy som arbetsgivare att uppmuntra alla medarbetare att anmäla, man ska anmäla alla incidenter och med menar jag allt från ett direkt hot till att man blir kallad för ”jävla hora”, säger Ingrid Isgren.
