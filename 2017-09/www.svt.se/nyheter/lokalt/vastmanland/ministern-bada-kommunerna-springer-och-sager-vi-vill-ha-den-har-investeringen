Ministern: Båda kommunerna springer och säger “vi vill ha den“
Robert Gustavsson

Under september är batteriföretaget på besök i Västerås för flera möten och aktiviteter. På torsdag träffar de politiker i Västerås fullmäktige och i slutet av månaden hålls ett större samråd. Nu närmar sig de slutliga beskedet var den stora etableringen kommer att ske.

Under onsdagen var det besök av näringsminister Mikael Damberg (S). Han har i tidigare intervjuer öppnat för att en etablering i Skellefteå kan möjliggöra investeringsstöd för glesbygd, något som däremot inte är möjligt för Västerås att få.

– Skellefteå ligger i en del av Sverige där de finns möjligheter att få stöd. Och andra sidan så hävdar några att de har en nackdel eftersom de ligger lite längre ifrån de befolkningstäta områdena, säger näringsminister Mikael Damberg (S).

– Det kommer att finnas fördelar och nackdelar på olika sätt. Det är inte min roll att avgöra vem som är bäst. Jag ska se till att de här investeringarna kommer till Sverige. Det ser ut att lyckas. Men det hade inte lyckats utan att de här båda kommunerna varit på tå. Båda kommunerna springer och säger, “vi är bäst, vi vill ha den här investeringen“ , säger Mikael Damberg (S)

Att kommunen lägger stora resurser på att ge Northvolt information och praktiska förutsättningar är försvarbart menar kommunstyrelsens ordförande i Västerås.

– Vi gör det här inom ramen för de resurser som vi har avsatt för vår verksamhet. Det här är en viktig del av vårt näringslivsarbete och när det kommer till sådana här stora etableringar så måste vi kunna ställa om vår organisation så att hela organisationen går in under en tidsperiod och jobbar för den här saken, säger Anders Teljebäck (S) kommunstyrelsens ordförande i Västerås.
