Hakkors klottrat på Vänsterpartiets lokal i Köping
Emma Larsson

Under måndagskvällen hade Vänsterpartiet i Köping sammanträde och när de väl kom ut från lokalen så ska de upptäckt att någon eller några ritat ett hakkors och skrivit ”Seig Heil” på deras fasad.

– Det är ju en tråkig sak som har hänt. Det kan ha hänt när vi hade möte för ingen såg det när vi gick in i lokalen, men vi kan ju samtidigt ha varit ouppmärksamma, säger Andreas Trygg (V), kommunalråd för Vänsterpartiet i Köping.

Andreas Trygg (V) är säker på att vandalismen är riktad mot Vänsterpartiet.

– Vänsterpartiet står ju inte så högt i kurs hos nazisterna men det är ju ett tecken på att vi gör rätt, skulle vi få medhåll är ju det mycket värre, säger han.

Vänsterpartiets lokal i Köping har tidigare blivit utsatt för vandalism. Bland annat har de fått ett ruta krossad och de har även fått en lapp med ordet landsförrädare på.

Vänsterpartiet i Köping kommer att polisanmäla händelsen men har redan tvättat bort klottret.
