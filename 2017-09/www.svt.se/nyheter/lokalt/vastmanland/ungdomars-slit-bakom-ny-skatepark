Ungdomars slit bakom ny skatepark
Jenny Berggren

Länge har det efterfrågats en skatepark i Kolbäck. Joel Söderlund var själv åtta år första gången han försökte få till en. Han skrev ett brev till Hallstahammars kommun och bad dem bygga en. Den gången fick han inget gehör.

Ett antal år senare togs nytt initiativ av ett gäng ungdomar.

– Först i början strävade vi efter att bygga en skatepark på egen hand. Alltså bilda förening, söka bidrag och fixa bygglov och bygga själva. Men sen kom ju kommunen in, så då slapp vi det, skrattar Joel Söderlund.

LÄS MER: Bygglovet firades med tårta

Det var med stöd av personalen på fritidsgården i stationshuset som de kom in på den nya vägen. De gick utbildningar och bildade Kolbäcks skateförening. I samband med det, för två år sedan, togs kontakt med kommunen. Och den här gången fick de respons.

Sedan dess har fler ungdomar kommit in i projektet. De har varit på möten med tjänstemän, träffat politiker, planerat och presenterat skisser över den tilltänkta skateparken och drivit på – påhejade av folk i kommunhuset berättar kultur- och fritidsnämndens ordförande Thure Andersen (S).

-Det är skönt att det äntligen blir av, säger Alex Lindström, ordförande i skateföreningen.

Nu när ni har lyckats med det här, går ni vidare på något sätt?

– Ja, alltså det här är ju mest ett smakprov så fler ska kunna och vilja åka, vi kan ju hjälpa dem som är nya. Och vi funderar ju på att göra en sektion två av skateparken, där kanske det kan finnas lite mer avancerade saker, säger Gustaf Berglund, Kolbäcks skateförening.

SVTPLAY: Möt ungdomarna bakom nya skateparken i Kolbäck
