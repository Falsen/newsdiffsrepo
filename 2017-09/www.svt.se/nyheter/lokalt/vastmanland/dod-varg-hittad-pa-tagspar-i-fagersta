Död varg hittad på tågspår i Fagersta
Emma Larsson

Polisen fick larmet från trafikverket inatt att en död varg hittats på ett tågspår mellan Krampen och Näverkärret vid Fagersta.

Vargen transporterades först till polisen i Fagersta men fick sedan åka till polishuset i Västerås, där den nu förvaras.

Inom de närmaste dagarna kommer vargen transporteras vidare till Uppsala för att bli undersökt av Statens veterinärmedicinska anstalt (SVA), enligt Thomas Gustafsson på polisens länskommunikationscentral.

En bantekniker från järnvägsentreprenören Infranord i Fagersta var först på plats, han tror inte att vargen ska ha blivit påkörd av ett tåg.

– Den låg mitt på spåret men det såg konstigt ut för den verkade inte ha några brutna ben och magen var uppsprättad, säger banteknikern Andreas Rosén till Fagersta-posten.

I anmälan till polisen står det att man misstänker grovt jaktbrott.
