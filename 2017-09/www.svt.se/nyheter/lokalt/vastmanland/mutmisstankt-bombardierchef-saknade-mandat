Mutmisstänkt Bombardierchef ”saknade mandat”
TT

I dag gör försvaret sin sakframställning i korruptionsrättegången i Stockholms tingsrätt mot Bombardier Transportations tidigare säljchef, en 37-årig ryss.

Säljchefen ingick inte i ledningen och hade inte mandat att erbjuda något kontrakt, underströk försvaret, i samband med den upphandling av signalsystem som Bombardier vann 2013. Kontraktet var värt 2,7 miljarder kronor i dagens penningvärde.

37-åringen gjorde inga bedömningar av ekonomisk karaktär eller granskade den lokala partnern Trans-Signal-Rabita (TSR), enligt Lindqvist.

– Hans uppdrag var att se om man kunde samarbeta tekniskt. Resten sköttes av Bombardiers högre anställda, säger advokaten.

Hans kollega Cristina Bergner påpekar att affärer av denna storlek avgörs på gruppnivå, det vill säga över den svenska nivån. Hennes klient ”hade inget inflytande” på det.

Högre chefer i svenska Bombardier är också misstänkta för grovt givande av muta, men deras eventuella skuld prövas inte i det aktuella målet. Förundersökningen mot dem fortsätter.

Att lokala partners används är normalt och ofta en förutsättning, påpekar advokaterna. TSR hade kunnandet och den kontakt där, som också var anställd vid järnvägen och som enligt åtalet mutades, hade ingen chefsposition enligt försvaret.

Åklagaren har hävdat att Bombardier fått veta budgeten för upphandlingen på förhand och därmed, till skillnad från konkurrenterna, vetat vilken nivå som uppfyllde kraven. Det bestrids av försvaret.

Bergner påpekade också att mycket av bevisningen är på engelska, men i kommunikation mellan personer som inte har engelska som modersmål. Hon påpekar att till exemplet ordet ”influence” har 122 synonymer och kan tolkas på olika sätt.

Senare i dag väntas säljchefen bli förhörd i rätten.
