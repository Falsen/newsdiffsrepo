Storasyster kommer på besök
Robert Gustavsson

BK 30 kommer att få möta Eskilstunalaget och tillika allsvenska topplaget Eskilstuna United i Svenska cupens tredje omgång. BK 30 slog i andra omgången ut IFK Västerås från division 2 med hela 11–0. Men nu väntar ett betydligt tuffare motstånd.

– Vi har mött dem tidigare och sett dem på tv så vi vet vad som väntar. Det blir jättetufft, Vi får ta emot toppen av allsvenskan, men vi ska göra allt vi kan för att störa dem. Det händer ju då och då att lag skräller, säger Jörgen Nyberg tränare BK 30.

För BK 30 kommer matchen i Svenska cupen ha blandade känslor. Laget slåss just nu med näbbar och klor för att hänga kvar i elitettan och tänker inte offra allt för ett eventuellt avancemang.

– Det är seriespelet som är det viktigaste för oss just nu. Vi behöver några segrar till för att säkra kontraktet i elitettan. Till cupmatchen måste vi tyvärr spara på folk. Vi har en bra trupp, men vi måste hushålla med resurserna eftersom vi har många tuffa matcher framför oss nu, säger Jörgen Nyberg.

Matchen mellan BK 30 och Eskilstuna United kommer att spelas den 27 september 19:00 en mörk septemberkväll på Ringvallen i Västerås.
