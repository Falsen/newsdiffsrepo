Nya lägenheter med låg hyra i Västerås
Alexander Weimar

Det byggs mycket i Västerås men trots det så är det många som har svårt att hitta en bostad. Genom en ny överenskommelse mellan hyresgästföreningen och kommunala bostadsbolaget Mimer så ska nya lägenheter på Vallby byggas med låga hyror.

-  Mycket av det som byggts de senaste åren har varit alldeles för dyrt. Därför är det viktigt att Mimer, med hjälp av det statliga investeringsstödet, nu visar att det går att bygga hyresrätter med rimliga hyror, säger Hyresgästföreningens förhandlare Helena Nordlund i ett pressmeddelande.

LÄS MER: Investeringsstöd ska främja bostadsbyggandet

Kvarteret som nu byggs i Vallby är tänkt att ha 94 stycken lägenheter fördelade på två sexvåningshus. Lägenheterna kommer vara små ettor och tvåor.

– En etta på 35 kvm kommer att kosta 4.593 kr/mån och en tvåa på 45 kvm hamnar på 5 658 kr/mån. Så låga hyresnivåer i nyproducerade hus har vi inte sett på flera år, säger Mimers VD Mikael Källqvist, i ett pressmeddelande.
