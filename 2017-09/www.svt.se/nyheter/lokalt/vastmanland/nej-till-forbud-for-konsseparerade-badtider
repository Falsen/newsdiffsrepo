Nej till förbud för könsseparerade badtider
Rebecka Segelström

Det blev en relativt lång debatt med många inlägg när motionen behandlades i fullmäktige.

Roger Haddad menade i sitt anförande att de separata badtiderna för kvinnor stred mot kommunens egna jämställdpolitiska mål och krävde en redogörelse över vilka föreningar som hört av sig till kommunen och efterfrågat separata badtider för kvinnor.

Haddad menade att det under de senaste månadernas debatt kring kvinnokvällarna på Lögarängsbadet under förra hösten tydligt framkommit att det handlar om kulturella och religiösa skäl och hänvisade bland annat till SVT Västmanlands inslag i ämnet. Haddad framhöll också att han och Liberalerna inte var emot att enskilda föreningar hyrde badet och arrangerade separata badtider för kvinnor.

Majoriteten yrkade avslag

Maria Kesselring(S) påpekade att majoritetens yrkande av avslag på motionen bland annat handlade om att vid ett bifall så skulle det försvåra att behålla till exempel de romerska badtiderna på Kristiansborg och att ge driftbidrag till Kokpunkten som arrangerar tjejkvällar. I ett annat anförande påpekade hon också att det inte varit någon hemlighet för politikerna vilka föreningar som tidigare ansökt om att hyra badet.

Amanda Agestav (KD) som tidigare uttryckt sig positiv till att förbjuda separata badtider för män och kvinnor av religiösa och kulturella skäl påpekade också i sitt anförande att hon hade stöttat motionen om formuleringen hade handlat om separata badtider av kulturella och religiösa skäl.

Efter beslut genom acklamation blev beslutet att fullmäktige avslog motionen.

I en kommentar idag säger Roger Haddad(L) till SVT Västmanland att han inte har några planer i nuläget på att skicka in någon ny motion med andra formuleringar.

Han känner att man har lyckats få till en debatt och ett ifrågasättande av könsseparerade badtider och påpekar att det just nu heller inte pågår någon sådan verksamhet på de kommunala badhusen längre.
