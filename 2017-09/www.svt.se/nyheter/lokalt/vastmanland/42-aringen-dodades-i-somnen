42-åringen dödades i sömnen
Ann-Sofie Sannemalm

Mördaren, eller mördarna, tog sig in via altanen till lägenheten på Skallberget. 42-åringen dödades med flera skott.

– Lägenheten ligger på nedre botten, säger poliskällan.

Mordet tros vara noga planerat. 42-åringen var inte skriven på adressen.

– Vi håller på och kartlägger hur många som visste att han skulle vara där.

Det var i lördags, vid 04.20-tiden, som larmet kom till polisen. Sedan dess har polisen arbetat oförtrutet med att försöka ringa in mördaren.

Anders Hedström, presstalesman vid polisen i Västmanland, vill inte kommentera SVT:s uppgifter. Enligt honom är ännu ingen gripen för dådet.

– Dörrknackningen kommer sannolikt att fortsätta under dagen, det har varit två intensiva dagar för utredarna, säger Anders Hedström.

Vad tror ni om motivbilden?

– Vi vet inget om den än. Just nu arbetar vi med att kartlägga den mördade, först då kanske motivbilden klarnar.

I sociala medier har det florerat rykten om att mordet var politiskt, men enligt polisen finns idag inget som tyder på att motivet skulle vara av politisk karaktär.

Polisen tar tacksamt emot vittnesuppgifter, både tiden före mordet och efter.

– Det finns vissa vittnesiakttagelser som är intressanta, men vi kan även behöva från omgivningarna. Om någon sett personer eller bilar som inte hör hemma där, så är det givetvis intressant för oss att få veta, säger Anders Hedström.

Mordet har väckt uppståendelse i kvarteret.– Jag kommer inte känna mig lugn förrän mördaren är gripen, även om jag förstår att det inte var mig han var ute efter. Jag tycker att det är väldigt obehagligt, säger en hyresgäst.Hon flyttade till området för ett år sedan.– Då fick jag veta att det var ett lugnt och fint ställe att bo på. Jag tycker tvärtom. Det senaste året har det varit mycket stök här med bilbränder och sånt, säger hyresgästen.
