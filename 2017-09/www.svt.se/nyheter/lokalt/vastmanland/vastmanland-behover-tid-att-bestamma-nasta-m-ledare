Västmanland behöver tid att bestämma nästa M-ledare
Robert Gustavsson

– Vi i Västmanland är väldigt tajta. Vi har högt i tak och vi diskuterar mycket. Det har varit bra att vi haft en god sammanhållning både innan och efter det här hände, säger ordförande för Västmanlands Moderater, Elisabeth Unell.

Ni hade möte på onsdagen för att diskutera namn, vilka då?

– Vi hade många namn som vi diskuterade. Vi beslutade att den 10:e september så ska vi i Västmanland lämna våra nomineringar, säger Elisabeth Unell.

Peter Danielsson var aktuell tidigare, är han det fortfarande?

–  Det är ju ett namn. Carl Bildt är ett annat namn som meddelade att han inte står till förfogande igår kväll. Jessica Polfjärd har också meddelat att hon inte står till förfogande. Det är de namnen som vi vet har sagt ett definitivt nej, säger Elisabeth Unell.

Det har förts en öppen smutskastning mellan olika delar i partiet, bland annat på sociala medier här från Västmanland. Kan det skada partiet?

– Det är aldrig bra. Jag tycker inte att man ska ha smutskastning. Däremot ska man ha diskussion och man ska få föra fram förslag på kandidater. Det tycker jag att man som medlem i Moderaterna ska ha möjlighet till. Därför har vi lagt tiden till 10:e september.

Vad händer nu?

– Nu kommer föreningarna i Västmanland att diskutera och sen kommer de att ge förslag på kandidater som de har, säger hon.

Vem vill du se som ledare i Moderaterna

– Jag har inget namn i dag utan jag kommer att meddela det den 10:e september vilket namn som vi har ifrån Västmanland, avslutar Elisabeth Unell.
