”Klump i magen att lämna sjukhusområdet”
Ann-Sofie Sannemalm

SVT Nyheter har gjort en kartläggning om att hot och våld ökat på landets sjukhus. Sjukvårdspersonal har vittnat om den otrygghet de känner på avdelningen och när de lämnar arbetsplatsen.

De ordningsstörande händelserna har mer än fördubblats de senaste fyra åren: 1.800 incidenter per år – cirka fem om dagen.

Agneta, som jobbar på intensivvårdsavdelningen, blev själv utsatt i somras.

– Jag var på väg ut genom huvudentrén när jag såg tre ungdomar, jag vet inte hur gamla de var, de hade huvtröjor på sig och jag upplevde att de var påverkade av något. De krävde att få komma in på sjukhuset men jag sa ifrån.

LÄS MER: Säkerhetsansvarig på sjukhuset: ”Det är extremt”

Ungdomarna, som hade cyklar, svarade med att omringa henne.

– De gav sig på mig på en gång, de var väldigt påstridiga och obehagliga. Skrek att jag var en fitta och frågade om jag ville ha stryk. De var alldeles tätt intill mig och jag blev väldigt rädd.

Hon lyckades ta sig till bilen men en av ungdomarna blockerade förardörren. På något sätt lyckades hon ta sig in via passagerarsidan.

– Jag trodde att jag kunde andas ut, jag såg dem inte. Men när jag började köra ut från parkeringen hade de ställt sig i vägen på tre olika ställen. Vid rondellen vid sjukhuset prejade de mig med cyklarna. En av dem sparkade hela tiden på bilen.

Agneta var orolig att hon skulle köra på någon av dem. Så orolig att hon inte märkte en mötande buss.

– Jag hade kommit över i mötande körfält och hörde bara hur bussen tutade och sen tvärnitade. Jag var en hårsmån, uppskattningsvis tio centimeter, från att hamna under bussen med min lilla bil.

Väl hemma kom chocken.

– Jag bara grät. Jag ringde till vakten och han sa att det varit oroligt på området.

LÄS MER: Efter hoten mot sjukvårdspersonal – L kräver hårdare straff

Dagen efter skrev Agneta en avvikelserapport. Närmaste chefen, som var på semester, hörde av sig och regionens säkerhetsstrateg kopplades in.

– Men jag orkade inte polisanmäla då.  Jag borde ha gjort det men jag ville inte driva upp känslorna igen. Arbetsgivaren var ju informerad och där och då tyckte jag det räckte.

Händelsen har påverkat henne mycket.

– Mer än vad jag kunde tro. Jag har alltid varit en stark och modig kvinna, men nästa gång någon kräver att få bli insläppt så tänker jag inte säga nej. Vi har blivit uppmanade att inte ta den fajten utan istället larma. Och vi vet att det finns folk utifrån som vill komma åt folk som exempelvis vårdas för skottskador.

All sjukvårdspersonal har numera fått direktnumret till vaktstyrkan. Personal har uppmanats att inte gå ensamma från sjukhuset utan alltid ha sällskap av någon.

– Men så här kan vi inte ha det. Något måste göras – men vad? Att det är oroligt vid sjukhusområdet är inget nytt problem, det har smugit sig på en längre tid men så illa som det är nu har det aldrig varit.

Agneta, som är fackligt förtroendevald, anser att både fack och arbetsgivare måste sätta sig ner och ha en diskussion.

– Att känna rädsla för att gå från jobbet är inte ok.

På Karolinska sjukhuset i Stockholm måste alla anställda bära larm efter alla hot, det har sjukvårdsledningen bestämt enligt Dagens Nyheter idag.
