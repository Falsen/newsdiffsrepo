Skickade sms före mordet till misstänkte mördaren
Ann-Sofie Sannemalm

Det framgår av kriminalvårdens personutredning. I den skymtar en kvinna som levt för sina barn. Innan hon häktades hade hon fått jobb som barnskötare på en förskola.

Den 34-åriga kvinnan nekar till att ha något med mordet att göra.  I samtalet med kriminalvårdsinspektören säger hon att personer som tar livet av någon annan gör det för att få ett arv – inte för att få skulder vilket den döde hade.

– Jag tänker inte kommentera något om förundersökningen. Det här är ett känsligt ärende, säger Bengt Nordlöf, chef för roteln för grova brott.

Det var i december förra året som den 42-årige mannen sköts till döds när han låg och sov i en lägenhet på Skallberget. Mordet tros ha varit noga planerat – mördaren tog sig in via altandörren.

Den 34-åriga kvinnan hade barn med mannen som dödades men var gift med en släkting till honom. ”Ett arrangerat äktenskap”, enligt kvinnan som ska ha lämnat in en ansökan om äktenskapsskillnad.

Enligt personutredningen hade hon däremot en nära relation till den misstänkte mördaren. De chattade ofta och han var ett stöd för henne och hjälpte bland annat till med skjuts och annat som hon behövde.

Hur den 34-årige mannen, som misstänks för mordet, ställer sig till anklagelserna framgår inte av kriminalvårdsyttrandet. Han anser sig själv vara en skötsam och sportintresserad person som det senaste året valt att avstå från alkohol, och att han tidigare bara någon gång på fest använt narkotika.

– Utredningen går framåt, och de är häktade på sannolika skäl, alltså den starkare misstankesgraden. Det blir man inte om det inte bedöms finna några starka omständigheter till att de är skyldiga, säger Bengt Nordlöf.

Polisen vill inte berätta varför mannen mördades – men de har ett motiv till dådet.

– Vi har successivt kunnat avfärda övriga teorier och motiv, så ja, vi har ett motiv. Däremot är det fortfarande så att vi följer upp all ny information ur ett objektiv sätt, säger Bengt Nordlöf.

LÄS MER: Åklagaren: Anar motivet till mordet

LÄS MER: 42-åringen dödades i sömnen
