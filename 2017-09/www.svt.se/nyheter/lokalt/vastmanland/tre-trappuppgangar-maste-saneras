Efter branden – huset måste saneras
Lisa Andreasson

Det var under onsdagskvällen som boende i ett lägenhetshus på Pettersberg i Västerås fick evakueras via fönster och balkonger i samband med en källarbrand. Tolv personer, varav fyra barn, fördes till sjukhus men alla klarade sig med lindriga skador.

– Vi vet i dagsläget inte brandorsaken, utan avvaktar polisens tekniska undersökning, säger Henrik Nordlund.

LÄS MER: Stor insats efter källarbrand i lägenhetshus

Vad i huset är det som är rökskadat?

– Skadorna är begränsade till källare, trapphus och enstaka lägenheter. Som det verkar är det tre lägenheter som är mycket sot och rökskadade.

Den tekniska undersökningen kommer göras av polisen så snart som möjligt.

– Branden rubriceras som mordbrand tills vi vet mer om hur den startade, vilket vi hoppas få reda på i och med undersökningen, säger Anders Hedström, polisens presstalesperson.

Det finns ännu ingen prognos för när de drabbade människorna kan flytta tillbaka till sina lägenheter.

– Vi tittar på detta just nu, men generellt arbetar vi alltid för att de boende ska få flytta tillbaka så fort som möjligt, säger Henrik Nordlund, fastighetschef på Rikshem i Västerås.

Igår påbörjade Rikshem att ta kontakt med de drabbade och det är något de kommer fortsätta med under dagen.

– I första hand behöver var och en höra av sig till sitt försäkringsbolag då det är hemförsäkringen som täcker den här typen av skador.

LÄS MER: Krisstöd till evakuerade efter branden
