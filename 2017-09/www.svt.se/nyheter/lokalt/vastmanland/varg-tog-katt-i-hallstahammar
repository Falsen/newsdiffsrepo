Varg tog katt i Hallstahammar
Jenny Berggren

Det var strax före lunch på torsdagen när Yngve Lorenzoch en anställd stod och pratade ute på gården vid Åsby lantbruk i Hallstahammar som de plötsligt såg vargen omkring femtio meter ifrån sig.

– Vi skrek och hojtade för att skrämma i väg den men den bara tittade lite oförstående på oss. Sen snodde den runt ett av husen på gården och vi gick efter för att titta vad den hade för sig, säger Yngve Lorenz.

– Då hör vi en boende på gården skrika ”Varg! Med en katt i käften!”

Med katten i munnen ska vargen ha fortsatt ut på åkrarna, Yngve Lorenz tog bilen och åkte efter.

Ute på ett kornfält hade den stannat och stod och åt av katten.

– Jag ringde länsstyrelsen från bilen och berättade att jag hade vargen 35 meter framför mig. Jag frågade om jag fick skjuta den men det fick jag inte, säger Yngve Lorenz upprört.

Han berättar att handläggaren på Länsstyrelsen förklarade rådande bestämmelser, att det inte i stunden fanns något ”pågående hot” och det inte är säkerställts att det handlar om samma varg som strukit omkring i Kolsva den senaste tiden, och som det just nu råder skyddsjakt på.

Men Yngve Lorenz är säker på sin sak.

– Absolut att det var Kolsvavargen. Den var helt orädd, säger han.

– Jag har sett många vargar i mina dagar och att det här är en ungvarg är det ingen tvekan om.

Vad säger folk på gården efter det som hänt?

– Att det är otäckt. Kattägaren är förstås väldigt upprörd och vi är oroliga för våra djur, våra kalvar och dem  ute i betesmarker, säger Yngve Lorenz, lantmästare på Åsby lantbruk i Hallstahammar.
