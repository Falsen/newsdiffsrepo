”Han var fruktansvärt rädd”
Johanna Olofsson

– Han var otroligt rädd. Det var det första de sa när jag pratade med personalen dagen efter, säger Solveig Landquist verksamhetschef för vuxenpsykiatrin i Västmanland idag.

”Han såg ut som ett skrämt djur” är en av de ögonvittnesbeskrivningar hon fått till sig sedan det tragiska dödsfallet i onsdags. Mannen hade kommit in till psykakuten med hjälp av vänner och anhöriga och från början fanns inga alarmerande tecken utöver det vanliga.

Solveig Landquist tolkar det som hände sedan som att han plötsligt blev väldigt paranoid. I samband med en medicinutdelning tog vanföreställningarna överhanden och han slog sig våldsamt fri från personalen och sprang iväg. Han högg med en penna mot alla som närmade sig och när han slutligen fångades in i ett tomt rum vågade personalen inte göra annat än att hålla honom instängd och invänta polis.

– Nu kan det ju aldrig bli annat än gissningar men för honom var det säkert en genuin rädsla. Den som är drabbad förstår inte att vanföreställningarna inte är på riktigt och kan i situationen frukta för sitt liv, säger Solveig Landquist om mannens våldsamma beteende.

Det är oerhört ovanligt att polis kallas upp till en vårdavdelning inom psykiatrin och personalen, tränad i att hantera paranoida personer, säger att de aldrig varit med om något liknande. Både när det gäller intensiteten i rädslan och den kraftfulla reaktion som gjorde att de inte själva klarade av att lösa situationen. Men i efterhand är det flera i personalgruppen som tampas med tankar ”om inte...”.

– Det är klart de funderar ”Kunde vi gjort på något annat sätt...”, ”Om vi inte hade ringt polisen...” hade utgången då kunnat bli en annan, säger Solveig Landquist.

Polisen beskriver i sitt pressutskick runt händelsen att mannen var ”mycket aggressiv, våldsam och hotfull”. I vilken utsträckning polisen haft klart för sig varför mannen agerade som han gjorde och om de uppfattat den skräck psykiatrins personal beskriver att han kände i den aktuella situationen framgår inte. Solveig Landquist vet inte heller vad som har kommunicerats med polisen från psykiatrins sida.

– Det är en sak som vår internutredning får visa. De kan ju ha frågat något när de kom, men annars går väl informationen via vakthavande som tar emot samtalet och det styrs då mycket av de frågor som ställs där, säger hon.

Det finns i dagsläget inga särskilda rutiner kring hur och vilken information som kommunicerars i den här typen av situationer.

Ingen mer än de, fem eller sex, poliser som ska ha varit på plats vet egentligen vad som hände i rummet. Utredningen omgärdas av förundersökningssekretess.

Närmare femton personer ur psykiatrins personal har på något sätt varit i kontakt med det inträffade och även om ingen befann sig i rummet vid ingripandet hoppas Solveig Landquist ändå att den internutredning som nu startar kommer att kunna ge en bra bild av vad som hänt. Förutom den utredning som pågår hos polisen görs en lex-Maria-anmälan. Obduktionen kommer förhoppningsvis också att kunna ge vissa svar. I polisens pressutskick står att mannen sannolikt drabbades av ett hjärtstillestånd men vad som i så fall orsakade det och om det hade kunnat undvikas är frågor hänvisade till framtiden.

Flera i personalen har varit tvugna att ta kontakt med landstingshälsan för att bearbeta det inträffade.

– Personal har farit ganska illa i det här men det är givetvis ännu mycket värre för de anhöriga, säger Solveig Landquist och fortsätter:

– Det här verkar vara en person som levt ett mycket vanligt och socialt liv. Vi kommer att träffa famlj och vänner i nästa vecka för att se vilket stöd de nu behöver.

Det har för dagen inte gått att nå någon ansvarig hos polisen som kunnat kommentera händelsen ytterligare.
