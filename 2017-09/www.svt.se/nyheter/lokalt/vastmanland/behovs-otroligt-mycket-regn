Vattenbrist hotar Västmanland: ”En kall och regnig höst behövs”
Emma Larsson

– Det är de lägsta nivåerna vi har haft sedan 60-talet, sen Sveriges geologiska undersökning började övervaka grundvattennivåer, säger Magnus Svensson, vattenhandläggare på länsstyrelsen.

LÄS MER: Bottenrekord för länets grundvattennivåer

Enligt Magnus Svensson är det normalt att grundvattennivåerna blir lite lägre under sommaren men att det har varit ovanligt dåligt denna sommar. Anledningen ska vara dålig nederbörd i ett och ett halvt år.

– Det värsta som skulle kunna hända är väl att det blir vattenbrist, att man behöver köra tankbilar, större djurbesättningar skulle kunna få problem och så skulle det kunna uppstå torka, säger Magnus Svensson.

Men trots att det har varit bottenrekord för grundvattennivåerna har Västmanland ändå klarat sig bra. Någon enstaka brunn har torkat igen och bara i Kungsör är det bevattningsförbud.

– Det har gått ganska bra. Vad jag vet har det inte uppstått några större problem någonstans, varken för den enskilda försörjningen eller den kommunala försörjningen, säger Magnus Svensson.

Magnus Svensson menar att det ändå är viktigt att inte slösa med vattnet trots att Västmanlänningarna har klarat sig bra.

– Har man egen brunn ska man fortsätta vara sparsam, inte göra av med mer vatten än nödvändigt och helt enkelt spara, säger han.
