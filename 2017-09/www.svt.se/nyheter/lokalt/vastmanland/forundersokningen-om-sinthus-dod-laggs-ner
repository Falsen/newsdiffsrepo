Förundersökningen om Sinthus Selvarajahs död läggs ner
Ann-Sofie Sannemalm

Enligt chefsåklagare Håkan Roswall vid särskilda åklagarkammaren i Stockholm kan det finnas andra tänkbara förklaringsmodeller till varför Sinthu Selvarajah dog.

I bilagan till beslutet att lägga ner förundersökningen står det bland annat:

”Plötsligt död i samband med gripande av agiterad person är ett mycket sällsynt men ändå återkommande fenomen. Det typiska scenariot är att en kraftigt agiterad person grips under tumult, ofta med brottning med ett antal poliser och där den agiterade personen beläggs med hand- och fotfängsel, läggs i bukläge och fortsätter att kämpa i varierad tid, från några minuter till timmar, plötsligt blir lugn och kort därefter livlös. Hjärt- och lungräddning är ofta resultatlös även när den utförs av ambulanspersonal. Det agiterade tillståndet kan utlösas av såväl drogpåverkan som psykisk sjukdom och skiftet mellan agitation och slöhet eller medvetslös kommer ofta snabbt vilket indikerar att det rör sig om en hastigt uppkommen hjärtrytmrubbning”.

Rättsläkarens hypotes är inte den enda sannolika förklaringen, enligt chefsåklagaren.

Däremot kommer två poliser att inom kort höras, misstänkta för tjänstefel.

– Det är den polismannen som ska ha hållit en plastpåse över målsägandens mun, vilket i sig är en livsfarlig åtgärd, en annan polis ska höras om ett slag i bakhuvudet på målsäganden, säger Roswall.

När ska poliserna höras?– Snarast, det här är ett prioriterade ärende, säger Roswall.

Det var den 28 december 2014 som Sinthu Selvarajah dog efter ett polisingripande på en psykavdelning i Västerås.

Sinthu Selvarajah, som då var 28 år, hade sökt hjälp eftersom han mådde dåligt. På avdelningen drabbades han av en psykos och personalen trodde att han hade ett rakblad i handen och larmade polisen.

LÄS MER: Psyksjuk dog efter polisingripande

Fem poliser stormade rummet han låg i. I samband med ingripandet drabbades Sinthu av akut syrebrist och flyttades till intensivvårdsavdelningen – morgonen därpå avled han.

En förundersökning inleddes i december 2014 om misstänkt tjänstefel men i april 2015 lades den ner. Den återupptogs i oktober samma år sedan nya uppgifter kommit fram, då med brottsrubriceringen vållande till annans död.

Men även den förundersökningen lades ner i brist på bevis.

LÄS MER: Höll gruppsamtal – trots allvarlig brottsmisstanke

I  december 2016 begärde riksåklagaren in handlingarna i ärendet, bland annat med anledning av Ekots nya avslöjanden i fallet, som visade att det i förhör hade förekommit ledande frågor.

I maj 2017 beslutade riksåklagaren att fallet skulle återupptas och lämnade över ärendet till Särskilda åklagarkammaren.

Men nu läggs alltså ärendet ner igen.
