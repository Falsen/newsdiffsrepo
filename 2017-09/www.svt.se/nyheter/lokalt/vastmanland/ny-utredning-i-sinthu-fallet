Våldsamma polisingripandet i Sinthu-fallet utreds igen
Christoffer Söderman

Sinthu Selvarajah avled på Västerås sjukhus i december 2014. Omständigheterna kring hans död har uppmärksammats bland annat i en granskning av Sveriges Radio Ekot.

Sinthu var inlagd för en psykos, och när personalen uppfattade honom som paranoid tillkallades polis som brottade ner honom i ett patientrum. I samband med ingripandet drabbades Sinthu av akut syrebrist och flyttades till intensivvårdsavdelningen där han dagen därpå avled.

Rättsläkaren har ändrat sin tidigare bedömning om att det varit en olyckshändelse och konstaterar att det var polisernas ingripande som orsakade Sinthu Selvarajahs död. Trots detta har förundersökningen mot poliserna lagts ner.

LÄS MER: Polisman for med osanna uppgifter om Sinthus död

Riksåklagaren begärde i december in handlingar i det uppmärksammande fallet för att göra en bedömning om det fanns skäl att göra en ytterligare överprövning av ärendet.

Nu återupptar alltså Riksåklagaren förundersökningen då nya uppgifter framkommit, bland annat i media, skriver Åklagarmyndigheten i ett pressmeddelande.

Riksåklagaren anser att det finns ytterligare utredningsåtgärder som kan genomföras och att ingripandet kan ha medfört ansvar för vållande till annans död eller åtminstone tjänstefel.
