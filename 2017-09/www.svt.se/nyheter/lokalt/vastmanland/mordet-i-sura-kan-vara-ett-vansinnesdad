Mordet i Surahammar kan vara ett vansinnesdåd
Ann-Sofie Sannemalm

Polis och åklagare är fortsatt förtegna. Kammaråklagare Carin Lantorp vill inte säga något om en eventuell koppling mellan den häktade mannen och kvinnan.

– Vi kan inte kommentera något nu, vi jobbar på med full styrka, flera utredningsåtgärder återstår, säger Carin Lantorp.

LÄS MER: Kvinna hittad död i Surahammar

Kommunpolis Fredrik Borell ingår i spaningsledningen och arbetar med mordfallet.

– Så vitt jag vet finns ingen koppling, men det ingår inte i mina arbetsuppgifter att kontrollera det. Min arbetsuppgift är att samla ihop övervakningsmaterial från de kameror som näringsidkare satt upp och jag har också hanterat de containtrar som fanns vid platsen.

Har ni hittat något mordvapen?

– Jag väljer att inte svara på den frågan. Förundersökningssekretessen är otroligt stark i det här fallet men jag har en ganska bra känsla. Utredningen går framåt.

Mordet i Surahammar har skapat stor oro hos allmänheten.

– Det är det enda folk på torget pratar om. Och många är oroliga för sin egen del, och jag kan förstå det med tanke på att de vanliga medborgarna inte får veta så mycket.  Det här är en otroligt tragisk händelse för alla inblandade. Jag tror att oron kommer att lägga sig när allt är över, säger Fredrik Borell.

På en gräsplätt, intill mordplatsen, har blommor och ljus lagts dit för att hedra den mördade kvinnan.

30-åringen som misstänks för mordet nekar till brott.

LÄS MER: Mordmisstänkta 30-åringen tidigare åtalad för dödshot
