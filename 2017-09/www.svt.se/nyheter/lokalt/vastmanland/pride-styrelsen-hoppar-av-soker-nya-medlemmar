Pride-styrelsen hoppar av – söker nya medlemmar
Ann-Sofie Sannemalm

– Vi är tre personer som har jobbat med det här och våra liv har förändrats den senaste tiden. Arbetet går helt enkelt inte ihop med vår vardag längre. Det här är något som kräver både tid och engagemang,  säger Anna Ehlin, ordförande i Västerås Pride.

Västerås Pride har varit ett instående inslag i Cityfestivalen sedan år 2013. Styrelsen har lagt ut ett meddelande på sin Facebooksida och hoppas på nya, friska krafter som vill ta över.

LÄS MER: Lyckad regnbågsfest i Västerås

– Hbtq-frågorna är jätteviktiga – det handlar om mänskliga rättigheter. Folk som lever det här livet blir fortfarande förföljda, och drabbas av hot och diskriminering säger Anna Ehlin.

Förhoppningen är att före årsmötet i slutet av oktober hitta nya eldsjälar att lämna över till – för att säkerställa en festival även nästa år.
