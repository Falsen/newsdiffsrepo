”Vi är glada att länsstyrelsen sa nej”
Emma Larsson

– Bakgrunden till att vi försökte införa ett tiggeriförbud var för att varje morgon kom en stor svart bil som släppte av barn i 10-års åldern som sedan fick tigga hela dagarna. Barnen hämtades sedan igen på eftermiddagen/kvällen. Vi kände desperation då varken kommunen eller polisen kunde hantera detta på ett bra sätt då vi inte hade ett beslut i botten, säger Carola Gunnarsson (C), kommunalråd i Sala.

LÄS MER: Sala förbjuder tiggeri

Länsstyrelsen i Västmanland sa dock nej och menade att ett sådant beslut skulle vara en för stor inskränkning i den enskildes frihet. Även att det skulle bli svårt för polisen att dra gränsen för vad som skulle vara förbjudet.

– Vi är glada att länsstyrelsen sa nej. Vi är alla medvetna om att det inte är ett bra sätt att hantera problemen. Frågan om tiggeri där det framförallt är EU-medborgare från Rumänien och Bulgarien som tigger i Sverige, måste hanteras på en annan nivå, säger Carola Gunnarsson.

LÄS MER: Länsstyrelsen underkänner tiggeristopp i Sala

–Man måste från EU:s sida göra insatser och bidra med en uppbyggnad av Rumänien och Bulgarien, så att de egna invånarna kan vara kvar i sina länder och försörja sig där, säger Carola Gunnarsson (C).

Nu har dock Vellinge kommun beslutat att införa ett tiggeriförbud och det ska länsstyrelsen i Skåne besluta om den 20 september.

– Jag har full respekt för att man i Vellinge kommun har fattat detta beslut men jag delar inte deras uppfattning om att ett tiggeriförbud är rätt väg att gå, säger Carola Gunnarsson (C).

Kommunalrådet Carola Gunnarsson (C) berättar att ett tiggeriförbud inte kommer bli aktuellt i Sala igen.

– Vi kommer inte från Sala kommuns sida att införa någon form att tiggeriförbud, det här är en fråga som måste hanteras på en annan nivå.

Carola Gunnarsson (C) menar att de inte ser ett problem med tiggeri i Sala idag då det inte längre finns några barn som gör det utan bara ett fåtal vuxna.
