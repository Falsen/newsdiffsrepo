Han hoppas kyrkovalet ger föryngring
Jenny Berggren

– Ja, det behövs verkligen. Jag tror att vi unga behöver lära oss av de äldre, de behöver lära upp oss. Och om det inte kommer en föryngring nu, vilka är det då som ska bestämma i Svenska kyrkan i framtiden, säger Alexander Zidar.

Det finns 79 mandat i stiftsfullmäktige i Västerås stift. Av dem som just nu är aktiva på de ordinarie posterna är omkring 80 procent äldre än 60 år. Medelåldern ligger på cirka 66 år, enligt uppgifter från Svenska kyrkan.

Bland de yngsta kandidaterna i årets kyrkoval finns Alexander Zidar. Han fyller 19 år i år och får både rösta och kandidera för första gången.

Han finns bland annat med på nomineringsgruppen Frimodig kyrkas lista till stiftsfullmäktige.

LÄS MER: Så fungerar kyrkovalet

Oavsett nomineringsgrupp, tror du att ni yngre kandidater generellt har ett annat perspektiv och tanke om vad kyrkan ska arbeta och stå för än de äldre generationerna?

– Ja, jag tror vi yngre gärna vill se en modernisering. De äldre har givetvis en väldigt god tanke om vad kyrkan ska vara, också med psalmsång och sådana saker och att det kanske gärna får vara så som det har varit i många år.

– Men vi yngre kanske gärna vill se lite modernare kyrkomusik och att fokus också riktas mer även mot de yngre. Att det ska finnas lite mer aktiviteter, och att de också är Jesuscentrerade.

Han tror att äldre och yngre engagerade i kombination, kan vara bra. Att de båda grupperna kan bidra med viktiga saker och perspektiv och lära av varandra.

De senaste kyrkovalen har det totala valdeltagandet till Västerås stiftsfullmäktige legat på omkring 12 procent.

Vill man öka valdeltagandet bland de yngre tror Alexander Zidar att en hel del handlar om var och hur man kommunicerar och informerar. Att nyare kanaler, som olika sociala medier som är populära bland yngre just då, kan vara exempel.

– Många gör ju reklam fortfarande på anslagstavlor och i tidningar till exempel. Men det gäller ju att vara där vi yngre är, och vi hänger ju på sociala medier i stort sett hela dagarna, ler han.
