Lärare greps – misstänkt för barnpornografibrott
Ann-Sofie Sannemalm

Läraren hämtades av polis tidigare i dag. Enligt misstankarna ska läraren ha laddat ner bilder med barnpornografiskt innehåll.

– Han har erkänt brott och han frigavs efter förhör, säger Anders Hedström, presstalesman vid polisen i Västmland.

Hur många bilder det rör sig om är okänt.

– Vi vill betona att det inte finns några indikationer på att det har skett i skolmiljö eller att några elever har utsatts, säger Hedström.

Hur uppdagades det här?– Det var genom vår särskilda grupp som jobbar med barnpornografibrott.

Under dagen har polisen gjort husrannsakan i lärarens bostad. Hans datorer är nu beslagtagna och ska undersökas av polisens tekniker.

Rektorn på den aktuella skolan säger att läraren är tagen ur tjänst.

– Han får inte jobba under tiden den här utredningen pågår, säger hon.

Vad gör skolan nu?

– Vi informerar vårdnadshavare och personal och kommer att vara extra observanta på om barnen har några frågor, säger hon.
