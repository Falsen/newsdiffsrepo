(M) vill tillåta alkoholförsäljning på västmanländska gårdar
Rebecka Segelström

Moderaterna i regionfullmäktige vill tillåta gårdsförsäljning av alkohol i länet och har därför lagt en motion i fullmäktige om detta. Samtidigt lägger moderaterna i Västerås fullmäktige en motion om samma sak i kommunen.

Moderaterna vill att Västmanland precis som region Skåne ska ansöka hos regeringen om att få bli försöksregion.

– Regionen har ett uppdrag att bland annat utveckla turismen i länet och vi har många mindre lokala bryggerier i länet säger Mikael Andersson Elfgren (M)

Inga lokala påtryckningar bakom förslaget

I länet finns flera lokala bryggerier och musterier men de får enligt lag inte sälja sina varor direkt till konsument vid till exempel studiebesök eller mässor men några lokala påtryckningar eller missnöje från verksamheter i länet ligger inte bakom moderaternas förslag.

Istället handlar det om att man tror att ett sådant försök skulle kunna stärka såväl företagandet som turismen i länet.

– Det finns en majoritet i riksdagen för att tillåta gårdsförsäljning säger Mikael Andersson Elfgren (M)

Motionen från moderaterna i regionen kommer tidigast att behandlas om ett par månader och först efter det kan det eventuellt bli aktuellt att skicka en begäran till regeringen om att bli försöksregion. Om sedan regeringen är intresserade av att ta frågan vidare återstår att se.
