Blev häktad – kallade åklagaren för hora
Ann-Sofie Sannemalm

Nu åtalas 21-åringen för förgripelse mot tjänstman.

Direkt efter häktningsförhandlingen den 3 juli var 21-åringen upprörd och uttalade att någon skulle dö – det var oklart om hotet var riktat mot domaren, åklagaren eller mot den utredande polisen som var med.

Men efteråt, när 21-åringen satt i en polisbil utanför tingsrätten, och fick syn på åklagaren skrek han ”jävla åklagarhora” och ”jag hoppas att du dör”.

Åklagaren uppfattade det som att yttrandena var riktade mot henne.

Utanför fanns också 21-åringens pappa som sa till åklagaren att hon ”förstört sonens liv” och att det skulle vara hennes fel om sonen tog livet av sig.

Protokollföraren vid den aktuella häktningsförhandlingen har inget minne av händelsen, men 21-åringens försvarsadvokat ska, på åklagarens fråga, ha hört vad 21-åringen sa.

I förhör har åklagaren sagt att hon tyckte det hela var mycket obehagligt, hon uppfattade det som att hon blev utpekad och att det var hennes fel att 21-åringen blev häktad.

21-åringen själv minns det hela. Han hade mått dåligt och höll på att tända av från droger och blivit arg när han blev häktad. Enligt 21-åringen var uttalandet riktat direkt mot åklagaren, men han hade inte haft någon avsikt med det. Det hade bara kommit ur munnen på honom, säger han i förhör.

LÄS MER: Åklagare utsatt för dödshot

Det här är det andra åtalet på kort tid där häktade personer misstänks för att ha uttalat hot mot åklagare i deras tjänsteutövning.
