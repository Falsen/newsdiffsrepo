Uppmanade svenska ungdomar att beväpna sig – ombeds lämna SD
Marie  Askelöf

Sandor Högye, Sverigedemokraternas gruppledare i kommunfullmäktige i Vimmerby, uppmanas lämna partiet efter uttalanden han gjort till Dagens Vimmerby.

”Det är bara att titta på alla bränder i Sverige. Våra politiker måste inse att det är ett krig som har börjat och jag uppmanar alla svenska ungdomar att skaffa vapenlicens och förbereda sig på att försvara sig, för förr eller senare smäller det”, sa Sandor Högye i en intervju med Dagens Vimmerby.

Mattias Bäckström Johansson, riksdagsledamot för Sverigedemokraterna i Kalmar län, bekräftar att Sandor Högye ombetts lämna partiet.

– Det är ju med anledning av de uttalanden han gjort som är helt oacceptabla, som partiet inte står bakom. Det är värderingar som vi inte haft kännedom om tidigare, säger han.

Sandor Högye har varit i blåsväder tidigare. Inför valet 2014 jämförde han invandrare med kannibaler och huvudjägare.

LÄS MER: Jämförde invandrare med kannibaler under valdebatt

– Jag tror nog ingen känner någon större sympati för sådana som hugger huvudet av andra människor. Han tog till ett olyckligt uttryck som kunde missuppfattats, förklarar Mattias Bäckström Johansson hur partiet resonerade då.

Om Sandor Högye inte lämnar partiet frivilligt kan det bli fråga om en uteslutning.

SVT har sökt Sandor Högye för en kommentar.
