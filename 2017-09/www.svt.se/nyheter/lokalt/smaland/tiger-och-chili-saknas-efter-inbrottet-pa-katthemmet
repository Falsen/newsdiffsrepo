Tiger och Chili saknas efter inbrottet på katthemmet
Marie  Askelöf

Natten till i går var det inbrott på katthemmet som drivs ideellt av Djurskyddet Oskarshamn. Stället vandaliserades och flera katter tog sig ut.

LÄS MER: Katthem vandaliserat – en handfull katter saknas

Efter att polisens tekniker varit på plats för att säkra spår kunde ordföranden för Djurskyddet Oskarshamn, Josefina Gustafsson, konstatera att tre katter saknades. Två hankatter, syskon, som heter Chili och Tiger, och en liten honkatt med namnet Nemi.

– Vi har upprättat matstationer och har kattfällor ute som vi övervakar. Vi börjar försöka fånga dem i närheten av katthemmet. Får vi inga resultat så utökar vi området, berättar Josefina Gustafsson.

Hon är väldigt orolig för katterna.

– Det är en tragedi för katterna som är ute. Risken är ju att de blir påkörda eller instängda någonstans eftersom  de inte är vana vid att vara ute. Förhoppningsvis hittar de någon typ av mat men det blir ju kallare nu om natten, säger hon.

Polisens tekniker hittade enligt Josefina Gustafsson inte så mycket att gå på.

– Spåren de lämnat efter sig var inte så bra. Teknikern tog med sig det han kunde hitta, men hade inte så stora förhoppningar.
