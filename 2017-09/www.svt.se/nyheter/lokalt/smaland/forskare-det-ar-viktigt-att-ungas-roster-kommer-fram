Varannan gymnasist hetsad av framgångsjakten
Peter Magnusson

Nyligen blev det klart att Myndigheten för ungdoms- och civilsamhällesfrågor, som jobbar med ungas levnadsvillkor, flyttas till Växjö. En av anledningarna bakom valet av Växjö är universitetets långa tradition av forskning inriktad på just unga.

– Alla här är väldigt glada idag. Vi är många här som jobbar med ungdomsfrågor. Både inom sociologi, statsvetenskap och pedagogik. Det kan absolut bli en samarbetspartner i framtiden, berättar Linda Hiltunen som är nybliven doktor i sociologi.

Linda Hiltunens avhandling, ”Lagom perfekt”, är en studie av 497 gymnasieungdomar som värderat sin hälsa. Sex av tio berättade om stress, 40 procent hade problem med nattsömnen och nästan varannan lyfte fram hetsen på jakten på perfektion och framgång.

– Alla har strävat efter framgång i alla tider men att det var näst intill varannan ungdom som berättade om strävan efter perfektion, förvånade mig, säger Linda Hiltunen.

TV: Se inslaget om ungdomsforskningen i Växjö

Hennes studie är uppdelar i tre delar. Först en hälsoenkät som följts upp av anonyma uppsatser i ämnet. Till sist har en mindre grupp valts ut till djupintervjuer. Resultatet visar ett tjejerna mår sämst men också har fler strategier att hantera sin ohälsa än killarna.

– Tjejerna rapporterar ofta dubbelt så många besvär som killarna. Men det är vanligt att tjejerna har ett samtalsstöd av sina närmaste vänner. Killar som mår dåligt drar sig gärna undan och vill inte berätta att de mår dåligt, säger Linda Hiltunen.

En av anledningarna till att tjejerna kan må sämre än killarna är att killarna har lättare att välja bort saker. Det kan räcka att vara duktig i idrott och istället till exempel tona ner skolan.

– Normerna i samhället låter killarna välja. De behöver inte både ha det perfekta utseendet och vara bra i fotboll. Killarna berättar om jakten på att vara bäst på en sak som jobbig medan tjejerna vill vara perfekt på flera saker, som i slutändan kan leda till flera besvär.
