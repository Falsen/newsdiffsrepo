Växjöbolag nomineras till internationellt klimatpris: ”Blir lite tårta på det”
Simon  Vinnardag

Priset delas ut vart annat år och drivs av FN:s klimatfond Euroheat & Power.

– Det känns fantastiskt roligt att vi blir uppmärksammade, och jag ser det som ett fint bevis på att vårt långsiktiga arbete med en mer hållbar stadsutveckling lönar sig. Det går att hitta nya, smarta lösningar som är både klimatsmarta och bra för plånboken, säger Erik Tellgren, vd Växjö Energi, i ett pressmeddelande.

Växjö-bolaget nomineras för sitt innotiva sätt att leverera kyla till två näringsfastigheter, Grand Samarkand och Green data center och värme till Myresjöhus Arena.

– Jag är främst nöjd över lösningen. Det glädjer oss mest att vi kan dela med oss till andra bolag, säger Tellgren till SVT Nyheter Småland.

– Vi är väldigt stolta över att ha kommit så långt med hållbar utveckling här i Växjö, och vi fortsätter att tänka nytt framöver. Det finns enormt mycket att göra när det gäller energieffektivisering och förnybar tillförsel, inte minst om man ser till utvecklingen av fjärrkyla och fjärrvärme, säger Tellgren.

– Vi får se om det blir lite tårta eller annat för att fira detta. Det är inte vilken nominering som helst.

VEAB tillsammans med tre andra svenska bolag representerar Sverige. Vinnaren presenteras i Doha, Qatar den 24:e oktober på FN-dagen.
