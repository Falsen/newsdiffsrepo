Katthem vandaliserat – en handfull katter saknas
Marie  Askelöf

Josefina Gustafsson är ordförande för Djurskyddet Oskarshamn som driver katthemmet ideellt. Hon fick tidigt på morgonen reda på att det varit inbrott på katthemmet och begav sig dit.

– Vi vet inte så jättemycket än, för vi får inte gå in förrän polisens tekniker har kommit. Men jag var inne och stängde till så att inte fler katter smet, berättar Josefina Gustafsson.

Inbrottstjuvarna har klippt upp en bit av nätet till en av rastgårdarna och sedan krossat rutan på dörren till rastgården som sedan öppnats. Men det verkar inte som att något stulits.

– Det har vandaliserats, de har tömt varenda pärm och förstört jättemycket av interiören. Men det jag tänker på är ju katterna. Det här måste ha varit jättechockande för dem. Jag kan tänka mig att katterna flydde i panik, säger Josefina Gustafsson.

På katthemmet finns ett gäng lösgående katter som rör sig fritt i de utrymmen som finns. Fler av de katterna rymde vid inbrottet. Exakt hur många det rör sig om vet Josefina Gustafsson inte än.

– Vi har inte kunnat dokumentera vilka än, men vi ser ju att katter saknas, det kan röra sig om fem till åtta katter.

Nu har personalen på katthemmet satt upp fällor och matstationer för att fånga in de förrymda katterna. Samtidigt kommer det kosta en del att återställa lokalerna.

– Det här kommer kosta jättemycket för oss, vi är ju en ideell förening. Vi måste ha ett krismöte för att diskutera hur vi ska hantera det här nu, säger Josefina Gustafsson.

Någon aning om motivet till inbrottet har hon inte.

– Nej, jag har ingen aning, det kanske polisen kommer kunna svara på. Men det här är ju min värsta mardröm – tänk vad rädda katterna är nu, ute utan mat och skydd.
