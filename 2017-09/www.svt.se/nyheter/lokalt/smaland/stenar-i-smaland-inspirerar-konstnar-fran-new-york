Stenar i Småland inspirerar konstnär från New York
Karin Ahlgren

Under augusti har Alex Wolkowicz, konstnär från New York bott i Blackstad. Hon har gått i omgivningarna. Suttit på stenarna. Tagit på dem och lyssnat på skogens ljud. I helgen ställde hon ut de målningar hon gjort, inspirerad av Blackstad och dess omgivningar. Och den utställningen är den allra första i ett arrangemang som heter Blackstad in residence.

Bakom det finns Albin Wiberg, konstnär bördig från Blackstad men med kontakter världen över.

– Jag har själv jobbat en del i New York och lärt känna människor där, så jag tänkte att på samma sätt som jag inspirerats av New York kan konstnärer därifrån komma hit och inspireras av de här omgivningarna, säger han.

Vi träffar honom och Alex Wolfowitz i bygdegården i Blackstad. Det är timmarna innan utställningen öppnar. Glasen står framställda och väntar på att fyllas.

Alex lägger sista handen med att spänna dukarna kring ramarna som målningarna sitter på. Men hon har inte bara målat. Hon har också gjort ljudinstallationer.

– Jag jobbar så, jag målar, jag fotograferar och gör ljudinstallationer, säger Alex.

Och det är de stora stenbumlingarna kring Blackstad som till stor del fått stå modell för hennes målningar. Hon har avporträtterat dem genom att lägga stora dukar över några stenar och så arbetat med grafit för att få fram motiven ur stenarna.

Blackstad in residence är ett arrangemang där svenska och utländska kulturarbetare ska bjudas in för att skapa verk inspirerade av omgivningarna.

– Vi hann inte mer än presentera den här idén så blev vi kontaktade av konstnärer från flera andra länder, säger Albin Wiberg. Så det kommer att bli fler utställningar framöver.

Blackstad in residence sker i samarbete med Blackstad bygdegårdsförening med stöd av Sparbanksstiftelsen i Tjustbygden.
