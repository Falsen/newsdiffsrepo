SM-tävlingar arrangeras i Nybro nästa år
Karin Ahlgren

– Det känns stort. Och det blir allra första gången för oss, säger klubbens tävlingsledare Lasse Ericsson.

Vi träffar honom stunden innan söndagens 40-kilometerslopp på rullskidor ska startas. För i helgen pågår tävlingar på rullskidor och söndagens lopp är seedninggrundande för Vasaloppet.

På vägarna kring Madesjö håller de tävlande på att värma upp inför seedningsloppet.

– Egentligen ligger vi inte bra till geografiskt. Men vi får ändå många startande här, säger Lasse Ericsson.

Han tror att det beror på att de som arrangörsklubb ger lite extra och erbjuder fina priser.

– Och sådant sprider sig, säger han nöjt.

Exakt datum för när SM i Nybro ska äga rum är inte spikat än.

– Men allt talar för att det kommer att bli någon gång i september.
