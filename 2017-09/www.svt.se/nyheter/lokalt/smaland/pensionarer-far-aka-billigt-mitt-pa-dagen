Pensionärer  i Kalmar län får åka billigt mitt på dagen
Clary Kroon

Seniorkortet som kostar 100 kronor i månaden gäller mellan klockan 9:00-15:00 och mellan 18:00 till 00:00 alla dagar i veckan.

– Det har funnits ett önskemål från seniorer att det ska vara billigare att resa med kollektivtrafik på lågintensiva tider. Det här är en fråga vi har diskuterat under lång tid, men det är först nu som vi har hittat en modell som vi tror kan fungera, säger Fredrik Persson (S), politisk sekreterare Kalmar kommun.

Seniorkortet kommer att testas under en tvåårsperiod och ska sedan utvärderas. Två miljoner kronor avsätts i budgeten för 2018 och 2019 för att bekosta beräknat inkomstbortfall.

Ett månadskort för resor i Kalmar län kostar idag mellan 600 och 1400 kronor för äldre personer. Det kortet är giltigt för resor alla tider på dygnet.

I flera kommuner i landet som bland annat Kungsbacka och Hässleholm är kollektivtrafik gratis för seniorer under lågtrafik. Vänsterpartiet i Kalmar har tidigare krävt gratis resor för seniorer.

Även pensionärsförbunden i Kronoberg har tidigare gått ut och sagt att de vill se gratis resor mitt på dagen. Ett månadskort för äldre i Kronoberg kostar mellan 700 och 1400 kronor.
