Returmöte för Dackarna: ”Laget måste prestera”
Marie  Askelöf

Det blev ett tungt första möte för Dackarna mot Smederna i kvartsfinalen förra veckan, som Smederna vann med 46-44. Poängskillnaden kunde ha varit ännu större om inte Fredrik Lindgren briljerat och kört hem maxpoäng i matchen. Han och lagkamraten Pavel Dudek körde in 32 av Dackarnas 44 poäng.

LÄS MER: Lindgren kung – Dackarna föll

– Att vi skulle ligga under efter den matchen det kunde man vara beredd på, men sättet vi förlorade på var inte bra. Att bara två av våra sju  förare kom upp i sin fulla kapacitet, säger lagledaren Mikael Karlsson.

–  Jag är glad att jag och Pavel kunde hålla kvar oss i matchen. Men samtidigt blev jag lite besviken att de andra inte kunde komma upp i samma standard. Men sådär är det ibland. Men jag hoppas att alla sju förarna kan vara med och bidra på bästa sätt i returmötet, säger Fredrik Lindgren.

Hur gör man för att gå vidare efter en sådan match?

– Alla rannsakar väl sig själva. Det är ju en ny tävling, en ny dag och nya förutsättningar. Hemmaplan inte minst. Jag tror att vi kommer få en jämnare poängskörd i vårt lag, säger Fredrik Lindgren.

Kommer du att köra lika bra som förra veckan?

– Det går ju inte att köra bättre, eftersom jag hade full pott. Men tvåsiffrigt, annars blir jag besviken. Men i morgon handlar det om att laget måste prestera, säger Fredrik Lindgren.

Även Mikael Karlsson tror att laget kommer att prestera bättre under returmötet.

– Förarna har kört tävlingar efter det här och visat att de är i bättre form, så det var mer en tillfällighet. Jag tror att vi vinner och tar oss vidare, men det blir nog tajt, det blir nog inte med många poängs övervikt, säger Mikael Karlsson.
