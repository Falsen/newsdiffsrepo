Låsta dörrar på socialen i Nybro
Ricardo Garcia Canchaya

Innan sommaren tog Nybro kommun beslutet att sätta in ordningsvakter efter att vissa besökare uppträtt aggressivt mot socialkontorets personal.

– Det handlar om personer som uppträtt aggressivt mot personal vid olika beslut som vi lämnat. Under den här veckan har det varit mer intensivt och vi har därför bestämt att hålla dörrarna stängda under torsdagen och fredagen, säger kommunalrådet Christina Davidson (C).

Socialkontorets verksamhet påverkas inte av beslutet att hålla dörrarna stängda. Personalen tar fortfarande emot förbokade och även spontana besök.

– Man får knacka på så blir man insläppt, säger Christina Davidson.

Ordningsvakterna och beslutet att hålla dörrarna stängda ska leda till en tryggare arbetsmiljö för socialkontorets personal, enligt Christina Davidson.
