Gabriel slog eliten – nu siktar han mot OS
Jan-Eric Lundberg

Under årets tävling i Kalmar sprang han över mållinjen på en sjunde plats och blev därmed en riktig Ironman. Tiden blev 8,37,35 vilket är ett nytt Kalmarrekord. Det tidigare är från Järnmannen 1992 då Tomas Gustavsson sprang i mål på 8,56,55. Trots att Gabriel skadade höften efter två mil av löpningen fullföljde han hela loppet.

– Det är bara att köra till jag inte kan ta ett steg till helt enkelt, säger Gabriel Björlin.

Han tränar 25 timmar i veckan. Simning, löpning och cykel och så har han en helt egen träningslokal hemma hos föräldrarna i Kalmar. Han menar att framgångarna inte kommer av sig själv utan det krävs många timmar av fokuserad träning.

– Bara för att ta sig igenom loppet så krävs det inte så mycket träning, men om man ska upp på en högre nivå så krävs det väldigt mycket träning, säger han.

Gabriels bästa gren just nu är cykel där han bara i år har tränat omkring 1500 mil landsväg. Inför framtiden behöver han fokusera mer på simningen och det är för att kunna hänga med i kortdistans. Men efter skadan i höften är det just nu enbart lugna promenader med kryckor och vila som gäller. Men snart ska han börja träna igen och då är siktet inställt på att delta i OS 2024 och tävla i triathlon.

– Det är ju fortfarande väldigt många år kvar, men upp mot topp tre hade verkligen varit ett stort mål, säger han.
