Tjuvfiskad gös från Småland har sålts i Göteborg
Ida Andersson

Enligt tidningen var det när Göteborgs fiskeauktion frågade om fiskens ursprung som de fick svaret att den var fiskad i sjön Flåren, som ligger i Ljungby och Värnamo kommuner. Men i Göteborg kände man inte till sjön.

– Därför ringde en av våra auktionister och fick reda på att det är ett fiskevårdsområde där det inte bedrivs något kommersiellt fiske. Då förstod vi att någonting var fel och stoppade leveranserna, säger Roger Thilander, vd för Göteborgs fiskauktion, till Smålandsposten.

Det var i just Flåren som ett stort nät hittades i mitten av augusti. Det är en av de sjöar som figurerar i den stora tjuvfiskehärvan som polisen just nu utreder.

–  Det var fullt med gös i nätet, ungefär 150 kilo. Det mesta gick att släppa tillbaka men det fanns gösar på upp till åtta kilo, berättar en av fisketillsynsmännen i sjön Flåren för SVT Nyheter Småland.

Läs mer: Misstänkta tjuvfiskare uppger att de skulle plocka bär

Till Smålandsposten säger Roger Thilander att gös från Flåren sålts vid tre tillfällen i juni. Men sen var de inte längre välkomna, just eftersom fiskens ursprung var oklart. Men fiskeauktionen kontaktade aldrig polisen.

– Vi såg inte att det var en polisiär fråga utan mer ett tvivelaktigt ursprung som vi inte ville ha, berättar Roger Thilander.
