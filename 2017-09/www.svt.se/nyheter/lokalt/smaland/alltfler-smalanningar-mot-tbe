Allt fler smålänningar vaccineras mot TBE
Rebecka Karlsson

TBE  är en virussjukdom som sprids av fästingar. Smittan överförs i bettögonblicket och om man blir smittad är det väldigt varierat hur pass allvarlig infektionen blir.

– Man kan ju få nervpåverkan, dubbelseende, balanssvårigheter, nedsatt kraft och hjärnhinneinflammation. Men det finns också de som få lindrigare besvär med feber och huvudvärk,  säger Claes Söderström biträdande smittskyddsläkare Landstinget i Kalmar.

– Det är en potentiellt livshotande infektion. En sjukdom som jag på individnivå har en mycket stor respekt för, säger Mats Haglund infektionsläkare vid Länssjukhuset i Kalmar.

Antalet patienter som insjuknar i TBE varierar från år till år men trenden är att det ökar. Detta trots att fler vaccinerar sig. I ett längre perspektiv har antalet insjuknade ökat med ungefär 6 procent varje år, enligt Folkhälsomyndigheten. År 2016 konstaterade 238 fall men trots att det ökar på sikt så har siffrorna varierat de senaste åren.  2014 insjuknade 178 personer och 2012 drabbades 287 personer av TBE.

TV: Se hela inslaget här

Men i Kalmar och Kronobergs län ses ingen ökning i dagsläget. I Kalmar län har det hittills i år smittats två personer och i Kronobergs län en person.

I de båda konstaterade smittofallen i Kalmar län har personerna blivit fästingbitna i skogsområden kring Överum, ett område som idag inte tillhör riskområdena.

Det finns så kallade riskområden i landet och det gäller främst sjönära områden eller kuststräckor, som till exempel Stockholms skärgård, områden kring Mälaren, Vänern och Vättern. Men också längs kusten runt Loftahammar.

– Riskområdena har främst gällt norra Kalmar län och skärgårdsområdena men vad det är som gör att viruset etablerar sig på nya platser är svårt att veta. Vi har tidigare år haft fall utanför riskområdena men sedan har det inte dykt upp där mer. Det gör också det svårt att avgöra när man ska höja varningsflaggan, säger Claes Söderström.

Risken att bli smittad är trots allt väldigt liten. Endast en liten andel av alla fästingar  bär på TBE-viruset, på sin höjd några få procentenheter.

– Vilket går att jämföra med att runt 20-30 procent av fästingarna längs Kalmars kustområde bär på borrelia. Men endast någon procent de fästningbitna blir sedan sjuka, säger infektionsläkaren Mats Haglund.

Även om risken att bli smittad och sjuk i TBE är liten så ökar gruppen som smittas. Samtidigt som fler väljer att vaccinera sig. I Kronobergs län finns inga riskområden. Men trots det är det dagligen människor som vaccinerar sig i Växjö.

– Ja det ökar hela tiden. Jag har ju hållt på ganska många år och den kurvan stiger ständigt, säger Åsa Klüft Kåberg som driver en vaccinationsmottagning i Växjö.

Bo Olsson som bor i Kronobergs län, där det alltså inte finns några riskområden, bestämde sig för att ta vaccinet.

– Det var självklart för jag chansar inte på ifall jag ska få hjärnhinneinflammation, säger Bo Olsson.

Att vaccinationerna ökar även i de områden som inte är riskområden, är det befogat att vaccinera sig då?

– Om man bara befinner sig i Kronobergs län så har vi inga rekomendationer att man bör vaccinera sig, Samtidgt så avråder vi inte heller någon. Det kan ju vara så att man vistas på andra ställen i Sverige där risken är större, säger Christian Blomqvist biträdande smittskyddsläkare i Kronobergs län.

Rekomenderar du att man vaccinerar sig om man inte bor i riskområdena?

– Nej, jag tycker att vi ska hålla oss till riskområdena. För vad är annars nästa steg? Det blir ju alla som är ute och rör sig, då finns ingen gräns. Det är vid vaccinationstillfället viktigt att upplysa patienten om hur det ser ut, vilka som är riskområdena. men vi säger inte nej till de som vill vaccinera sig, säger infektionsläkaren Mats Haglund.

Christian Blomkvist håller med om att det vilar ett ansvar på de vårdgivare som ger vaccinet för att se till att patienter får den information som behövs för att fatta ett beslut om vaccinering.

– Jag tycker att man ska ha en adekvat information och kunna förklara hur stora riskerna. Sedan är det ju upp till den enskilde att ta ställning till om de vill vaccinera sig eller inte. Det är viktigt att fortsätta skydda sig mot fästingbett även om man är vaccinerad då risken för att få andra smittor till exempel borrelia inte påverkas av vaccinationen, säger han.

Men enligt Åsa Kluft Kåberg har de allra flesta som hör av sig till henne redan fattat sitt beslut..

– Det är ju så att när de ringer till mig och vill TBE-vaccinera sig så för jag alltid en dialog. Mycket handlar ju då om att det finns olika riskområden och hur ser det ut. Och många gånger är det så att man har redan bestämt sig att man vill vaccinera sig, säger Åsa Klüft Kåberg.

För paret Ann-Christine Karlsson och Bo Olsson som bor i Tingsryds kommun var det aldrig någon tvekan om ifall de skulle vaccinera sig.

– Jag känner mig trygg med det även om jag inte är ute vid kusten så mycket, säger Ann-Christine Karlsson.

– Jag vistas ju mycket ute i skogen och längs kusterna så det var aldrig någon tvekan, säger Bo Olsson.
