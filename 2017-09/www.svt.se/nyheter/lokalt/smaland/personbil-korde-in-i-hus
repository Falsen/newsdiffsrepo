Personbil körde in i hus
Peter Magnusson

Enligt polisen skedde singelolyckan strax efter klockan 14 på torsdagseftermiddagen.

Av en ännu okänd anledning körde bilen rakt in i en trädgård för att sedan kollidera med fasaden på ett hus. Olyckan skedde på Södra Möckelbyvägen i höjd med Degerhamn på Öland.

Både polis och räddningstjänst larmades till platsen och föraren fick köras till sjukhus. Enligt landstinget i Kalmar kom föraren, som var en äldre man, undan med lindriga skador.

Under räddningsarbetet var Södra Möckelbyvägen avstängd i båda riktningarna.
