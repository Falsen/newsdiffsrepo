Emmaboda tog in lokalt företag utan upphandling
Cecilia Broke

Konkurrensverket har nu hört av sig till Emmaboda kommun med frågor rörande upphandlingsförfarandet. Av kommunens svar framgår att någon annonserad upphandling inte har ägt rum.  Istället har kommunen kollat prisläget i Kalmar, Växjö och Karlskrona och sedan gjort bedömningen att det lokala företag som fick uppdraget, var det bäst lämpade. Avslöjandet kommer från 24Emmaboda.se.

Emmaboda kommun har ingått ett antal muntliga avtal med det lokala företaget avseende projektledning och besiktningar. Ersättningsformen har varit löpande räkning med avtalat timpris, skriver kommunchefen Anette Strömblad och ordförande i teknik- och fritidsnämnden Per Sigvardsson (S) i sitt svar till Konkurrensverket.

– Jag fick inget besked om att vi nått upp till det maxbelopp som är okej utan upphandling, säger Per Sigvardsson (S) till SVT Nyheter Småland. Hela den här processen sköttes på delegation av vår tidigare förvaltningschef.

Ett korrekt förfarande skulle ha varit att sätta stopp för arbetet när maxbeloppet uppnåtts och i det läget göra en upphandling.

– Vi skulle ha gjort ett omtag, men det är inte lätt att avbryta ett pågående arbete, konstaterar Per Sigvardsson (S).

De projekt som genomförts utan offentlig upphandling är bygget av en förskola med nio avdelningar och ändringsarbeten på Tallbacken.
