Därför hade hon rådjuret i hemmet – berättar för SVT
Simon  Vinnardag

Det var i tisdags som djurskyddshandläggare från länsstyrelsen tillsammans med polisen gjorde en oanmäld inspektion hemma hos kvinnan. Tips hade kommit in om att hon hade ett rådjur i huset vilket strider mot jaktlagstiftningen.

Kvinnan berättar nu själv för SVT varför hon valde att ta in rådjurskidet, trots att det strider mot lagen

– Jag förstår att lagen är lagen. Men det är inte humant och jag tycker synd om djuren.

Hon berättar att rådjuret hade ett skadat ben när hon tog hand om det. Idag finns föreningar och privatpersoner som har ett särskilt tillstånd att ta hand om och rehabilitera djur, men de är enligt kvinnan få, och det är svårt att själv få ett sådant tillstånd.

– Det är i princip omöjligt att få ett sådant tillstånd. Det känns som de medvetet har gjort det så pass svårt. De borde lägga mer energi på att utbilda oss som frivilligt hjälper djuren, säger kvinnan till SVT Småland.

I det här fallet fanns ingen med tillstånd för rådjurskidet inom rimligt avstånd, och därför beslutade länsstyrelsen att rådjurskiden skulle avlivas, trots att det var fullt friskt. Men så hann det aldrig bli eftersom kvinnan satte tillbaka djuret i skogen.

– Jag sprang för livet in i skogen med rådjurskidet. Hade jag inte gjort det hade han varit död i dag. Det är hemskt och jag tycker det är onödigt att döda friska djur.

– Om jag hade fått välja skulle det fått ta längre tid. Jag tror han klarar sig men det finns en risk för rovdjur när han fortfarande är så liten och själv. När han hade börjat växa upp lite mer skulle jag lämnat honom eftersom de blir aggressivare och kan stångas när de blir äldre.

Kvinnan som nu är misstänks för jaktbrott har varit i en liknande situation tidigare. Nu hoppas hon att fler vill stå upp för djuren och få till en förändring i lagen.

– Länsstyrelsen sade att jag borde lärt mig av mina misstag. Men jag ser det inte som ett misstag. Jag kommer aldrig se räddande av liv som ett misstag. Jag hoppas att fler öppnar ögonen.
