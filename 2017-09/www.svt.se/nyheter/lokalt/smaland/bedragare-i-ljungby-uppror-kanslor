Mångmiljonbedragare rör upp känslor i Ljungby
Patrik Rosell

I dag måndag avslutas rättegången mot den 30-årige man från Ljungby och hans tre medhjälpare som åtalats misstänkta för bedrägerier och penningtvättsbrott.

Den 30-årige mannen dömdes redan i september 2016 till sex års fängelse för att ha lurat både Försäkringskassan och sex privatpersoner på totalt dryga åtta miljoner kronor.

Mannen överklagade då domen och släpptes fri i väntan på att målet skulle tas upp i hovrätten. Under tiden i frihet hann mannen, enligt åtalet som ledde fram till dagens rättegång, att utföra bedrägerier mot ytterligare tre personer.

Känslorna bland människor i Ljungby är i dag upprörda över hur mannen kunde gå fri, trots att han var dömd.

– Det är skrämmande! Hur kunde de bara släppa ut honom? Om jag hade gjort något sådant så hade jag suttit inne för länge sedan, säger Ljungbybon Agne Carlsson.

En annan Ljungbybo är Lisa Henningsson som berättar att ”folk är upprörda”:

– Det är fruktansvärt. Det är fel att han kunde vara ute när han hade en dom mot sig, säger hon.

Barbro Blomberg säger att hon numera misstror rättsväsendet.

– Det är ju inte klokt det här! Men det är bra att de har fått fast honom. De borde inte ha släppt honom när han blivit dömd, säger hon.

Hennes tankar finns även hos dem som blivit utsatta för bedrägerierna.

– Jag hoppas verkligen att krakarna får tillbaka sina pengar.
