”Roligt att få spela på småländska”
Julia Lindström

Maria Alm Norell har en biroll i thrillerkomedin som utspelar sig i Tingsryd. Handlingen kretsar kring möbelförsäljaren Becker som drygar ut dagskassan med att sälja smuggelsprit och cigaretter svart.

För Maria, som är på besök hemma i Småland, är det förstås kul att filmen utspelar sig i hennes egen hembygd.

– Det är roligt att få spela på småländska. Sen spelade vi in mina scener nere i Skåne, så jag kan inte säga att det var kul att hänga i Småland och spela in. Men man ser ju Tingsryd när man ser filmen och alla exteriörer är ju härifrån.

Har det småländska arvet förvaltats bra i filmen tycker du?

– Det här känns som en film som skulle kunna spelas in i vilken småstad som helst. Då har man valt Småland för att det kanske är lite mer gangster på något sätt. Men det tycker jag absolut att det har.

38-åriga Maria växte upp i en kulturellt intresserad familj. Hennes mamma är konstnär och som barn fick Maria och hennes två syskon ofta följa med och titta på både konst, musik och teater.

Och intresset för skådespeleri kom tidigt för Maria.

– På lågstadiet hade vi en lärarinna som främjade leken väldigt mycket och det här med fredagstimmen. Vi fick en timme att leka framför varandra, så där var jag uppe flitigt och spelade teater och sjöng och höll på. Så det var väl ett sätt att få blomma ut lite. Man kanske var lite blyg annars.

TV: Se hela inslaget här

Efter gymnasiet, där Maria gick det estetiska programmet med inriktning teater på Katedralskolan i Växjö, utbildade hon sig på Teaterhögskolan i Luleå.

Hon har därefter varit verksam på teatrar runt om i landet och medverkat i ett antal filmer och TV-serier, bland annat Jordskott, Wallander och Kommissarien och havet.

Idag bor Maria tillsammans med sin man Olof och deras lilla son Benji i Stockholm.

I höst är hon inte bara aktuell med Becker – Kungen av Tingsryd utan även i andra säsongen av Jordskott som har premiär i oktober. Hon medverkar även i filmen Unga Astrid, en biografisk hyllningsfilm till Astrid Lindgren som har premiär i början av nästa år.

Men härnäst väntar en period av ledighet för Maria, tillökning är nämligen på väg för familjen.

Därefter hoppas hon på nya utmaningar som skådelspelerska.

– Jag satsar helhjärtat på det här yrket, så länge det går.
