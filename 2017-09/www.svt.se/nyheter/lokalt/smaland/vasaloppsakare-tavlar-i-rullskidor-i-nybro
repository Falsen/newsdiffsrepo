Vasaloppsåkare tävlar på rullskidor i Nybro
Anne Torvinen

Det är tredje året som det fyra mil långa loppet ”Nybrorullen” arrangeras men det är första gången det går att seeda sig till Vasaloppet.

– Rullskidor har bara blivit större och större och här nere i söder har vi inte så mycket snö så därför kör många rullskidor stora delar av året, säger Erika Karlsson som är tävlingsledare i Nybro skidklubb.

Under lördagen var det ett 12 kilometer långt skejtlopp på rullskidor, där var det 22 startande.

– Det var en tuff och teknisk bana i och runt Madesjö, det var ingen vila utan bara att mata och mata, säger tävlingsledaren Lasse Ericsson.

Söndagens 40 km långa  seedinglopp lockar desto fler deltagare.

– Det kommer vara 150 stycken i alla fall under söndagen och här har vi flera elitåkare med oss, säger Lasse Ericsson tävlingsledare i Nybro skidklubb.

Bland andra deltar Markus Jönsson som kom på 15:e plats i årets Vasalopp och Tom Fahlén från Landsbro har åkt VM med rullskidlandslaget.

Hur kommer det sig att de åker i Nybro?

– Vi har satsat hårt på att marknadsföra loppet men vi åker mycket själva också och känner många åkare. Vi har varit aktiva för att locka de bästa, säger Lasse Ericsson.
