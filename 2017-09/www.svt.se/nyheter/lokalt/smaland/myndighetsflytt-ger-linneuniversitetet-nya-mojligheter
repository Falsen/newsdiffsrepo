Myndighetsflytt ger Linnéuniversitetet nya möjligheter
Peter Magnusson

– Det är väldigt roligt att vi får en myndighet hit som vi kan samarbeta långsiktigt med. Min vision är att vår kunskap nu ska komma mer till användning, säger Peter Aronsson, rektor Linnéuniversitetet.

Senast i början av 2019 ska Myndigheten för ungdoms- och civilsamhällsfrågor (MUCF) vara på plats i Växjö. Myndigheten jobbar bland annat med att ta fram kunskap om ungas levnadsvillkor och det civila samhällets förutsättningar.

En stark anledning till flytten är att MUCF:s arbete ligger i linje med den forskning som finns på Linnéuniversitetet. Peter Aronsson ser flera möjligheter med ett tätare samarbete.

– Dels kan vi erbjuda kunnig personal till dem eftersom vi har relevanta utbildningar. Men eftersom de arbetar med kunskapsinhämtning så ger de oss nu en anledning att samordna våra kunskaper om ungdomar och civilsamhället.

Linnéuniversitetet har en lång tradition av ungdomsforskning. Rikskända forskare som Mats Trondman och Anna Lund har varit verksamma där under lång tid.

– Vi har forskning som berör unga som inte mår bra, om skola och skolresultat, kring idrottsrörelsen och ledarskap, integration och socialt företagande. Nu får vi ett tillfälle att samla ihop trupperna, säger Peter Aronsson till SVT Nyheter Småland.
