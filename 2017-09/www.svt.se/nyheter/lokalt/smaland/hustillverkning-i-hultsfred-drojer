Hustillverkning i Hultsfred dröjer
Ida Andersson

– Vi trodde att vi skulle ha kunnat fatta ett beslut innan sommaren. Men även om vi hade tagit ett beslut innan hade vi inte varit i gång förrän tidigast i vinter, säger Pontus Eklind till SVT Nyheter Småland, samtidigt som han erkänner att företaget ligger ungefär ett halvår efter den ursprungliga planen.

Det finns en lång tradition av husbyggande i Hultsfred. Men 2009 lade Hjältevadshus ner sin produktion på orten.

Planerna på att åter börja tillverka hus i företagets gamla lokaler kom när Hjältevadshus i mars i år vann SKL:s stora upphandling om att bygga hus åt kommuner och landsting. Avtalet omfattar 920 offentliga aktörer. Hittills har två kommuner, Nyköping och Mariestad, gjort beställningar. Men det är ingenting som oroar Pontus Eklind.

– Nej, man ska komma ihåg att av alla de som har rätt att köpa är inte alla potentiella köpare, utan det är främst kommunerna som kan bli aktuella. Och av dem vet vi att ytterligare 15 till 20 som står i startgroparna, säger han till SVT Nyheter Småland.

De beställningar som hittills har kommit in via SKL-avtalet har tillverkats i fabriken i Hjältevad. Enligt Pontus Eklind har tanken hela tiden varit att de första husen skulle byggas i den befintliga anläggningen.

– Vi kan inte starta en ny fabrik utan att säkert veta att det finns sysselsättning, men den långsiktiga planen är att starta en ny produktionsanläggning och då är Hultsfred ett huvudalternativ för oss eftersom koncernen redan äger den lokalen.
