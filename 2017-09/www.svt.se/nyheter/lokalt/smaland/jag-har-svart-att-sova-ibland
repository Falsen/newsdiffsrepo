”Jag har svårt att sova ibland”
Peter Magnusson

– Jag kan känna mig ganska stressad och ha svårt att sova, säger Santiago Hernandez.

Växjöforskaren Linda Hiltunens avhandling, ”Lagom perfekt”, är en studie av 497 gymnasieungdomar som värderat sin hälsa. Sex av tio berättar om stress, fyra av tio har problem med nattsömnen.

Nästan varannan lyfte fram hetsen på jakten på perfektion och framgång inom både skola och fritid.

Jacob Dahl som går gymnasiet i Växjö berättar att han kan känna sig stressad i skolan inför prov men att det sker rätt så sällan. Linnéa Morell däremot känner igen sig i stressen både i skolan och på fritiden.

– Jag blir stressad av att jag inte hinner med alla mina fritidsintressen. Jag kan bli trött och inte så kontaktbar när jag känner stressen, berättar hon.

Studien visar på att tjejer oftare mår sämre än killarna. En av anledningarna är att killar har lättare att välja bort saker. Men Dina Yosuf Hassan är en tjej som satsar på att välja bort.

– Ibland får det vara så att man skiter i plugg och sådant och bara ta tiden till att ta vara på sig själv, säger hon.
