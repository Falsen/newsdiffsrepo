Ljungby finkammar kommunen på skräp
Cecilia Broke

Från den första maj i år måste alla kommuner ha en plan för nedskräpning. Det är Naturvårdsverket som har bestämt hur den ska vara utformad, med målsättning och åtgärder.

För Ljungby kommun blir första steget att undersöka hur mycket skräp som egentligen finns i tätorten. Under hela den här veckan har mätningen pågått enligt en modell som Statistiska Centralbyrån har tagit fram.

Det är 140 specifika platser som har specialgranskats, fyra meter i diameter på varje plats. Hur mycket skräp som finns på varje punkt ska skattas som lite, måttligt eller mycket. Och allt ska noga dokumenteras i protokoll.

– Än så länge ser det bra ut, konstaterar Ebba Lejeby, utredningsingenjör på Ljungby kommun, som är den som håller i mätningen. Det är mest fimpar, precis som det brukar vara.
