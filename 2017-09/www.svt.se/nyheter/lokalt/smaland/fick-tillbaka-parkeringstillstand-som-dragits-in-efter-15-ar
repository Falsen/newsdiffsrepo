Fick tillbaka parkeringstillstånd som dragits in efter 15 år
Cecilia Broke

Rune och Siv Johansson kunde inte acceptera att Nybro kommun plötsligt drog in det parkeringstillstånd som varit en självklarhet under 15 år. De anlitade ett juridiskt ombud som överklagade kommunens beslut till länsstyrelsen i Kalmar.

–Det var det mest självklara överklagade tjänstemannen hade beviljat, säger Rune Johansson till SVT Nyheter Småland.

Rune Johansson berättar att han och hans fru har låga pensioner och bara sju år i skolan. För dem fanns inget alternativ till att anlita ett juridiskt ombud trots att det skulle kosta pengar. Och det är advokatkostnaden som nu stör Rune Johansson.

–Ja, vi fick rätt men till ett pris av 4.200 kronor. Det gör mig mycket upprörd, säger han. Jag anser inte att tjänstemännen i Nybro kommun är kapabla till att fatta beslut.

Enligt Rune Johansson hade ärendet aldrig behövt gå till ett överklagande. Om det hade skötts rätt hade han sluppit utgiften, som han nu tänker försöka få kompensation för från Nybro kommun.

Som SVT Nyheter Småland tidigare berättat hänvisade kommunen i sitt beslut till Transportstyrelsens nya riktlinjer som finns sammanfattade i en parkeringshandbok.

SVT Nyheter Småland har förgäves sökt Nybro kommuns myndighetschef Anders Davidsson för en kommentar.
