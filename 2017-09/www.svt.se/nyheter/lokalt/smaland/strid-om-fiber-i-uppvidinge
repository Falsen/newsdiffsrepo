Strid om fiber i Uppvidinge
Marie  Askelöf

En frustrerad Norrhultsbo har hört av sig till SVT Nyheter Småland. Efter att flera i samhället gått ihop och slutit avtal med IP Only för 1,5 år sedan har bolaget känt sig motarbetat av kommunen. Nu har IP Only dragit sig ur och invånarna är hänvisade till kommunens egna fiberleverantör, Uppcom.

– Vi är mycket besvikna. Samtidigt som kommunen har dragit ut på vårt markavtal över ett år har kommunens egna bolag hunnit bygga merparten av fibernätet i orterna där vi har kunder som väntar på fiber från oss, skriver JC Svensson, regionchef syd på IP Only i ett mejl till SVT.

– Nu blir vi hänvisade till att hyra in oss i en annan fiberkabel eftersom kommunens markavtal inte medger att två aktörer bygger två nät. I praktiken innebär kommunens saktfärdiga hantering av vårt markavtal att kommunen otillbörligt gynnar sitt eget bolag vilket i slutändan drabbar våra kunder som väntar på fiber.

Enligt P4 Kronoberg har en Klavreströmsbo nu hört av sig till Konkurrensverket och bett dem undersöka om kommunen gynnat en enskild aktör.

Men Uppcoms vd menar att bolaget inte gynnats av kommunen. Och kommunalrådet Åke Carlson (C) säger till P4 Kronoberg att han inte kan svara på varför markavtalet tog den tid det tog utan hänvisar till en före detta förvaltningschef.
