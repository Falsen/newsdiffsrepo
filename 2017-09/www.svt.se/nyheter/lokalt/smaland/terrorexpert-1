Terrorexpert: ”Krävs en hel del teknisk bevisning för åtal”
Richard Söderberg

Det var i tisdags som en man mellan 35 och 40-årsåldern greps i sin bostad i Kalmar län av Säpo. Han anhölls senare skäligen misstänkt för förberedelse till terrorbrott, vilket är den lägre misstankegraden.

Det är i nuläget oklart om exakt var eller hur den misstänkte mannen kan kopplas till ett terrorbrott.

– Det går ju igenom många trösklar innan en åtgärd vidtas av Säpo som i fallet i Kalmar. För att kunna väcka åtal krävs en hel del teknisk bevisning samt att kunna knyta den misstänkte till brottet, säger Magnus Ranstorp som är terrorismforskare vid Försvarshögskolan i Stockholm.

Enligt uppgifter från Säpo i en artikel som TT publicerade under juni tidigare i år, finns det omkring 3.000 våldsbejakande extremister i Sverige som är under myndighetens lupp.

Drygt 2.000 av dessa är islamska extremister, vilket är en explosionsartad ökning jämfört med 2010 då myndigheten hade kännedom om 200 fall.

– Det är många extremister för Sveriges storlek, säger Magnus Ranstorp till TT.

Men för att väcka åtal och kunna fälla en misstänkt person i en domstol för förberedelse till terrorbrott krävs en hel del rekvisit. Bland annat ska det finnas ett motiv som skapar skada eller fruktan för en större målgrupp i samhället samt teknisk bevisning.

– Det gäller att stärka motivet gällande vad det ingår för handlingar i själva förberedelsen, om det till exempel finns vapen eller sprängmedel inblandat. Ofta handlar det om att säkerhetspolisen gjort en signalspaning på personen som kan stärka misstankarna gällande ett terrorbrott, säger Magnus Ranstorp.

Enligt åklagaren Ewamarie Häggkvist pågår utredningen och senast klockan tolv under fredagen måste hon lämna besked om det finns tillräckliga skäl för att häkta den misstänkte mannen.

– Med största sannolikhet genomförs nu en utredning där de försöker skapa en helhetsbild av den misstänkte mannen. De går igenom all hans data- och teletrafik för att se om det finns något motiv. Det kan ha varit ett tips från allmänheten som ledde till gripandet men också att Säpo spanat på mannen under en tid, säger Magnus Ranstorp.
