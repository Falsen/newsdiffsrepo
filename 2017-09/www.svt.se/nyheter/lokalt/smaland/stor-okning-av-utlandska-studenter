Stor ökning av utländska studenter på Linnéuniversitetet
Clary Kroon

I år har 836 utländska studenter antagits till Linnéuniversitetet. Jämfört med förra året då 528 utländska studenter antogs är det en ökning med nästan 60 procent. Det här visar siffror som Nyhetsbyrån Sirén tagit fram.

Linnéuniversitetet är tillsammans med Lunds universitet de lärosäten som haft störst ökning jämfört med fjolåret.

– Vissa lärosäten har satsat på en utpräglad internationell profil. Det har också gett utslag i söksiffrorna. Men det ligger i alla lärosätens intresse att kunna erbjuda en internationell miljö, säger Åke Lernefalk pressansvarig på Universitets- och högskolerådet till Nyhetsbyrån Siren.

Totalt i landet har 9.000 avgiftsskyldiga utländska studenter antagits till svenska universitet och högskolor i höst. Årets siffra kan jämföras med höstterminen 2016, då drygt 7.000 betalande studenter antogs till svenska högskoleutbildningar.

När en avgift för utländska studenter infördes 2011 sjönk antalet utländska studenter drastiskt. På Linnéuniversitetet innebär avgiften på mellan 75.000 kronor och 260.000 kronor per läsår att antalet sökande minskade med omkring 80 procent jämfört med året innan.

– Vi knappar in mot de nivåer som vi hade innan avgifterna infördes 2011, men det är önskvärt att få upp siffrorna ännu mer, säger Åke Lernefalk till Nyhetsbyrån Siren.
