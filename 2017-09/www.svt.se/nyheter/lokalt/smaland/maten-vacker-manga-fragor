Maten väcker många frågor
Marie  Askelöf

Just nu fylls mathyllor på av proteinpudding, havreshake och kanske mandeldricka. Mattrenderna är många, men på SVT Nyheter Smålands Facebooksida handlar diskussionen mest om vilken mat som är bäst att äta ur klimatsynpunkt. Här är några av kommentarerna som kommit in:

Den första frågan jag måste ställa är: Är vegetarisk och vegansk mat verkligen mer miljövänlig?

Ekologisk mat är inte direkt miljövänligt. En stor myt. Krävs mer energi och arbete för att odla ekologiskt.

Själv föredrar jag svenskt kött och mejeriprodukter av den enkla anledningen att jag uppskattar det öppna odlingslandskapet och all den fauna och flora som är helt beroende av dessa marker. Ängs- och hagmarker tillhör de mest artrika ekosystemen vi har i Sverige och det vill jag värna.

SVT Nyheter Småland kontaktar Anita Lundström, handläggare på Naturvårdsverket. Hon har koll på olika livsmedels klimatpåverkan.

Är vegetarisk och vegansk mat mer miljövänlig?

– Om du tittar på vad som är klimatsmart så är det bra att öka sin andel vegetariskt. Men vi behöver en del kött också ur andra miljösaspekter - som att vi vill ha ett rikt växt- och djurliv.

Hon säger att vi skulle kunna halvera vårt köttintag, men sedan handlar det mycket om varifrån köttet kommer.

– Vi importerar ju väldigt mycket kött i dag, ungefär hälften av maten kommer från andra länder. Där finns en variation på hur bra köttet är. Brasilianskt kött som är ett naturbeteskött har stor klimatpåverkan eftersom det växer långsammare, djuren lever längre och i ett annat klimat. Det finns mycket som påverkar, säger Anita Lundström.

Och det finns även stora skillnader i klimatpåverkan mellan olika vegetariska grödor.

– Om du behöver vattna väldigt mycket kan det vara vattenproblem. Flygimporterade färska grönsaker ger väldigt hög klimatpåverkan. Eller om det är väldigt känsliga produkter så kan det bli mycket svinn. Man bör tänka på att handla i säsong för det som är känsligt, säger Anita Lundström

Och hur är det med den ekologiska maten, är den mer miljövänlig?

– Det beror också på vilka miljömål man ser som viktigast. Det finns så många olika aspekter att väga in. Vi har ju också aspekter kring antibiotikaanvändning. Generellt har vi en låg användning av växtskyddsmedel i Sverige och vi har en rätt så bra produktion, säger Anita Lundström.

Fortsätt gärna att diskutera vad du helst äter på SVT Nyheter Smålands Facebooksida.
