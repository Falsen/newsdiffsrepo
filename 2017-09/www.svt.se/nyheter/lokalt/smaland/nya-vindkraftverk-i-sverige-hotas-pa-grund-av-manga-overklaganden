Vindkraften går långsamt – åtta år från idé till bygge
Jan-Eric Lundberg

Det finns ett Riksdagsbeslut från 2016 om att öka andelen fossilfri energiproduktion till år 2030. Det här gäller både för vind, sol, och den småskaliga vattenkraften. Totalt ska elproduktionen från dessa källor byggas ut kraftigt, och störst kommer utbyggnaden av vindkraften vara.

Men det som i många fall sätter käppar i hjulen för utbyggnaden är att nästan alla nya byggen av vindkraftverk överklagas. Carl-Arne Pedersen från Svensk vindkraftförening anser att de första kontakterna inför ett bygge är viktig.

– I början gick den här processen ganska så fort men i dag går det långsammare, nu tar ett projekt i genomsnitt åtta år att få tillstånd säger Carl-Arne Pedersen.

Vindkraften är idag sveriges totalt tredje största energikälla. 2006 producerades det en terrawattimme vindel i Sverige, i dag har den andelen ökat till 18 terrawattimmar, och till 2030 så ska det byggas lika mycket till. För att detta ska bli verklighet så måste det enligt Carl-Arne Pedersen i ett tidigt skede hållas en dialog med dem som bor i området.

– Om du drar igång ett projekt som är dåligt underbyggt så kommer det bara att leda till att det överklagas, säger han.

Energibolaget Bixia har tidigare gjort en undersökning om hur inställningen i samhället är till vindkraften och många av de tillfrågade tycker om vindkraft men inte på deras egen bakgård.
