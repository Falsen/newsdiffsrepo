Priset ett orosmoment vid TBE-vaccination
Rebecca Karlsson

Enligt Folhälsomyndigheten rekommenderas TBE-vaccination till permanent- och sommarboende i riskområden samt till personer som vistas mycket i skog och mark i områden med hög smittorisk och som ofta blir fästingbitna.

Men idag får varje patient själv bekosta vaccinet. Om det är något som staten istället ska bekosta råder det delade meningar om. Men Mats Haglund som arbetar som infektionsläkare vid Länssjukhuset i Kalmar anser att det borde göras större insatser för att minska antalet smittade patienter.

– Personligen kan jag tycka det eftersom trenden är att vi vaccinerar fler och fler och ändå har vi ett ökat antal konstaterade fall av TBE. Det skulle kunna handla om mer information till medborgarna eller kanske till och med gratis vaccin till dem i riskområdena. Men det är svårt att säga i vilken form, men på något sätt borde vi jobba för att få fler att vaccinera sig, säger han.

Grundvaccinationen mot TBE består av tre doser, men är du över 60 år är det vanliga fyra doser. Doserna fylls på med månaders intervaller och skyddar sedan under tre år framåt. Sedan måste doserna åter fyllas på.

För samtliga tre doser hamnar summan på omkring 1000 kronor per person. Något som kan innebära att en hel familj kan lägga ut flera tusen kronor på att vaccinera sig.

Priset är också något som diskuteras på SVT Smålands facebooksida. Flera personer skriver att det borde vara självklart att vaccinera sig, men att det är för dyrt för vissa som därför avstår.

Ann-Christine Karlsson som bor i Kronobergs län, där det inte finns några riskområden, har trots kostnaden valt att vaccinera sig.

– Det är väl okej, det är ju upp till mig. Men staten kanske skulle kunna gå in och betala i alla fall i riskzonerna, för det är ju en jättesvår sjukdom, säger hon.

Jan Fohlman är infektionsspecialist och driver sedan åtta år tillbaka en egen mottagning. Han märker av att allt fler i Kronobergs län vill vaccinera sig mot TBE.

– Jag tycker inte att det är helt obefogat att subventionera vaccinet i riskområdena, säger han.

– Det kostar ju en del för staten om de skulle gå in och betala. Men det är något som i så fall måste bestämmas nationellt om det i vissa områden borde subventioneras, säger Claes Söderström biträdande smittskyddsläkare Landstinget i Kalmar.
