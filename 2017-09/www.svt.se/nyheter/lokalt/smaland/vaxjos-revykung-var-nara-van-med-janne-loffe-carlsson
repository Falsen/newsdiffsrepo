Växjös revykung var nära vän med Janne ”Loffe” Carlsson
Marie  Askelöf

Den folkkäre trummisen, skådespelaren och programledaren Janne ”Loffe” Carlsson är död. Han avled under natten mot torsdagen efter en tids sjukdom, 80 år gammal.

LÄS MER: Janne ”Loffe” Carlsson är död

Vännen Nils Åkesson reagerar med bestörtning över beskedet.

– Det är en enorm chock det här. Det har gått väldigt snabbt med sjukdomen, för vi talades vid för inte alls länge sedan. Han besökte oss nyligen i vårt sommarhus, och vi hade planer på att snart ta en golfrunda ihop. Det är tungt att han inte längre finns, säger Nils Åkesson.

”Loffe” Carlsson medverkade i Växjörevyn i tre omgångar, senast 2011. Enligt Nils Åkesson betydde ”Loffe” mycket för revyn.

– Han betydde enormt mycket. Det var ”Loffe” som drog igång publiken och starkt bidrog till de publiksuccéer som föreställningarna blev. Det var väldigt roligt att jobba med honom, säger han.

Senast ”Loffe” Carlsson och Nils Åkesson jobbade ihop var när de båda spelade revy på Kristianstads teater för två år sedan.
