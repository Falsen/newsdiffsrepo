Öppnar för sänkt fart i olycksdrabbad korsning
Clary Kroon

En personbil och en lastbil kolliderade strax innan klockan 18 på måndagskvällen. Personbilen körde in i lastbilens släp. Olyckan ledde till totalstopp i trafiken under 45 minuter, men personskadorna blev lindriga denna gång.

SVT Nyheter Småland har tidigare berättat att Nybro kommun vill sänka hastigheten på sträcka till 60 kilometer i timmen från nuvarande 100. Kommunen fick stöd från företagare, närboende och polisen men från Trafikverket blev svaret nej. Nu kan istället en annan lösning bli verklighet.

– Just nu så har vi tittat på det här med variabel hastighet. Tidigare har det varit på försök så vi har inte fått lov att använda det. Men nu innan sommaren kom det ett beslut som innebär att vi får använda det, så det är någonting som vi kommer att titta vidare på, säger Malin Davou, åtgärdsplanerare på Trafikverket i Kalmar, till SVT Nyheter Småland.

Enligt Malin Davoust skulle man exempelvis kunna sänka hastigheten när det står en bil som ska korsa vägen. Men exakt när åtgärder vid Glasporten blir verklighet är svårt att säga.

Men ni kommer att göra åtgärder vid korsningen vid Glasporten?

– Vi kommer absolut att titta vidare på det. Jag hoppas att vi kan ha någonting till våren, säger Malin Davou.

I maj 2015 omkom en 55-årig man när han kolliderade med en mötande bil och i juli 2016 dog en äldre kvinna på samma ställe och på samma sätt.

Trafikverket har tidigare sagt att de anser att trafikplatsen är utformad på bästa möjliga sätt. Dessutom är väg 25 ett så kallat prioriterat stråk, där bilisterna ska kunna ta sig snabbt fram. Men nu verkar de alltså ha tagit till sig av synpunkterna från bland annat kommunen.

– Men arbetsgången är så att vi även lokalt måste utreda om det är den bästa lösningen för just den här korsningen, säger Malin Davou.

Hur lång tid kan en sådan utredning ta?

– Vi har under en längre kollat på ärendet så en sådan utredning borde inte ta så lång tid.
