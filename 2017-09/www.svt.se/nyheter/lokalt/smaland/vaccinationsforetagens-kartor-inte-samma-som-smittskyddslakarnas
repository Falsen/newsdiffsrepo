Växjö rödmarkerat på TBE-kartan trots få inrapporterade fall
Rebecca Karlsson

Det är läkemedelsföretagen som i samråd med Folkhälsomyndigheten tar fram de kartor som ibland kan ses vid olika vaccinationsmottagningar. Läkemedelsföretaget Pfizer, som tillverkar TBE-vaccin, säger att de röda markeringarna på kartan visar var TBE-smittan konstaterats.

– Det betyder att det varit minst fem fall under fem år eller minst två fall under ett år, säger Ulrika Goossens, kommunikationschef på Pfizer.

Men så har det inte sett ut i Växjö. Under senaste fem åren har tre fall konstaterats, varav två upptäcktes så långt tillbaka som 2012. Sedan dröjde det ända till 2016 till nästa fall.

Totalt i länet har tio fall konstaterats mellan 2012 och 2016. I två av fallen är smittoplatsen osäker, de drabbade kan alltså ha smittats utanför länet. Ändå finns det en röd plutt på kartan där Växjö ligger.

Men ger kartan en rättvis bild av smittorisken?

– Vi använder ju data från Folkhälsomyndigheten, vi skulle inte använda någonting annat. Är det något som är otydligt så ändrar vi på det. Vi tar ju fram kartorna i samråd med dem och följer smittskyddsrapporteringen, säger Ulrika Goossens.

Informationen till patienterna är viktig menar smittskyddsläkarna i Kalmar och Kronobergs län eftersom det är den informationen som ligger till grund för besluten att vaccinera sig eller inte.

– Det gör det extra viktigt att patienten får adekvat information sen är det upp till individen att bestämma sig. Men det är viktigt att beslutet grundar sig på saklig information och inte oro och rädsla, säger Claes Söderström biträdande smittskyddsläkare i Kalmar.

– Man kan inte säga att det är fel att Växjö har en röd plutt, eftersom det ju finns fall. Frågan är snarare under hur lång tid tillbaks kartorna sträcker sig och hur många fall, säger Christian Blomqvist biträdande smittskyddsläkare i Kronoberg.

Men är det missvisande att det finns en röd plutt på Växjö?

– Jag kan tycka att utifrån de riskområden som finns att det är att ta i, säger Claes Söderström biträdande smittskyddsläkare i Kalmar län.

Claes Söderström tror också att det i vissa fall kan röra sig om att det lätt blir förvirring kring vilka patienter som faktiskt blivit smittade i länet.

– Vissa fall har ju diagnostiseras hos oss men har smittats på andra platser, säger han.

På Folkhälsomyndigheten bekräftas  att de kartor som tas fram av läkemedelsföretagen görs i samråd med dem. Men varför just Växjö är rödmarkerat är oklart.

– Jo jag har sett kartorna och det röda symboliserar ju olika saker och det är ju skillnad på Stockholms skärgård och Växjö, säger Marika Hjertqvist på Folkhälsomyndigheten.

Marika Hjertqvist säger också att hon åter ska ta kontakt med smittskyddsläkaren i Kronobergs län för att stämma av hur många som smittats i länet.

Men kan det bli så att ni förändrar kartan?

– Ja absolut. Säger jag att den röda markeringen på Växjö ska tas bort så gör läkemedelsföretagen det. Jag tror att vi fortsättningsvis ska ta en diskussion med smittskyddsläkare i varje län så vi är överens om den karta som sedan ska ut till allmänheten, säger hon.
