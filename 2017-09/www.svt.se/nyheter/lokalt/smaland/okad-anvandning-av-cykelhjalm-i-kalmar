Ökad användning av cykelhjälm i Kalmar
Cecilia Broke

Storstäderna drar upp statistiken för riket eftersom man där använder cykelhjälm i högre utsträckning än på landsorten. Siffran för Kalmar är efter senaste mätningen 45 procent och för Kronoberg 46 procent.

Siffrorna framgår av den årliga mätning som NTF gör. Man har undersökt hjälmanvändning under en timme utanför en grundskola och under två timmar utmed ett cykelstråk. Samtliga kommuner har undersökts. Undersökningen bygger på över 100 000 observationer i hela landet.

Ser man enbart till vuxnas användning av hjälm är det fler som har hjälm i Kalmar än i Kronoberg. I Kalmar använder 31 procent av vuxna hjälm, men bara 17 procent i Kronoberg.

Tittar man på barn under 15 år har bara 57 procent av barnen i Kalmar cykelhjälm mot 64 procent i Kronoberg. Motsvarande siffra för hela riket är 58 procent. Det är alltså långt ifrån alla barn som cyklar med hjälm trots att de omfattas av cykelhjälmslagen.

Enligt NTF skulle en ökad hjälmanvändning ha störst inverkan på antalet allvarligt skadade och mycket allvarligt skadade cyklister.

–För att nå riksdagens mål om antalet döda i trafiken skulle ha användningen av cykelhjälm behövt öka med 7,6 procent årligen, till 70 procents hjälmanvändning 2020, kommenterar NTF:s Eleonor Franklin i ett pressmeddelande.
