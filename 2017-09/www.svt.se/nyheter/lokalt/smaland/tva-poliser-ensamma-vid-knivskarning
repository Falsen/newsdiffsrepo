Poliser fick arbeta ensamma vid stort knivbråk
Kaisa Andersson

Det var i mitten på juli som ett larm kom in om ett stort bråk i Hultsfred där flera personer knivskurits. En patrull med två poliser åkte mot Hultsfred och begärde förstärkning, men fick beskedet från polisens regionledningscentral att det inte var möjligt eftersom närmaste patrull fanns i Växjö.

De två poliserna kom till platsen innan ambulanspersonalen och fick då först plåstra om två män i en lägenhet som blivit knivskurna. En av männen hade fått en kniv i huvudet och var allvarligt skadad.

På platsen fanns också ett 20-tal andra personer och enligt poliserna var det oklart vem som var gärningsman och vem som var vittne eftersom ingen av personerna pratade svenska. Det ska också ha varit hotfull stämning i gruppen och poliserna var tvungna att utrymma lägenheten för att inte ett nytt bråk skulle uppstå.

Först 40 minuter efter att poliserna kom fram till platsen kom förstärkning från Oskarshamn. De kunde då gripa en misstänkt gärningsman som befann sig i en annan lägenhet i huset, som visade sig vara brottsplatsen. Där höll den misstänkte och ytterligare två personer på att städa undan blodspår.

Nu har poliserna anmält händelsen internt som ett allvarligt tillbud. Ingen polis skadades i samband med ingripandet, men de ensamma poliserna kände sig utelämnade att göra allt själva vid ett så komplicerat och allvarligt ärende, skriver de i anmälan.

Enligt anmälan ska regionledningscentralen inte heller ha informerat inre och yttre befälen i Kalmar län om att de två poliserna åkte ensamma på larmet och förstärkningen blev genom detta fördröjd.

Till följd av anmälan har Polisen nu inlett en översyn av bemanningen i lokalpolisområde Västervik, där Hultsfred ingår.
