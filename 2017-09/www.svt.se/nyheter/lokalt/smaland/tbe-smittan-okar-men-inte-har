TBE-smittan ökar – men inte här
Rebecca Karlsson

Trots det sker ingen ökning i Kalmar och Kronobergs län. Hittills i år har två personer konstaterats smittade i Kalmar län och en i Kronobergs län.

I ett längre perspektiv har siffran ökat med ungefär 6 procent varje år enligt Folkhälsomyndigheten. 2016 konstaterade 238 fall men antalet smittade de senaste åren har gått lite upp och ner, 2014 insjuknade 178 personer och 2012 drabbades 287 personer av TBE.

– Det varierar lite från år till år men trenden över tid är att det ökar. Delvis kan det ju bero på att TBE-smittan i sig ökar bland fästingar och att allmänheten är mer upplyst om TBE och därför söker sjukvård och tar rätt prover för att ställa diagnosen så jag tror det är en kombination av flera saker, säger Christian Blomqvist biträdande smittskyddsläkare i Kronobergs län.

TV: Se hela inslaget

Men hur oroande är det att smittan ökar?

– Det beror ju helt på var i Sverige man vistas. Än så länge ser vi ingen sådan ökning i Kronobergs län. Det är ett till två fall om året. Men i vissa delar ökar det ju mer och då får man ju överväga om man ska vaccinera sig, säger Christian Blomqvist.

Även i riskområden är det dock liten risk att smittas av TBE. Endast en liten andel av alla fästingar  bär på TBE-viruset, på sin höjd några få procentenheter. Men om man smittas kan virussjukdomen ge allt från influensaliknande symptom till hjärnhinneinflammation med allvarliga följder. Det finns heller inget botmedel och omkring 30 procent får kvarvarande besvär som allvarlig trötthet och minnesstörningar.

Idag rekomenderas därför de som bor eller vistas i så kallade riskområden att vaccinera sig. Sådana områden är bland annat Stockholms skärgård, området kring Mälaren och Vänern. Under senare år har flera fall också kunnat konstateras i Västmanland och Örebro. Riskområden finns också i norra Kalmar län och längs kusten. I Kronobergs län finns inga sådana platser.
