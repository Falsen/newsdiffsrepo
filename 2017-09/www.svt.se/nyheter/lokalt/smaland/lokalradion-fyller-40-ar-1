Lokalradion i Kalmar fyller 40 – bjuder in lyssnarna
Kaisa Andersson

Journalisten Peter Sommerstein minns väl den första nyhetssändningen som gick ut i radion den där måndagen 1977. Då hette den då nya kanalen ”Radio Kalmar” och Peter själv var både reporter och nyhetsuppläsare.

– Vi hade ett sportreferat från Kalmar FF – IFK Göteborg, som Kalmar vann med 4-0. Men vi berättade knappt om matchresultatet, för vi ville berätta mer om allt som hände runt om planen än på planen, säger han.

Att få lokala radiosändningar var på den tiden något som var väldigt nytt:

– Det var oerhört spännande eftersom det här hade aldrig skett i Kalmar tidigare. Att vi startade en lokalradio, i konkurrens med dåtidens tidningar Barometern och Östra Småland. Det var, inte minst för folk som lyssnade, väldigt annorlunda, säger han.

På torsdagen är han, och många andra radiolegender på plats i radiohuset i Kalmar för att fira 40-årsjubileet. Rikstäckande programmet P4 Extra med Lotta Bromé sänder direkt från Kalmar och radiopubliken bjuds in på guidad rundtur i radiohuset.

Den som styr med tekniken under dagen, och som gjort det på kanalen i hela 30 år, är Kim Johansson. Och det är mycket som har förändrats i kontrollrummen och radiostudion sedan 1987:

– Programledarna kör ju de flesta programmen själva, de sköter tekniken själva. Sättet att jobba har förändrats, det är betydligt mer digital utrustning, förr var det stora rullbandspelare, nu finns det knappt en cd-spelare i kontrollrummet, allt går digitalt, säger han.

Nytillträdda kanalchefen Jesper Ericson beskriver P4 Kalmar som en 40-åring vid god vigör, men som även har många utmaningar framåt.

– Framför allt att få de unga lyssnarna att upptäcka radions alla fördelar. Men det kommer lite mer, det är väldigt stort engagemang för poddar bland annat, säger han.

Varför är lokalradion viktig?

– För att den nås överallt, vi når hela Kalmar län och är på plats väldigt mycket och har en närkontakt med lyssnarna på ett helt annat sätt än kanske övriga massmedia har.

Alla Sveriges radios P4-kanaler runt om i landet firar 40 år i år. P4 Kronoberg firade sitt jubileum i Växjö under tisdagen.
