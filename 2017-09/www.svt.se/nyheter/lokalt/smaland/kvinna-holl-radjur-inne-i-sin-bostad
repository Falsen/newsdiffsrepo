Kvinna höll rådjur inne i sin bostad
TT

Läs också: Så ska du göra om du hittar ett skadat djur

En kvinna i Växjö hade ett rådjur hemma i sin bostad och utreds nu för jaktbrott. Kvinnan i 25-årsåldern uppger att hon tagit hand om djuret ”för rehabilitering” i tre månader, skriver Smålandsposten.

Länsstyrelsen genomförde under tisdagen en oanmäld inspektion hemma hos kvinnan sedan flera personer slagit larm. På bilder ses rådjuret röra sig fritt i kvinnans bostad. På en bild ligger det på en soffa tillsammans med kvinnans katt.

– Rent generellt får man inte hålla vilda djur i sitt hem, utan ska man göra det krävs ett tillstånd och speciell utrustning, som hägn och så vidare. Saknar man tillstånd är det klassat som ett jaktbrott, säger djurskyddshandläggare Anna Kanstrup, till tidningen.

Så fort länsstyrelsen är klar med sin rapport från inspektionsbesöket lämnas ärendet över till polisen, för vidare utredning.

Rådjuret hade enligt kvinnan en skada på ett ben. Djuret har nu släppts tillbaka ut i naturen.

Enligt jaktlagstiftningen krävs det ett tillstånd från länsstyrelsen för att få vårda ett skadat vilt djur. Sådana tillstånd har ett antal föreningar och privatpersoner och gäller främst för igelkotte, ekorre, harar samt fredade fåglar.

– I det här fallet fanns det ingen med tillstånd inom lämpligt avstånd som kunde rehabilitera djuret, säger Fredrik Holm, länsveterinär länsstyrelsen Kronoberg.

För att djurparker ska kunna omhänderta ett rådjur krävs särskilda tillstånd för enskilda djurarter.

– De närmsta alternativen är i Västerås eller Norrland. Det är transportpengar staten inte står för.
