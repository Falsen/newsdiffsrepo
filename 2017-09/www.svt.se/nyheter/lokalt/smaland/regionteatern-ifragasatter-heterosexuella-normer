Ifrågasätter heterosexuella normer genom teater
Julia Lindström

Som vanligt är det en bred variation på uppsättningarna här på Regionteatern.

Uppsättningen Föregångerskan uppmärksammar det kommande 100-års jubileet för den kvinnliga rösträtten och kretsar kring Växjöbördiga Gulli Petrinis arbete för kvinnlig rösträtt i början på 1900-talet.

Mirabell och Astrakan däremot är musikföreställning som riktar sig mot en betydligt yngre publik. Den handlar om ett oväntat möte i en lekpark.

Magnus Holm gör sin sista tid som teaterchef. Han är förväntansfull inför hösten, som blir hans sista efter 10 år på Regionteatern.

– Ja det känns väldigt väldigt roligt att kunna ha ett så omfattande program som vi har i höst.

Det är ju din sista tid nu på regionteatern, hur känns det efter 10 år här?

– Det känns bra. Jag tycker att jag har haft tio fantastiska år tillsammans med medarbetare, publik och arrangörer. Och den här hösten känns som en väldigt fin avslutning.

Uppsättningen Hetero är en föreställning som riktar sig till högstadieelveer. Den kommer att spelas upp i klassrum runt om i Kronoberg och Blekinge under hela hösten och våren. Här ifrågasätts heterosexuella normer i samhället.

– Den vänder upp och ner på de begreppen och på vad vi tror oss veta är sant, säger Indra Linderoth som är en av tre skådespelare i uppsättningen.

Manuset har tagits fram parallellt med repetitionerna och man har bland annat tagit hjälp från elever ur två högstadieklasser i Växjö och Lessebo som har fått komma med tankar och idéer till innehållet.

– Det är en intressantare form. Då får vi också möjlighet att påverka med våra erfarenheter och vi kan också plocka in idéer från de referensklasser vi träffar, vilket gör att det blir ett mer levande material.

Premiären blir i Karlshamn i början av oktober. Sedan följer cirka 90 föreställningar innan jul, i bland annat Mörrum, Lessebo, Ronneby, Karlskrona, och Växjö. Därefter fortsätter turnén under våren.

– Nu specifikt turnerar vi i de här delarna av landet, men jag tror att den behövs överallt. För att heteronormen påverkar oss så extremt mycket och säger åt oss hur vi ska göra. Att vi bara kan vara på vissa specifika sätt och vi vill ju visa på att man kan vara precis vem man vill.

Vad tror du om hösten och vårens uppsättningar?

– Det kommer bli intensivt och jätteroligt och spännande att träffa så mycket ungdomar.
