Person anhållen misstänkt för förberedelse till terroristbrott
Ida Andersson

En man i 35- till 40-årsåldern har anhållits misstänkt för förberedelse till terroristbrott i södra Sverige. Mannen är skäligen misstänkt, vilket är den lägre misstankegraden.

– Han greps i sin bostad inom Kalmar tingsrätts upptagningsområde, säger Ewamari Häggkvist som är kammaråklagare på riksenheten för säkerhetsmål till SVT Nyheter.

Åklagaren berättar vidare att brotten begåtts från den 21 augusti och framåt. Men om brottet har begåtts i Kalmar län är just nu oklart.

– Det vet vi ingenting om. Jag vet bara att man har gjort ett ingripande här, säger Robert Loeffel på polisen i Syd till SVT Nyheter.

Åklagaren säger att brottet har begåtts i Sverige, men inte mer specifikt var i landet. Hon uppger även att mannen förnekar brott. Men det är uppgifter som hans advokat, Claes Möllersten från Kalmar, inte vill kommentera.

– För tillfället så har jag inga kommentarer överhuvudtaget, säger Claes Möllersten som dock berättar att han träffade sin klient under gårdagen.

– Anledningen till att han är anhållen nu är på grund av kollusionsfaran, alltså risken att förstöra utredningen, säger Ewamari Häggkvist, åklagare vid riksenheten för säkerhetsmål, till TT.

Själva gripandet sköttes av Säpo, utan inblandning från lokal polis.

– Vet ingenting om hur själva gripandet har gått till eller om det gjorts i södra eller norra länsdelen, säger Robert Loeffel.

Senast på fredag ska åklagaren ta ställning till om mannen ska häktas eller släppas på fri fot, skriver Åklagarmyndigheten i ett pressmeddelande.

– Just nu ska vi fortsätta med sedvanliga utredningsåtgärder och sen ska vi ta ställning till hur misstankarna ser ut, vilken grad det är och om han kommer att begäras häktad eller om han kommer att släppas, säger Ewamari Häggkvist till SVT Nyheter.
