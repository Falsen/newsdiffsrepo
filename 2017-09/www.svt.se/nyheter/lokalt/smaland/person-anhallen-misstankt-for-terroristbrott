Person anhållen misstänkt för terroristbrott
Ida Andersson

En man i 35- till 40-årsåldern har anhållits misstänkt för förberedelse till terroristbrott i södra Sverige. Mannen är skäligen misstänkt, vilket är den lägre misstankegraden.

Enligt en begäran om offentlig försvarare ska brottet ha begåtts från den 21 augusti och framåt. Men om brottet har begåtts i Kalmar län är just nu oklart.

– Det vet vi ingenting om. Jag vet bara att man har gjort ett ingripande här, säger Robert Loeffel på polisen i Syd till SVT Nyheter Småland.

Mannen har enligt uppgifter till TT förnekat brott. Men det är uppgifter som hans advokat, Claes Möllersten från Kalmar, inte vill kommentera.

– För tillfället så har jag inga kommentarer överhuvudtaget, säger Claes Söderström, som dock berättar att han träffade sin klient under gårdagen.

– Anledningen till att han är anhållen nu är på grund av kollusionsfaran, alltså risken att förstöra utredningen, säger Ewamari Häggkvist, åklagare vid riksenheten för säkerhetsmål, till TT.

Själva gripandet sköttes av Säpo, utan inblandning från lokal polis.

– Vet ingenting om hur själva gripandet har gått till eller om det gjorts i södra eller norra länsdelen, säger Robert Loeffel.
