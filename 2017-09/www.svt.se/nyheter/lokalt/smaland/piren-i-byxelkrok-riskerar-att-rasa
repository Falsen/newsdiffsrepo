Piren i Byxelkrok riskerar att rasa
Hanna Nilsson

– Det finns en överhängande rasrisk på delen där fyren står. Där har det rullat ut en del sten i hamnbassängen, säger Lennart Bohlin, ordförande hamngruppen Byxelkroks hamn.

Piren kommer förstärkas genom att det stenskydd som ligger norr om den breddas. Det görs för att undvika ytterligare skador på piren.

– Det är en åtgärd som kommer påbörjas under oktober eller november och som beräknas förlänga livslängden på piren med cirka tjugo år.

Parallellt med att åtgärda piren pågår också ett projekt för att bygga ut hamnen. En åtgärd som varit planerad sedan 70-talet men som fram tills nu bedömts vara för dyr för att genomföra.

– Nu har vi hittat ett enklare sätt att genomföra det på vilket gjort att vi kunnat få ner kostnaden till runt 50 miljoner kronor. Planen är att det ska vara genomfört om fyra år.

Bland annat handlar det om att förlänga norra piren, lägga bryggor i hamnbassängen och bygga ytterligare en pir.

Hamnen i Byxelkrok rymmer fiskeläge, gästhamn och färjeläge.
