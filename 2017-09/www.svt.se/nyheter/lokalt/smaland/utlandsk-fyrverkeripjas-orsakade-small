Utländsk fyrverkeripjäs orsakade explosionen i Växjö
Cecilia Broke

Det var på onsdagskvällen som en kraftig smäll inträffade vid 21.30-tiden på Hovshaga i Växjö. Många ringde SOS Alarm och polisen ryckte ut med flera patruller.

En av polisens sprängämnesexperter har under förmiddagen undersökt platsen och hittat plastrester som visar att det var en mycket kraftig fyrverkeripjäs som avlossats.

– Pjäsen är tillverkad utomlands. Vi har hittat samma sort tidigare, säger polisens presstalesperson Robert Loeffel till SVT Nyheter Småland. De är mycket kraftiga.

Polisen saknar vittnen och har för närvarande inget att arbeta vidare med.
