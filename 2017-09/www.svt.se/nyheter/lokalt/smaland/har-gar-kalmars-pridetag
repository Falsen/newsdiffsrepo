Här går Kalmars prideparad
Marie  Askelöf

Klockan 13 i eftermiddag går starten för årets pridetåg som startar på Elevatorkajen och slutar på Stortorget. Jennie Vallin är eventansvarig för prideparaden och höll på fredagseftermiddagen på med de allra sista förberedelserna.

– Vi sätter upp scenen. Vi har lite vattentankar på ingång. Vi hoppas på fint väder, strålande sol och värme, så vi har vatten i beredskap. Och så har vi haft genomgång med kommunen så att det är ett säkert event, berättar Jennie Vallin.

Kalmarsund Pride arrangeras i år för tredje gången. Vilket innebär att det börjar bli ett etablerat evenemang, menar Jennie Vallin.

– Jag är jättestolt över att vi landat i det här och kör ett tredje år. Vi har 40 volontärer som är engagerade hela dagen. Det är med stolthet som vi kan köra det här tredje året.

LÄS MER: Pride invigdes i Emmaboda: ”Ett angeläget forum”

Blir årets parad den största hittills?

– Det hoppas man ju alltid på. Jag säger som jag brukar säga: det är fantastiskt ju fler som ansluter. Men det är inte bara siffrorna som gör det, utan engagemanget under hela året för det här frågorna.

Förra året deltog ungefär 7000 personer under dagen. Vädret är förstås en viktig aspekt för om människor dyker upp.

– Väderprognosen har jag inte ens vågat kolla. Jag tänker att oavsett väder så finns det en trygg skara som tänker stå upp för de här frågorna och ge sig ut, säger Jennie Vallin.
