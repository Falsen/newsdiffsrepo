Nu kan självskadande lägga in sig själva
Ida Andersson

Metoden har testats i Kronoberg i flera år, och vid Lunds universitet pågår ett forskningsprojekt där metoden utvärderas. Men nu är det alltså dags för även Kalmar landsting att testa det här. Målgruppen är i inledningsskedet enbart patienter med självskadebeteende.

– Vi valde den här gruppen eftersom vi vet att den på ganska kort tid kan ge just dem gott resultat. Det här är ett pilotprojekt nu på en vårdavdelning inom psykiatrin i just Kalmar än så länge. Det är ett första steg som det är meningen ska sprida sig till fler delar av psykiatrin, säger Linda Fleetwood, som är landstingsråd med ansvar för psykiatri i landstinget i Kalmar.

Självvald inläggning går ut på att patienten skriver ett kontrakt med vården som går ut på att patienten kan lägga in sig själv för en kortare period i stället för att söka via akuten. Tanken är att personalen ska utbildas under våren 2018 och att de första självvalda inläggningarna kan genomföras under hösten 2018.

Hur kommer det sig att ni inte börjar förrän nu?

– Det är en jättebra fråga. Dels har vi inte haft den stora problematiken, många av de patienterna har vi skickat till Kronoberg tidigare. Sen är det också så att vi nu bygger nya lokaler och att vi då började fundera på hur vi skulle kunna anpassa dem efter den här metoden, säger Linda Fleetwood.
