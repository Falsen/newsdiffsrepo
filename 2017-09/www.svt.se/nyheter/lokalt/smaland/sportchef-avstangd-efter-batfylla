Sportchef avstängd efter båtfylla
Hanna Nilsson

– Jag borde veta bättre vid 48 års ålder, skriver han i en kommentar till SVT Nyheter Blekinge.

Patric Larsson var sportchef i TAIF mellan 2013 och 2015 och tillträdde motsvarande tjänst hos KHK i maj i år. Under helgen som gick ska han ha druckit för mycket alkohol på en kryssning som var ett föreningsevenemang, vilket Sportbladet var först att rapportera om.

Agerandet ledde till att Larsson stängdes av.

– Den kommentar jag kan ge är att Patric uppträtt alkoholpåverkad på den KHK-kryssning som var i helgen. Därför har vi tagit till disciplinära åtgärder mot honom, för detta är inte acceptabelt, säger Tobias Larsson, styrelseordförande i KHK, till SVT Nyheter Blekinge.

Tobias Larsson vill inte gå in i detalj kring vad som har hänt på kryssningen.

– Inte mer än att han fått i sig för mycket alkohol och uppträtt berusat.

Kan det bli tal om att sparka honom?

– Jag har ingen information om sådant just nu.

I ett sms till SVT Nyheter Blekinge kommenterar Patric Larsson själv händelsen:

”Det som inträffat är helt oacceptabelt och direkt korkat av en person i min position. Jag borde veta bättre vid 48 års ålder. Jag vill be alla om ursäkt”.
