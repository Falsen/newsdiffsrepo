Ljungbybo åtalas för att lurat till sig 9,5 miljoner
Clary Kroon

Brottsligheten ska ha pågått från början av 2016 till maj i år. Pengarna ska har lånats ut till 30-åringen med löfte om att ge stora vinster tillbaka.

En äldre man har blivit av med 6,7 miljoner kronor, en annan man 2,2 miljoner och en tredje omkring 600 000 kr.

30-åringen dömdes i Växjö tingsrätt för mindre än ett år sedan till sex års fängelse för andra grova bedrägerier på 8,2 miljoner. Då kom 30-åringen över pengar genom bland annat löften om en vingård i Milano, lönsamma investeringar i ett klädföretag och insamling till cancervård. Mannen har överklagat den domen till hovrätten och har ännu inte avtjänat straffet.

Även mannens fru och svärmor åtalas för penningtvättbrott efter att ha fått hand om en del av pengarna. Även en tidigare ostraffad 72-åring som är bekant med 30-åringen åtalas för medhjälp till grovt bedrägeri för att bland annat ha tagit emot pengar på sitt konto.
