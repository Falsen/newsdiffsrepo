Här planeras för 220 meter höga vindkraftverk
Jan-Eric Lundberg

Företaget Furukraft som har fått tillstånd att bygga kraftverken – men nu är det många av dem som bor i området som är rädda för att naturen ska förstöras av både buller och vandrande skuggor från snurrande propellrar.

Klas Bronnvall är ordförande för Byliv Furuby Socken och han är en av dem som protesterar mot planerna:

– Vi är inte emot vindkraft, men vi är emot placeringen av den att den inte ska inkräkta på människor och natur.

Klas anser att vindkraftverken kommer att störa både människor och djur och då tänker han speciellt på lilla Attsjön som restaurerades för några år sen och återställdes till att bli en fin fågelsjö.

– Lilla Attsjön som är en av Sveriges finaste fågelsjöar den kommer återigen bli ett torrt hål för fåglarna kommer bara att försvinna. Vi har fått tillbaka både falkar och örnar säger Klas Bronnvall.

Processen när det gäller att få bygga vindkraftverk i området startade 2013 när företaget Furukraft fick tillstånd att bygga elva stycken 150 meter höga kraftverk. Nu är planen reviderad, företaget har fått lov att bygga tio 220 meter höga kraftverk.

Det gör dem högre än Kaknästornet i Stockholm och Turning Torso i Malmö.

Ett 30-tal personer har överklagat beslutet. Lars Engström, sakkunnig vid miljöprövningsenheten vid Länsstyrelsen i Kalmar, som har läst igenom alla överklaganden, anser att det här inte är någon lätt process.

– Ofta i sådana här ärenden så handlar det om att man bara tycker att vindkraftverken är fula och sådana aspekter är svåra att väga in säger Lars Engström.

Angelika Dahlberg bor i Kårestad och hon är en av dem som kommer att få sin utsikt skymd av vindkraftverken.

– Vi flyttade ju hit för att vi ville bo nära naturen och det fina som vi har här ute – jag hoppas att det inte blir av, säger Angelika.

Håkan Wallin är vd för Furukraft som är det företag som har fått tillstånd att bygga här.

– Vi respekterar allas åsikter och jag kan också förstå att man tycker olika men de sakliga argumenten är de som är tyngt vägande i sammanhanget säger Håkan Wallin.

Nu ska alla handlingar och överklaganden passera miljödomstolen i Växjö och om dem inte har några anmärkningar att komma med så kan bygget enligt Håkan Wallin från Furukraft starta någon gång under 2020.
