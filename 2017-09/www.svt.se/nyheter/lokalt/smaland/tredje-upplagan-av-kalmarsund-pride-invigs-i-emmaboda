Pride invigs i Emmaboda: ”Ett angeläget forum”
Hanna Nilsson

– Det betyder mycket att vi får vara med och att invigningen förläggs här. Det är ett oerhört angeläget forum för kommunen. Det här ska vara en öppen kommun, säger Ann-Marie Fagerström (S), kommunalråd i Emmaboda.

Anna Ekergren är ordförande för den ideella föreningen Kalmarsund pride som står bakom veckan och hon tycker sig se att attityden förändrats under de år som prideveckan arrangerats.

– Jag tycker det har bidragit till att de här frågorna kommer i fokus och att det finns ett engagemang för att alla ska vara en del av samhället. Men det är ett långsiktigt arbete, inget som man löser på en kafferast direkt.

Hon säger att man kraftsamlar under en vecka på hösten och bjuder in till olika arrangemang men att det samtidigt pågår ett arbete under hela året.

– Det arbetas mycket med värderingar och liknande ute på företag och i föreningar.

Anna Ekergren poängterar också vikten av att det är ett arrangemang för hela länet och inte bara Kalmar.

– Förra året hölls invigningen i Borgholm och vi vill vara angelägna för hela länet därför är det kul att Emmaboda kunde tänka sig att ta invigningen.

Emmaboda har även tidigare år hissat regnbågsflaggor på kommunens fastigheter och varit med och stöttat evenemanget. Ett engagemang som fått både positiva och negativa reaktioner från invånarna.

– De allra flesta tycker det är ett bra ställningstagande av kommunen. Någon enstaka är negativt inställd. Men för mig råder det ingen tvekan, alla människor ska känna sig välkomna här, säger Ann-Marie Fagerström.

I den senaste kommunundersökningen om HBTQ-frågor utförd av RFSL 2015, hamnade Emmaboda kommun som 17:e plats i landet och Emmaboda var bäst i Kalmar län.

Kalmarsund pride avslutas med prideparad genom Kalmar på lördag. Förra året deltog 7500 personer.
