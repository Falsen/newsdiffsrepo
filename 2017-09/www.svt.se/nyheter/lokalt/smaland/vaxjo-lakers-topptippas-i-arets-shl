Växjö Lakers topptippas i årets SHL
Erik Nielsen

Just nu: Följ upptaktsträffen direkt på SVT Sport

Förra säsongen blev en missräkning för Växjö Lakers. Trots att man lyckades knipa seriesegern med en poängs marginal så åkte man ut redan i kvartsfinalen mot Malmö.

I år hoppas man gå längre än så. Med starka nyförvärv som målvakten Viktor Fasth och backjätten Daniel Rahimi tippas också laget som SM-guldvinnare av tre tränare vid dagens upptaktsträff. Bara Frölunda får fler röster med fem.

Daniel Rahimi finns med på scénen på Vasateatern i Stockholm. Och han säger att ett SM-guld är den stora drömmen.

– Man vill bli bättre hela tiden och jag har aldrig varit med om att vinna något stort. Det är min stora dröm och det som driver mig på somrarna när det är lite trist. Att vinna SM-guld, det vill jag mer än någonting annat.
