I helgen är det mat för hela slanten i Växjö
Jan-Eric Lundberg

Morötter, sallader och olika sorters ostar och ett myller av människor – ja, så kan årets första timmar på matmarknaden i Växjö sammanfattas. Vid lunchtid i dag så var det uppskattningsvis drygt tusen besökare som hade letat sig till tältet på Stortorget och en av dem var Camilla Leiva.

– Det är första gången som jag får komma in hit och kolla, jag har aldrig varit med om detta innan, säger Camilla Leiva.

Ett 2.400 kvadratmeter stort tält har placerats där det vanligtvis parkeras bilar. Nu fyllt med mat – arrangörerna räknar med att på söndag, när allt är över, så ska ungefär 50 000 människor ha hunnit besöka mässsan.

Pontus Hultgren var en av de besökare som tycker att en av vinsterna med helgens mässa är att visa mat från andra kulturer.

– Ett bredare sortiment, mer smaker det är roligare liksom, mer matglädje och så blir det lite gemenskap också menar Pontus Hultgren.
