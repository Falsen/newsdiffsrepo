Sportbutik i Växjö utsatt för inbrott
Clary Kroon

Gärningsmännen, som är minst två personer, har med hjälp av en bil backat in i entrén och ryckt ut hela dörrpartiet.

På övervakningskameror har polisen sett att gärningsmännen plockar till sig varor.

– Tillgrepp är konstaterat, men inte exakt vad, säger Andreas Jörnefeldt, jourhavande förundersökningsledare vid Växjöpolisen

Under förmiddagen kommer man göra en inventering i butiken för att se vad som fattas.

På övervakningsbilderna har polisen också sett att det är en silverfärgad Audi Q5 som backat in i entrépartiet. Samma bil har sedan använts som flyktbil.

– Vi har ännu inte hittat bilen, men vi letar efter den, säger Andreas Jörnefeldt.

Strax innan det här inbrottet utsattes ett apotek i Växjö på Norremark för skadegörelse och flera larm gick.

– Någon har krossat en ruta och kastat in fyrverkerier. Vi utesluter inte i nuläget att det kan ha något att göra med smash and grab-kuppen. Det skulle kunna vara en avledningsmanöver.

Ingen verkar dock ha varit inne på apoteket och inget var stulet. Polisen tittar nu på om de båda händelserna har något samröre, eftersom tidpunkten är så pass nära.
