Därför kunde bedragaren fortsätta att leva i frihet
Ida Andersson

För att en person ska kunna frihetsberövas måste minst ett av följande tre kriterier bedömas vara uppfyllda:

Vice chefsåklagaren i Växjö, Yvonne Rudinsson, var inte inblandad i det aktuella ärendet men säger att det låter rimligt att mannen aldrig frihetsberövats utifrån det hon vet om fallet.

– Dels så tror jag att det kan ha handlat om att utredningen tog väldigt lång tid. Om mannen skulle ha suttit frihetsberövad hela tiden så hade det inte stått i proportion till det brott han var misstänkt för, säger Yvonne Rudinsson till SVT Nyheter Småland.

När det gäller huruvida mannen riskerade att förstöra utredningen så tror Yvonne Rudinsson säkert att det funnits en sådan risk i början av utredningen. Men eftersom han inte häktades då har det skälet försvunnit över tid.

– Sannolikt har man bedömt att han redan tidigt förstört det han kunnat för att försvåra utredningen, och då har det inte varit någon vits med att frihetsberöva honom senare heller, säger Yvonne Rudinsson.

Eftersom 30-åringen har en fast adress i Sverige fanns det inget som tydde på att han skulle lämna landet. Och att han skulle återfalla i ny, liknande brottslighet motsades av det faktum att det hade gått två år från de sista brotten fram till domen.

– När man pratar om att det finns en återfallsrisk finns det ofta äldre domar som man kan hänvisa till. Det gjorde det inte i den första utredningen, säger Yvonne Rudinsson.

När mannen fick sitt långa fängelsestraff fanns det inga nya omständigheter än det hade gjort tidigare under processens gång.

– Mannen var inte frihetsberövad vid varken åtalet eller när rättegången hölls, och det görs inte per automatik någon ny bedömning när domen faller, om det inte tillkommit nya omständigheter, och det har det inte gjort i det här fallet så vitt jag vet, säger Yvonne Rudinsson.
