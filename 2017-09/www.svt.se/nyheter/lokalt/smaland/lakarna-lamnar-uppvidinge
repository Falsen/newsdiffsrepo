Alla ordinarie läkare lämnar Uppvidinge
Niklas Sjögren

Tappet av ordinarie läkare i Uppvidinge kommer samtidigt som Region Kronoberg ska börja fasa ut hyrläkare ur organisationen. Målet är att regionen ska vara utan hyrpersonal i januari 2019.

LÄS MER: Hyrpersonal fasas ut – men redan nu finns flera undantag

Ett svårt läge för vårdcentralerna i Uppvidinge som efter tappet av tre ordinarie läkare just nu bara har hyrläkare kvar.

– Just nu skulle vi inte klara oss utan hyrläkare, säger Gunilla Eriksson, verksamhetschef för vårdcentralerna i Lenhovda och Åseda.

Kommer ni att klara er utan i januari 2019?

– Ja, tills dess hoppas jag att vi har hunnit rekrytera ordinarie läkare, säger Gunilla Eriksson

En ordinarie läkare i kommunen gick i pension tidigare i år och två andra har sagt upp sig och lämnar nu för andra jobb. Det som återstår är två hyrläkare.

En ordinarie läkare väntas börja i december och även om det än så länge inte är stopp för hyrläkare är ordern uppifrån att de ska fasas ut och Gunilla Eriksson säger att det gör att hon inte kan ta in hyrläkare i den utsträckning hon skulle vilja.

– Men den som är sjuk i kommunen kommer att kunna träffa en läkare även under hösten. Även om det kan komma att innebära att personen ibland kommer att få åka till vårdcentalen i Lenhovda och andra gånger till vårdcentralen i Åseda.
