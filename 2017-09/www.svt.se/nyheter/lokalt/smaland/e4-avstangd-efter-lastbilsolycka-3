E4 avstängd tills i natt
Marie Askelöf

Den ena lastbilen stod parkerad i den väldigt smala vägrenen när olyckan inträffade.

– Den andra lastbilen kom och körde in i baken och i sidan på den stillastående lastbilen, så att den kastades ner i diket. Den flög över stålräcket och lade sig på sidan i diket medan släpet låg kvar över vägen, berättar Nicklas Henningsson, insatsledare på räddningstjänsten i Markaryd.

Båda förarna klarade sig oskadda. Varför den ena lastbilen stod still är fortfarande okänt.

– Det vet vi inte. Men vägrenen är väldigt, väldigt liten mellan vajern och den högra körbanan. Det är inte så mycket plats att ställa sig på om det händer något.

Vid lunchtid hade räddningstjänsten precis lämnat platsen, medan bärgare väntade på två omlastningsbilar. Preliminärt var E4:an avstängd i södergående riktning mellan Strömsnäsbruk och avfart 75 vid Markaryd till klockan 18. En tid som under kvällen ändrades till klockan 21. I den senaste prognosen beräknas vägen inte att vara öppen igen förrän under natten.

– De fick lasta om all last på bilen innan de kunde bärga den, och den ene bilen skulle utgå från Eksjö och hade en bit att köra, men i övrigt har det gått som planerat, sa Nicklas Henningsson vid 21-tiden på kvällen.

Olja rann ut i diket vid olyckan, men inga fler läckage ska ha inträffat under räddningsarbetet.

Olyckan har orsakat långa köer och Trafikverket uppmanar i ett pressmeddelande trafikanter att vid Strömnäsbruk ta av mot 520.
