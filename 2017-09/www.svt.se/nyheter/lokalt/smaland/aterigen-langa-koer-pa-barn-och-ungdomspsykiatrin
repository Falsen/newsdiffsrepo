Återigen långa köer på barn- och ungdomspsykiatrin
Cecilia Broke

Förhoppningen är att konsultens kartläggning ska bädda för långsiktiga lösningar.

–Det här är inget quick fix, säger Magnus Frithiof, ny verksamhetschef på BUP sen i mars i år. Det viktigaste nu är att medarbetarna får hitta långsiktiga lösningar i lugn och ro.

Situationen var bättre 2016 med färre köande barn. I somras hade kön vuxit från 200 till 360 köande enligt statistik från kliniken. Och det beror inte på något avgörande sätt på Region Kronobergs ambition att säga upp all hyrpersonal , enligt Magnus Frithiof.

–Det finns flera förklaringar till försämringen, säger han. En är den turbulens som uppstod i samband med att den förra verksamhetschefen Ann Lund, fick lämna sin tjänst. Andra förklaringar är att man 2016 hade mer övertid än idag, mindre sjukskrivningar och även inhyrd personal.

–Vi måste vara rädda om vår personal och få ner övertiden eftersom den leder till sjukskrivningar.

Parallellt med konsultens kartläggning försöker barn- och ungdomspsykiatrin nu öka samarbetet med socialtjänst och skolchefer. Tanken att barn med bekymmer ska fångas upp tidigt och i bästa fall slippa bli patienter på BUP.

Konsultens arbete ska vara klart under hösten.
