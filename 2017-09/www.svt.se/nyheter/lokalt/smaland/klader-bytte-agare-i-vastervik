Kläder bytte ägare i Västervik
Karin Ahlgren

I prydliga små högar låg fint vikta bomullsplagg sida vid sida med varmare tröjor och byxor. Som ett led i att värna miljön arrangerade textillinjen på Gamleby folkhögskola en klädbytardag i Västervik.

– Jag tycker det här är jättebra, säger Gunwor Larsson.

Hon håller på att prova en brun fin kavaj och får lite hjälp med att se om den sitter som den ska.

I sin hand håller hon två biljetter. Hon har lämnar in två plagg som bara hängde i hennes garderob och funderar över vilket eller vilka av plaggen som hon nu kan ta med hem. Kavajen blir nog den ena.

– Det är ju himla bra det här, man har så mycket kläder som bara hänger och de gamla kläderna man har blir ju som nya när andra tar över dem, säger hon.

Gunwor tillägger att miljöintresset har hon haft sen 80-talet, så att handla begagnade kläder är inget nytt eller främmande för henne.

Elin Öhring är lärare på Gamlebys textillinje. Hon berättar att det är första gången man arrangerar en klädbytardag i Västervik, men att man gör det på skolan lite då och då.

Utöver klädbytardagen invigdes det bland annat en utställning som handlar om miljökloka kläder på konsthallen. En utställning som kommer att pågå fram till slutet av oktober. Dessutom bjöds det på modeshow med återfunna kläder.
