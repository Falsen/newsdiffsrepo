Ytterligare åtta misstänkta tjuvfiskare gripna
Clary Kroon

Männen som frihetsberövats är utländska medborgare och är mellan 40 och 60 år gamla. De är misstänkta för omfattande tjuvfiske av kräftor i insjöar.

Under torsdagen grep polisen de åtta männen efter tillslag mot flera fastigheter på mindre orter i Tingsryds kommun i gränstrakterna mellan Blekinge, Kronobergs och Skåne län. Under fredagen ska det hållas förhör.

Under tillslaget gjorde polisen flera fynd som tyder på omfattande tjuvfiske och organiserad brottslighet. De hittade fiskeutrustning, båtar, båtmotorer och utrustning för att hantera kräftor och fisk i stor omfattning. Även en lastbil med kylaggregat har tagits i beslag.

Det var i mitten av augusti som två män greps för att ha tjuvfiskat en större mängd kräftor och de sitter sedan dess frihetsberövade. I samband med det gripandet beslagtog polisen över 100 kilo kräftor.

Båda de häktade männen förnekar brott och har sagt att de befanns sig på platsen för att plocka bär.

Polisen ber om hjälp

Polisen uppmanar alla fiskerättsinnehavare i området att titta till sina fiskevatten eftersom det finns misstanke om att männen har kvar utlagda redskap i olika sjöar.

Om olovlig fiskeutrustning hittas ska en anmälan göras till polisen som också vill få in tips om iakttagelser av misstänkta tjuvfiskar.
