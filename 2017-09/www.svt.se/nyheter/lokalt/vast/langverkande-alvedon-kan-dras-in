Långverkande Alvedon kan dras in
Aron EngmanReporter

Ett av de vanligaste receptbelagda paracetamolpreparaten, Alvedon 665, bör dras tillbaka från marknaden, anser Europeiska läkemedelsmyndighetens säkerhetskommitté (PRAC).

– Jag tycker att rekommendationen är riktig och jag tycker att man bör dra tillbaka det. Jag tror att det här betyder att man drar tillbaka det, säger överläkare Kai Knudsen på Sahlgrenska Universitetssjukhuset.

Tidigare i år har SVT Nyheter Väst berättat att läkare på Sahlgrenska gått ut och varnat för riskerna med just den typen av Alvedon.

LÄS MER: Läkare varnar för viss typ av Alvedon

Bakgrunden var bland annat att två patienter hade fått i sig för många tabletter av misstag och sedan tvingats till levertransplantation.

– Det är svårt för sjukvården att behandla överdosering av preparatet på rätt sätt, sa Kai Knudsen tidigare.

Alvedon 665 skiljer sig från vanlig Alvedon genom att det frisätts långsammare i kroppen och på så sätt ger smärtlindring under längre tid.

Nuvarande behandlingsmetoder av paracetamolförgiftningar har visat sig vara otillräckliga vid stora överdoser av Alvedon 665 mg.

– Vinsterna med Alvedon 665 har varit väldigt liten, men det har samtidigt inneburit onödiga risker för patienter med dålig lever, säger Kai Knudsen.

LÄS MER: Oro efter varningen läkemedlet

Även Giftinformationscentralen har uppmärksammat riskerna med att preparatet kan orsaka svårbehandlade förgiftningsfall och har ändrat riktlinjerna för behandling.

Nu har PRAC granskat läkemedlet sedan Läkemedelsverket pekat på problem med att behandla överdoseringar. Om inte rätt behandling sätts in kan en överdos leda till svåra leverskador eller döden.

Kommittén har dragit slutsatsen att riskerna med läkemedlet är större än fördelarna och rekommenderar att det dras tillbaka.

Kai Knudsen har själv suttit i en europeisk expertgrupp som rådgivit under utredningsarbetet.

– Jag ingick in en expertgrupp som gjorde ett utlåtande kring det här där vi inte tyckte att det här läkemedlet skulle finnas kvar på marknaden, säger Kai Knudsen till SVT Nyheter Väst.

– Jag tycker att det här är lite av en seger, säger han.

Alvedon 665 står för ungefär 40 procent av de receptförskrivna paracetamolpreparaten i Sverige och tillverkas av Glaxosmithkline (GSK).

GSK skriver till TT att man ”står fortsatt bakom denna typ av paracetamolformulering och dess säkerhetsprofil”.

Ett slutgiltigt besked från PRAC kommer tidigast i höst.
