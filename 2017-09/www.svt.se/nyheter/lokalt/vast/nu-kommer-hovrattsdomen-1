Hovrättsdomen om Vår krog och barfallet: Ingen döms för mord
Fouad YoucefiReporter

Hovrätten fäller sju av åtta tilltalade i den uppmärksammade rättegången om skjutningen vid Vårväderstorget den 18 mars 2015. Därmed gör hovrätten mestadels samma bedömningar som tingsrätten men med en del ändringar. Den största ändringen är att hovrätten väljer att inte fälla någon för mord. Istället ser rätten alla sju som medhjälpare, eftersom det inte varit möjligt att visa vem som var inne på restaurangen och sköt.

”Till skillnad från tingsrätten rubricerar hovrätten samtliga sju män som medhjälpare. Skälet till detta är att det inte har gått att klarlägga vem som gjorde vad av de fem män som var inne på restaurangen och i dess närhet.” skriver hovrätten i ett pressmeddelande.

Trots den förändrade brottsrubriceringen får fem av de sju dömda männen samma straff som från tingsrätten. Två män, Adam Abdulahi, 28, och Ahmed Warsame, 25, döms alltså till livstids fängelse, två män får 14 års fängelse och en femte man får 10 års fängelse.

För de sista två som döms sänker hovrätten straffet med två år var, till tolv respektive fem års fängelse.

”I det ena fallet beror ändringen på mannens ålder, i det andra på att mannen haft en underordnad roll och att samtliga delar av gärningspåståendet inte är bevisade.”

Läs också: Bevisen – och bristen på bevis

Den 22-åring som släpptes i tisdags – och som i tingsrätten fälldes för medhjälp till mord efter att han ansågs ha anlagt bilbränder i syfte att avleda polisen från brottsplatsen, frikänns helt eftersom bevisningen mot honom inte är tillräcklig.

I tingsrätten dömdes fem av dem för mord och tre dömdes för medhjälp till mord. Två män dömdes till livstids fängelse och tre till 14 års fängelse, på grund av deras låga ålder vid tidpunkten för morden.Robert Karlsson, polismästare och chef för polisens utredningsenhet i Region väst, beskriver hovrättens dom som en stor lättnad.– Många stenar faller nog från mångas hjärtan idag. Det här är en seger för de boende i området men betyder även mycket för svensk polis och åklagarmyndigheten.  Jag vill rikta ett stort tack till allmänheten som vänt sig till oss och berättat vad de vet, säger säger han.

Även åklagare Johan Udén ser dagens dom som en seger och han tycker att ändringen av brottsrubricering är mindre viktig.

– Det spelar mindre roll, det viktiga är att gärningen är uppklarad och att mördarna är dömda till långa fängelsestraff. Jag hoppas att det här sänder signaler till personer som befinner sig i de här miljöerna och som funderar på att begå våldsdåd att det inte är värt det.

Thomas Larsson är försvarsadvokat för en av de män som dömdes till 14 års fängelse. Han ska nu gå igenom domen tillsammans med sin klient.

– Jag är inte förvånad och som samhällsmedborgare måste jag säga att jag accepterar domen. Min klient är naturligtvis inte glad idag. Det är ett mycket långt fängelsestraff han har framför sig ochäven för hans anhöriga är det tungt. Vi får se om vi överklagar till Högsta Domstolen.

Inne på restaurangen Vår krog och bar visades en Champions League-match på tv:n kvällen den 18 mars 2015 när maskerade män sprang in och öppnade eld med automatvapen. Två personer mördades och åtta skottskadades. Dagen efter greps tre män i en bil i Kungsladugård i Göteborg. I bilen som stoppades fanns vapen som togs i beslag. Händelsen har anknytning till den gängkonflikt som pågått i Göteborg sedan 2013. Morden på Vår krog och bar är ett av de mest uppmärksammade våldsdåden i Sverige i modern tid. Sveriges statsminister Stefan Löfven lämnade ett EU-toppmöte i Bryssel för att besöka Göteborg dagen efter dådet.
