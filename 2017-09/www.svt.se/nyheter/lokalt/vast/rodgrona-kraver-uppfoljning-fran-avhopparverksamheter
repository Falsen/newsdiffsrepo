Rödgröna kräver uppföljning från avhopparverksamheter
Fouad Youcefi

Tidigare i veckan avslöjade Uppdrag granskning hur Göteborgs stads Kunskapscentrum mot organiserad brottslighet nått blygsamma resultat med sin avhopparverksamhet. Verksamheten kunde inte visa upp ett enda dokumenterat fall där man hjälpt en gängmedlem lämna kriminaliteten.

Någon uppföljning har inte gjorts, trots att verksamheten funnits sedan 2011.

Nu har de rödgröna partierna i Göteborgs stad lämnat in ett förslag till kommunstyrelsen där de kräver att det görs en uppföljning av hur många som fått hjälp av avhopparverksamheterna. Dessutom vill partierna flytta Kunskapscentrum mot organiserad brottslighet från stadsledningskontoret till sociala resursnämnden.

– Kunskapscentrum måste ha en nystart. Både vi och polisen tycker att verksamheten inte fungerat optimalt på stadsledningskontoret, och då är det bättre att flytta över det till social resursnämnden som hanterar de här frågorna mycket oftare, säger Ann-Sofie Hermansson, (S), kommunalråd.

SVT: Du var själv inte med och beslutade om att starta den här avhopparverksamheten. Men vad förväntar du dig av den här uppföljningen ni vill ha?

– Vi vill ha en analys av vad som faktiskt har gjorts i verksamheten. Kunskapscentrum bildades i en tid då det var mer fokus på kriminalitet kring MC-gäng. I dag ser det inte riktigt likadant ut, och då är det viktigt att följa upp hur verksamheten har fungerat.

LÄS MER: BRÅ: Avhopparverksamheter måste börja utvärdera

De rödgröna ville redan för ett år sedan flytta verksamheten till social resursnämnd, men blev då nedröstade av de andra partierna i kommunstyrelsen. Den här gången hoppas man få mer gehör, och nu har man alltså lagt till förslaget om en ordentlig uppföljning av vad som gjorts när det gäller avhopparverksamheterna.

Men Hermansson kan inte ge något exakt svar på hur många kriminella som hon förväntar sig att Kunskapscentrum ska ha lyckats hjälpa för att projektet ska anses ha varit lyckat.

– Så många som möjligt såklart. Jag har också en viss respekt för att det inte är så jädra lätt att mäta exakt hur många som lämnat kriminaliteten bakom sig helt och hållet, säger hon.

Moderaternas oppositionsråd Jonas Ransgård uppger för SVT Nyheter Väst att man fortfarande inte vill se en flytt av Kunskapscentrum, men att han ser positivt på förslaget om att kräva en uppföljning.

– Det låter rimligt, men det kan behövas fler åtgärder, säger han.

Förslaget kommer att tas upp på kommunstyrelsens möte den 20 september.
