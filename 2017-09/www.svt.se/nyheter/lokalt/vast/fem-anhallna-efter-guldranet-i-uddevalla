Fem anhållna efter guldrånet i Uddevalla
Fouad Youcefi

Rånet mot guldbutiken skedde mitt på ljusa dagen. Två män iförda hjälmar misshandlade butiksinnehavaren och det fanns också rapporter om att de sköt mot vittnen som försökte ingripa.

Inatt, knappt tolv timmar senare, genomförde polisen en räd mot flera olika adresser i Uddevalla. Fem personer greps, och har nu anhållits. Två av dem misstänks ha varit de som var på plats i guldbutiken. De andra tre misstänks för medhjälp till rånet.

– Polisen i Uddevalla är bra uppdaterade på intressanta personer i området. Och tillsammans med mycket goda signalement så gjorde det att man kunde utesluta vissa och sikta in sig på andra, säger Hans Lippens vid polisen.

LÄS MER: Guldbutik rånad i Uddevalla

De fem männen kommer nu att förhöras, och detsamma gäller både vittnen och guldbutiksinnehavaren. Det är fortfarande oklart exakt vad rånarna fått med sig från rånet. Polisen har hittat en del stöldgods som rånarna tappade eller gjorde sig av med i flykten, men man utesluter inte att det finns mer stöldgods.
