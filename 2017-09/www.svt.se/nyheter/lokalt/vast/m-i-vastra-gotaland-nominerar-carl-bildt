M i Västra Götaland nominerar Carl Bildt
Susanne Jungmar

Bakom beslutet står en stor majoritet, enligt förbundsledningen.

”Vi har haft en öppen och demokratisk process kring nomineringen av ny partiledare. Alla föreningar i Västra Götaland har fått komma in med sina förslag och trots den korta tid medlemmarna har haft på sig har vi fått stort gensvar och vårt beslut i dag är väl förankrat”, skriver Ann-Sofie Alm, vice ordförande i förbundsstyrelsen för Moderaterna i Västra Götaland, i ett pressmeddelande.

TV: Tre viktigaste uppgifterna för nya M-ledaren

Carl Bildt har tidigare sagt till Expressen att han inte ställer upp som ny partiledare för Moderaterna. – Partiledare ska man välja med framtidsperspektiv. Det ska vara ett framtidsnamn. Jag är före detta, säger Bildt till Expressen.

Hur kan ni välja Carl Bildt, han har ju redan tackat nej till att bli partiledare?

– Vi tror att Carl Bildt inte tog så allvarligt på den frågan som kom i förbifarten från en journalist, säger Ann-Sofie Alm.

– När det kommer en seriös fråga från valberedningen om han vill bli partiledare så kommer han att ge ett seriöst svar, säger Ann-Sofie Alm.

Och det blir ett ja?

– Ja, han är en plikttrogen man som är stark och stabil och ställer upp om partiet kallar.

Varför vill ni se Carl Bildt som partiledare?

– Det är så kort tid fram till valet nästa höst och vi behöver någon som kan ena och leda inte bara moderaterna utan även alliansen fram till valet. Dessutom är han en god kommunikatör.

Om Carl Bildt ändå skulle tacka nej så har moderaterna i Västra Götaland nominerat Ulf Kristersson som alternativ nummer två på sin lista.
