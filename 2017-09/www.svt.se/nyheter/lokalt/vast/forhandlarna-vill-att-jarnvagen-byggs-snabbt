Förhandlarna vill att järnvägen byggs snabbt
Per-Olof Stjärnered

Torsdagen den 31 augusti presenteras Trafikverkets förslag till ny nationell plan för infrastrukturen i Sverige. Det är den plan som styr utvecklingen av väg, järnväg, sjöfart och luftfart i Sverige.

LÄS MER: Spelet om trafikmiljarderna – här kan pengarna hamna

Parallellt med Trafikverkets arbete så har Sverigeförhandlingen haft i uppdrag från regeringen att finna ett snabbt genomförande av höghastighetsjärnvägen. Förhandlarna ska föreslå sträckning och stationer och ta fram förslag för finansiering. Deras arbete är ännu inte helt klart. Senast sista december ska slutrapporten lämnas in till regeringen.

Sverigeförhandlingen är dock klara med att de vill se en snabb utbyggnad av höghastighetsjärnvägen där sträckorna Stockholm–Göteborg och Stockholm–Malmö byggs ut samtidigt. Men prognosen för när järnvägen kan vara färdig varierar stort beroende på hur den finansieras. Om bygget finansieras med hjälp av lån bedömer Sverigeförhandlingen att järnvägen ska vara klar någon gång runt 2035. Annars kan det dröja ända till 2070.

– Då tycker vi att man ska prioritera Stockholm-Göteborg först, säger förhandlingsperson HG Wessberg.

Om Trafikverket delar Sverigeförhandlingens syn på utbyggnadstakt och finansiering får kanske sitt svar i planförslaget.

– Det intressanta är om de landar i samma slutsats som vi eller i en annan, säger förhandlingsperson HG Wessberg.

I våras kom ett nytt förslag från Trafikverket för att tidigare kunna bygga ut sträckningen Göteborg-Borås. Förslaget gick ut på först bygga järnväg för snabba regionaltåg med stopp vid valda stationer, och i framtiden komplettera för höghastighetståg till Stockholm. Om detta grepp även återfinns i Trafikverkets förslag för nationell plan återstår att se. HG Wessberg på Sverigeförhandlingen är i alla för öppen för idén.

– Det kanske kommer att stå något om det i slutrapporten. För oss är det bara en detalj i sammanhanget, men för Borås är det jätteviktigt, säger förhandlingsperson HG Wessberg.

Till våren väntas regeringen ta beslut om en ny nationell plan för infrastrukturen.
