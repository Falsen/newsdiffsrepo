Facket: ”Fått signaler om att Sverige inte påverkas”
Jesper Larsson

Ericsson har under flera år kämpat med stram ekonomi. Så sent som i början av året stod det klart att 202 arbetare och 244 tjänstemän fick lämna Ericsson i Borås.

Men när Tony Josefsson, ordförande för Akademikerklubben i Borås, på torsdagsmorgonen nås av Svenska Dagbladets uppgifter om nya nedskärningar, är han inte allt för orolig när det gäller de anställda i Sverige.

– Det var ganska tydligt i samband med den senaste kvartalsrapporten att vissa delar av verksamheten kommer bli föremål för nedskärningar. Men vi fick också signaler om att Sverige inte kommer påverkas, i alla fall inte i någon större utsträckning, säger Tony Josefsson till SVT Nyheter Väst.

LÄS MER: Uppgifter: 14.000 kan tvingas gå från Ericsson

I stället, säger han, så har Ericsson valt att satsa på området Research and development. Många av Ericssons anställda inom den avdelningen arbetar i just Sverige.

– Man har varit tydliga med att fokusera på kärnverksamheten och här har man snarare skjutit till extra pengar, säger Tony Josefsson.

Tomas Blidberg, vice ordförande för Sveriges ingenjörer på Ericsson på Lindholmen i Göteborg, har även han tagit del av Svenska Dagbladets uppgifter under torsdagsmorgonen. Han vill i nuläget inte kommentera det han kallar ”rykten”.

– Jag kan säga så här att jag har inte en aning om de här uppgifterna. Men alldeles oavsett vad vi hört eller inte hört kan vi inte föregå något, säger han till SVT Nyheter Väst.
