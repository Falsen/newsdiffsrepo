Nya Hisingsbron kan försenas och bli dyrare
Andreas Granath

– Vi tittar på metoden att vibrera ner stålrörspålar i marken i stället för betongpålarna. Det handlar om att minimiera massundanträngningen, att flytta jorden så lite som möjligt. Man får en betydligt lägre massaundanträngning än om man slår ner betongpålar, säger Carl-Anton Holmgren, Trafikkontorets projektledare för Hisingsbron.

Pålningsmetoderna har varit ett problem för Hisingsbrobygget sedan man tvingades stoppa allt grundläggningsarbete intill den gamla Göta älv-bron, eftersom leran rört sig så mycket att ett brofäste flyttats två centimeter. Mer än så fick det absolut inte röra på sig.

Sedan dess har man gjort ett test med att vibrera ner den nya påltypen, stålrörspålar, i leran. Resultatet har varit positivt.

– Det här är den metod vi tror mest på. Det finns en förhandsbedömning där det ser bra ut, men vi kan inte verifiera det ännu. Förutsatt att vi kan genomföra det tekniskt, det är flera saker som ska fungera, så kan vi välja den här metoden, säger Carl-Anton Holmgren.

Men det fanns en anledning till att man valde betongpålar från början: Det är billigare. Ett byte till stålrörspålar kommer att påverka både kostnad och tidplan för brobygget.

– Det vi vet är att en påle i stål är dyrare än en i betong och den tar längre tid att vibrera ner än vad det tar att slå ner en påle i betong. Men vad konsekvenserna för projektet blir vet vi inte ännu, säger Carl-Anton Holmgren.

Nu pågår en utredning för att fastställa de tekniska och ekonomiska detaljerna. Trafikkontoret säger sig inte kunna säga något mer specifikt än att mer information kommer ”under hösten”.

Det är området där den framtida påfartsrampen till Hisingsbron ska ligga som påverkas av pålbytet. Det övriga arbetet kan fortsätta som vanligt. Frågan är hur en försenad Hisingsbro påverkar andra infrastrukturprojekt i Göteborg. Det pågår redan tre olika byggen, Hisingsbron inräknat, intill den gamla Göta älv-bron.

– Alla de projekt som finns i närområdet påverkar varandra åt alla håll, så det är en komplex situation med olika projekt som i olika grad påverkar varandra. Därför är samordning viktig, säger Carl-Anton Holmgren.

Kan den här förseningen påverka bygget av Västlänken?

– Västlänken är ett kommande projekt, så där finns också ett beroende, men om den frågan som vi pratar om nu påverkar, det vet vi inte. Men allt hänger ihop kan man säga.
