Spelet om trafikmiljarderna – här kan pengarna hamna
Per-Olof Stjärnered

Att bygga och underhålla vägar och järnväg är förenat med stora kostnader. Totalt handlar det om nära 623 miljarder kronor som ska fördelas. Men trots att det handlar om en ogripbart stor summa så räcker inte pengarna till allt. Frågan är vad de kommer att användas till.

LÄS MER: Sverigeförhandlingen är en joker i leken

Idag, torsdag, väntas det klarna. Då presenterar Trafikverket sitt förslag till en ny nationell plan för infrastruktur. Det är den plan som styr utvecklingen av väg, järnväg, sjöfart och luftfart i Sverige.

För Västsverige är en stor fråga vad Trafikverkets förslag innebär för järnvägen mellan Borås och Göteborg. Sträckan är en del av den planerade höghastighetsjärnvägen mellan Göteborg och Stockholm.

Bygget av höghastighetsbanor har beskrivits som den största satsningen på 150 år. Men om och när och hur järnvägen ska byggas är fortfarande frågor som saknar svar.

Regeringens besked från i mars om höghastighetsbanorna väckte oro i Västsverige. Då pekade regeringen ut sträckorna Järna-Linköping och Hässleholm-Lund som de som skulle byggas först.

– En katastrof för Västregionen, sa då Johan Trouvé, vd på Västsvenska handelskammaren.

LÄS MER: Västsverige mister kampen om snabbtågen

Men så i maj tog följetången om järnvägen en ny vändning. Då lanserade Trafikverket ett nytt förslag som går ut på att först bygga järnväg för snabba regionaltåg med stopp vid valda stationer på sträckan Borås-Göteborg, och först senare komplettera för höghastighetståg till Stockholm.

Om det nya greppet finns med i planförslaget från Trafikverket återstår att se.

LÄS MER: Nytt förslag för järnväg till Borås

Ulf Olsson (S) är kommunstyrelsens ordförande i Borås. Han hoppas att sträckan Göteborg-Borås finns med i Trafikverkets förslag på ny plan, åtminstone att sträckan pekas ut om en brist, vilket att betyder att även inte om det finns pengar till att bygga sträckan under perioden så kan Trafikverket fortsätta planera.

– Det vore nästan en katastrof om den inte finns med ens som utpekad brist, säger han.

LÄS MER: Här ska tågen stanna

Även på annat håll i Västsverige väntas det spänt på Trafikverkets förslag. I Trollhättan hoppas man på pengar för att bygga nya slussar, vilket påverkar hela vänersjöfarten.

LÄS MER: 23.000 möjliga bostäder om järnvägen byggs ut

Och Västra stambanegruppen, som är en sammanslutning av åtta kommuner längs Västra Stambanan, har lobbat för ett nytt dubbelspår på den i dag överbelastade sträckan mellan Alingsås och Göteborg.

– Det finns ingen tveksamhet från någon part om att det behövs ett dubbelspår, men det betyder inte att det kommer in i planen, sa Leif Walterum, (C), ordförande i Västra stambanegruppen till SVT den 18 augusti.

Idag, torsdag, håller Trafikverket en presskonferens i Göteborg när förslaget om ny nationell plan presenteras och vad den innebär för Västsverige. Förslaget ska sedan ut på remiss för att regeringen ska kunna besluta om planen våren 2018.
