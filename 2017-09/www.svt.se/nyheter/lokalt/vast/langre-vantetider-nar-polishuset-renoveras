Längre väntetider när polishuset renoveras
Josefin Marjomaa

Från och med 18 september kommer renoveringen att pågå och den beräknas vara färdig vid årsskiftet. Det kommer att bli en ny reception och fler förhörsrum.

– Det blir en rejäl uppfräschning. Vi ska anpassa lokalerna till de behov vi har idag. Bland annat med bättre vapeninlämning och så att vi kan hantera fler ärenden på samma gång, säger Maaret Dahlqvist, gruppchef på polisen i Trollhättan.

Under hösten kommer servicen på polishuset att vara begränsad. Bland annat kommer det inte finns någon passhantering i Trollhättan. I stället kommer Trollhätteborna tvingas åka till Uddevalla eller Stenungsund.

Övriga ärenden som anmälningar, hittegods, delgivningar och tillståndsansökningar kommer fortfarande hanteras i Trollhättan. Väntetiderna och bekvämligheten kan däremot påverkas, menar Maaret Dahlqvist.

– Vi kommer ha ett litet väntrum men är det många som besöker oss samtidigt kan man behöva vänta utomhus. Det beror på att vi inte har möjlighet att hantera så många personer i taget, säger hon.

För den som önskar ett bekvämare besök är polishuset i Vänersborg öppet på tisdagar och torsdagar. Där finns det dock ingen möjlighet att hantera passansökningar.

I övrigt kommer polisens verksamhet bedrivas som vanligt i Trollhättan under hösten.
