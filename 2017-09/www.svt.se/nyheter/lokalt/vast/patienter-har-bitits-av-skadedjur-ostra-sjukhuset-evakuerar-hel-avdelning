Patienter har bitits av skadedjur – Östra sjukhuset i Göteborg evakuerar hel avdelning
Karin Jansson

GP var först med att rapportera om skadedjuren som drabbat Östra sjukhuset i Göteborg. Det är en psykiatrisk avdelning som evakuerats. Och enligt uppgifter till SVT Nyheter Väst så har problemen varit påtalade under flera månaders tid.

– Patienter har blivit bitna och även barn till personal har drabbats. Vi har hållit på och påtalat det här för våra chefer sedan maj men inga har tagit det på allvar, säger en anonym källa som arbetar på avdelningen.

Enligt personen som SVT pratat med har problemen fortsatt under sommaren.

– Nu när den ordinarie personalen är tillbaka igen kände vi att det var dags att ta tag i det här. På helgerna är inte den ordinarie ledningen här och då har vi tagit upp det med de jourhavande cheferna i stället, som tagit det på allvar.

Under fredagen var Anticimex på avdelningen och konstaterade att i stort sett samtliga lokaler var smittade.

– Man har hittat löss överallt. I personalens omklädningsrum, i TV-rummet och i salarna, säger källan och fortsätter:

– Patienter har haft sår på kroppen men cheferna har inte velat kalla hit experter från andra avdelningar som på fem minuter kan se om det är bett från vägglöss eller inte. Man vill väl förmodligen inte riskera att behöva stänga ner avdelningen, säger hen.

LÄS MER: Spridningen av vägglöss ökar drastiskt

Sahlgrenska universitetssjukhuset bekräftar för SVT Nyheter Väst att avdelningen har evakuerats. Pia Rydell är ordinarie verksamhetschef inom psykiatrin på Östra sjukhuset. Hon uppger att första gången hon fick information om problemen med vägglöss var i början av veckan. Hon uppger att hon haft kontakt med chefen på den aktuella avdelningen och att inte heller den chefen säger sig ha fått information om vägglöss förrän i början av veckan.

SVT: Personal vi talat med säger ju att de påtalat problemen sedan i maj. Hur kunde det här få pågå så länge?

– Eftersom jag inte vetat om det här förrän i början på den här veckan så är det svårt för mig att bemöta det. Men jag vill undersöka hur vi kan ha så olika bilder av vad som har hänt, säger Pia Rydell.

Enligt Rydell larmade man fastighetsägaren så snart man fick information om vägglössen. De valde då att stänga två rum för sanering.

SVT: Men bad ni dem att undersöka hela avdelningen, eller varför stängdes bara två rum efter den inspektionen?

– Det vet inte jag, men jag utgår ifrån att de fackmän vi anlitar gör ett bra jobb. Men här verkar inte saneringen riktigt ha bitit, säger hon.

Det var den jourhavande verksamhetschefen för psykiatrin på Östra sjukhuset som beslutade stänga hela avdelningen på lördagseftermiddagen. Han vill inte uttala sig om hur den ordinarie ledningen på avdelningen hanterat personalens larm om vägglössen tidigare under året, men säger att han är nöjd med hur han och personalen agerat under lördagen.

– Jag vet att det konstaterades vägglöss i två rum tidigare i veckan och att man hållit dem stängda. Det var när man skulle öppna dem igen i dag på rekommendation från saneringsfirman som man upptäckte nya vägglöss. Då bestämde vi oss för att stänga avdelningen helt.

Stängningen innebär att psykiatrin tappar 14 vårdplatser under tiden som avdelningen är stängd. Patienterna, som lider av allvarliga psykiska sjukdomar i kombination med allvarliga missbruksproblem har fått flytta till en grannavdelning.

SVT: När kan ni öppna avdelningen igen?

– Vi har haft kontakt med Västfastigheter som förvaltar lokalerna. De i sin tur ansvarar för att få fram saneringsfirma. Vi försöker få till en saneringsfirma så fort som möjligt. 48 timmar efter att man sanerat avdelningen kan man släppa in patienter igen.
