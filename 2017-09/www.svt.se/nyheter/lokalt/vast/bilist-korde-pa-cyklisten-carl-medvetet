Träningscyklade på vägbanan – blev påkörd av bilist
Josefin Marjomaa

På tisdagar brukar Carl Bylund och en grupp med andra cyklister träningscykla tillsammans. Igår kväll var de en grupp på åtta personer som cyklade på gamla riksvägen mellan Lindome och Kållered.

Bredvid vägen går en cykelbana, men eftersom gruppen cyklade i höga hastigheter ansåg de att vägen var lämpligare.

Under cykelturen dök plötsligt en bil upp som svängde in nära cyklisterna och bromsade in.

– Jag lyckades köra förbi bilen. Men när jag hamnade framför så hörde jag hur den accelererade kraftigt. Jag tänkte: ”Herregud, han jagar verkligen mig. Nu är jag ett byte”. Han försökte köra ihjäl mig helt enkelt, säger Carl Bylund.

Han berättar att bilisten prejade ner honom. Samtidigt körde han in i en betongkant intill vägen och fick punktering.

– Jag tumlade omkring på marken men tog mig upp så fort jag kunde. Sen öppnade jag passagerardörren till bilen för att komma i kontakt med föraren eftersom jag ville förstå varför han jagade mig. Det första som slog mig var att det satt ett litet barn i passagerarsätet som såg skräckslagen ut.

Föraren försökte köra vidare men Carl hann rycka ur nycklarna ur tändningslåset. Bilisten försvarade sig med att säga med att cyklar inte ska köra på vägen, menar Carl.

– Han menade att vi hade brutit mot trafikregler och att det var därför han gjorde så här. Det gick inte att föra någon dialog med honom, han var helt ursinnig.

Polisen bekräftar för SVT Nyheter Väst att man har kallats till den akutella platsen och att man har upprättat en trafikanmälan.

Carl skadades inte allvarligt men fick skrapsår och ont i nacken.

– Mitt enskilda fall är en sak. Men det här är något som cyklister får vara med om hela tiden. Jag hoppas att det här blir en uppmaning till en bra debatt och diskussion om det förhårdnade klimatet i trafiken och mot cyklister, säger han.

Hur känner du för att bege dig ut och cykla igen?

– Cykling är mitt liv och är det jag vill ägna mig åt. Jag kommer däremot att vara vaksam och observant. Vi cyklister har rätt att vara på vägarna. Det är ett sunt transportmedel och en rolig hobby. Jag vill inte vika mig för ett hat från bilburna trafikanter.
