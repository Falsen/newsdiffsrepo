Han är svenskarnas präst i Mali
Daniel Brodén

Han är basens fältpastor med allt vad det innebär.

– Min vardag på Camp Nobel börjar med att jag vaknar tidigt, äter frukost och håller morgonbön, säger Josef Ekesryd, som till vardags är präst i Lidköping.

Till morgonbönen kommer några stycken och sen under dagen finns han tillgänglig för samtal på basen. Ibland följer Josef Ekesryd med ut på patrull.

2012 inleddes ett uppror efter en militärkupp och de norra och centrala delarna av Mali togs över av tuaregrebeller och islamister.

Efter att armén i Mali fick militär hjälp av Frankrike och andra västafrikanska länder kunde upproret slåss ner och sedan mitten av 2013 har FN haft uppdraget att bevara freden i landet.

Trots att den svenska basen har utsatts för raketattacker och detta anses vara FN:s farligaste uppdrag just nu så är inte Josef Ekesryd särskilt rädd.

– Man kan fråga sig varför jag inte är rädd då. Men vi är väldigt professionella.

Problemen med en bas i öknen är stora – värmen och vattenbristen och här finns inget – allt måste fraktas hit. Soldaterna här lever under ständig ransonering av vatten till duscharna.

– Vi lever under enkla förhållanden här och när jag kommer hem kommer jag uppskatta freden och det goda livet hemma i Sverige, säger Josef Ekesryd, fältpastor i Mali.

SVT Play: Se hela inslaget med Josef Ekesryd här.
