Åklagare vill ha straffskärpning efter nazistbomberna
TT

Männen, som tidigare hade kopplingar till nazistiska motståndsrörelsen (NMR), dömdes i tingsrätten för ”allmänfarlig ödeläggelse” sedan två bomber — en utanför Syndikalisternas lokal i Göteborg och en vid ett flyktingboende i Västra Frölunda — detonerat. Bomben vid flyktingboendet orsakade livshotande skador hos en anställd vid förläggningen. Den tredje bomben vid Lilleby Camping detonerade aldrig.

Enligt åklagaren hade männen politiska motiv för att placera ut sprängladdningarna. Ändå åtalas de inte för terrorbrott.

– Vi har valt att inte åtala för terroristbrott eftersom det inte är terroristbrott i juridisk mening, men jag har full förståelse för de som anser att det här är ett terroristbrott i språklig mening, sade Mats Ljungqvist i samband med tingsrättsförhandlingarna.

De tre männen fälldes alla i tingsrätten. Men rätten var inte enig på alla punkter. I sina överklaganden yrkar alla tre på att bli helt frikända. Åklagaren däremot vill att straffen skärps.

–  I första hand har vi ifrågasatt hela tingsrättens dom, i vart fall vill vi att det hamnar i linje med lagmannens skiljaktiga mening med en mildring av straffet, säger Michael Hansson som företräder en av männen, till GT.

Rättegången inleds på fredagen och beräknas ta tre dagar. Två av dem är öppna, den tredje dagen kommer rätten enskilt att titta på inspelningar av förhören från tingsrätten. Och trots att det är hovrättsförhandlingar hålls rättegången i tingsrättens säkerhetssal.
