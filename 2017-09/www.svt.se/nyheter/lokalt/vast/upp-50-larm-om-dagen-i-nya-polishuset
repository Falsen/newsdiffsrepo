50 larm om dagen i nya polishuset
Björn Alm

Det var i slutet av 2015 som renoveringen av polishuset i Lidköping startade. Förutom bättre lokaler fick också polisen en förbättrad säkerhet. Efter att man flyttade tillbaka in i slutet av mars i år har det varit en problematisk uppstart, något som NLT har skrivit om.

– Det är betydligt mer säkerhet än vad vi har haft tidigare mer fler larm på dörrar och man behöver kort för att ta sig igenom, säger kommissarie Mikael Ekdén som varit projektledare för det nya polishuset i Lidköping.

Tillsammans med säkerhetssystem, dörrar och den mänskliga faktorn har det gjort att larm har triggats upp till 50 gånger om dagen. Ett arbetsmiljöproblem som stör både utredare och stationsbefäl.

– Det kan vara personal som glömmer sitt passerkort och rycker i dörrar. Även i entrén kan allmänheten missa att de inte ska dra i nödhantag på dörrar, säger Ekdén.

För stationsbefälen blir det också mycket jobb som går till att kolla upp vad det är för larm som har gått.

– Det är irriterande och stör arbetet när du behöver ta ditt passerkort som sitter kopplat till datorn och gå i väg och se efter vad det är för larm som ljuder, säger Margita Johansson, stationsbefäl på polisen i Lidköping.

Enligt Mikael Ekdén räknar man med en inkörningsperiod på någon ytterligare månad.

– Vi hade en efterbesiktning tidigare i veckan där det visade sig att en dörr hade larmat 20-tal gånger det senaste dagarna. Det sådant vi åtgärdar.

Samtidigt tycker han att flytten är positiv med tanken på att det numera är högre säkerhet.

– Vi vill ha ett säkert polishus. Det är viktiga frågor så att vilka som helst inte ska komma in för det kan faktiskt finnas personer som vill polisen illa, säger Mikael Ekdén.
