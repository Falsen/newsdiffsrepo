Kommunalråd kallade katolska kyrkan för pedofilklubb
Josefin Marjomaa

Reportaget sändes i söndags kväll och senare under kvällen skrev Evy Gahnström (V) tweeten, vilket Bohusläningen var först att skriva om. Under måndagen tog hon bort den och ber nu om ursäkt.

– Först vill jag säga att det är klart att det är enskilda katolska präster som begår de här övergreppen och inte hela kyrkan. Däremot verkar det ju ske inom katolska kyrkans ram, men det borde jag ju ha skrivit och det får jag be om ursäkt för.

Förstår du om katoliker skulle ta illa upp av tweeten?

– Ja, det förstår jag. Jag borde ha skrivit ”katolska präster inom katolska kyrkan”. Det är ju inte hela kyrkan som tycker det här.

Evy Gahnström berättar att hon framförallt är upprörd för barnens skull men i framtiden ska tänka till hur hon formulerar sig.

– Det gör fruktansvärt ont. Hur kan man i en maktställning använda sig av så avskyvärda handlingar? Katolska kyrkan har en stark ställning runt om i Europa. Föräldrarna kanske inte tror på barnen om de berättar att prästerna begår sådana här handlingar. Då blir det ett dubbelt svek.

Se Dokument utifrån: Påven och pedofilerna
