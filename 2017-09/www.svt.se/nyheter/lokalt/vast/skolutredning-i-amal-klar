Skolutredning i Åmål klar
Aron Engman

Det började med att man 2014 upptäckte mögel på Rösparksskolan i Åmål. Frågan om en ny skola tog fart och har sedan dess diskuterats flitigt.

Alternativen har i korthet varit att antingen ha två skolor där förskola skulle separeras från låg- och mellanstadium, eller att ha en stor gemensam skola med 800 elever.

LÄS MER: Åmål ett steg närmare ny storskola

I december förra året tog dock fullmäktige beslutet – efter flera timmars debatt – att gå på förslaget om en samlad skola i Åmål.

Priset: 400 miljoner kronor.

– Det är enormt mycket pengar, nu måste vi utreda vad som är möjligt, sa kommunalråd Michael Karlsson (S) då.

För beslutet innebar också att förslaget skulle utredas vidare – även delen om två skolor.

– Jag vågar inte svara när det kommer till skarpt förslag. Men vi kan inte hålla på utreda i all oändlig tid, någonstans måste vi ta ett beslut, sa han.

Nu har utredningen kommit fram till att båda varianterna skulle komma att kosta ungefär 400 miljoner kronor, uppger P4 Väst.

– Det känns bra att konsultrapporten förstärker bedömningarna och beräkningarna som kommunen har gjort tidigare, säger Michael Karlsson till radion.

Nästa steg blir fler diskussioner med de övriga partierna om hur processen ska se ut framvöver.
