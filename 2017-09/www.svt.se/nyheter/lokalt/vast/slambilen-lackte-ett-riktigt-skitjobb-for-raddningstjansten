Slambilen läckte – ett riktigt skitjobb för Räddningstjänsten
Valeria Helander

En tankbil, fulltankad med flytande gödsel, började läcka på E6 i södergående riktning under eftermiddagen.

– Chauffören hade sinnesnärvaro och fick undan lastbilen ganska snabbt från vägen, berättar K-G Persson, räddningschef på Södra Bohusläns Räddningstjänstförbund.

Gödslet i tankbilen hade av någon anledning börjat jäsa och därför börjat läcka ut genom en övertrycksventil, och en del av lasten hamnade på vägbanan, något som räddningstjänsten nu måste ta tag i.

– Vi ska städa lite grann efter dem, spola av vägen och så.

Tankbilen står i nuläget i en ficka mellan Ödsmålsbron och Ljungskile och påverkar inte trafiken. Däremot kommer medtrafikanterna förmodligen kunna känna lukten av var olyckan inträffade.

– Det luktar nog där en stund skulle jag kunna tänka mig, säger K-G Persson.

Medan räddningstjänsten städar upp på vägbanan ska den osande lasten lastas över i en annan tankbil för att fortsätta sin färd mot Falkenberg.
