Skulle bli blond – blev brunett
Karin Jansson

– Jag känner mig så ledsen. Jag var tydlig med att jag ville färga min utväxt blond. Jag sa att jag ville ha det askblont, säger Marzieh Kazemnaghash.

Det var förra veckan som hon besökte en salong i västra Göteborg för att ljusa upp sitt redan ljusa hår. Vid flera tillfällen anade hon oråd och påtalade att färgen som lades i hennes hår såg mörk ut.

– Jag fick då svaret ”det blir ljust sen när det torkar”. Men när håret hade torkat och det var dags för klippning såg jag att ena sidan var riktigt mörk. På andra sidan var det lite blont. Frisören gick då och hämtade sin kollega.

Enligt Marzieh Kazemnaghash, ska kollegan ha uppmanat frisören om att gå och blanda en ny färg och göra om behandlingen.

– Hon sa att det inte går att färga mitt hår blont. Men jag har ju varit blond i flera år. Hon sa sen att hon skulle ringa till sin arbetsgivare för att prata om det som hänt. Men bara en stund senare dök det upp en vakt som sa att jag skulle lämna salongen omedelbart.

Vid kassan ska Marzieh ha sagt att hon endast ville betala för klippningen men då fått beskedet att hon var tvungen att betala även för färgningen.

– Jag fick betala nästan 1300 kronor. Eftersom jag var ledsen och upprörd höjde jag min röst och sa att jag skulle anmäla detta till Allmänna reklamationsnämnden. Då sa vakten att jag inte fick hota personalen, säger hon.

Marzieh Kazemnaghash har nu gjort en anmälan till Allmänna reklamationsnämnden där hon kräver att få tillbaka utlägget för behandlingen.

– Jag är inte arg över pengarna. Jag är arg över det bemötande jag fick och att jag fick skämmas inför de andra kunderna på salongen när vakten tog med mig ut från salongen. Alltsammans var väldigt obehagligt. Jag hoppas att de förstår vad de har gjort, säger hon.

SVT Nyheter Väst har varit i kontakt med frisörsalongen via telefon och mail men de har ännu inte velat bemöta kritiken.
