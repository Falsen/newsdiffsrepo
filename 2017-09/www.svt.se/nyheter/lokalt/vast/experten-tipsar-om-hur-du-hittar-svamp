Svampexperten delar med sig av sina bästa tips
Mattias Jansson

Under Svampens dag kan man på vissa platser följa med en svampkunnig ut i skogen. Då får man lära sig mer på plats om vilka svampar som går att äta. Det finns ett antal svamparter som är lätta att känna igen, och som experterna rekommenderar att man plockar och äter. De handlar om karljohan, kantarell, kremlor och riskor.

Om man plockar fel svamp kan det bli en fråga om liv eller död.

– Vit flugsvamp och lömsk flugsvamp liknar en del ätliga svampar, men de innehåller gifter som förstör våra inre organ. Det sker några tragiska fall nästan varje år där förgiftade människor dör för att de inte fått hjälp i tid, säger Ellen Larsson museiintendent på institutionen för biologi och miljövetenskap på Göteborgs Universitet.

Ellen Larsson rekommenderar den som är osäker på vilka svampar som är ätliga att klicka in på Svampguiden.

Det första problemet för många kanske inte är att veta vilka svampar som är ätliga, utan att hitta några svampar överhuvudtaget. De lyckliga som har hittat ett bra svampställe delar sällan med sig av den kunskapen.

– Det gäller att gå ut i skogen under rätt tid. Svamparna är beroende av värme och regn och trivs ofta i fuktig blåbärsgranskog. Just nu poppar det upp svampar i våra skogar och parker. Kremlor och riskor är det gott om nu, säger Ellen Larsson.

Sillkremlan är en god matsvamp. Kremlorna har vit fot och vita lameller med färgglada hattar.

Svampar finns överallt men många gånger syns de inte. De spelar en stor roll i vårt ekosystem. Nästan alla gröna växter lever i symbios med svampar.

– Svamparna producerar näringsrik jord som en lång rad djur och växter behöver för att leva. Denna cirkulation av organiskt material tycks vara helt nödvändig för flercelligt liv på jorden, säger svampforskaren Henrik Nilsson.

Ellen Larsson berättar att utan svamp hade vi inte haft någon skog på våra breddgrader.

– Tittar man närmare på trädens rötter så är de täckta av svamparnas mycel (svamptrådar). Det blir en symbios där trädet får vatten och mineraler och svampen får kolhydrater, förklarar Ellen Larsson.

På söndag kommer även Ellen Larsson bege sig ut i skogen med en korg i handen.

– Ja, alldeles säkert. Som mykolog och svampnörd är jag ute i naturen så mycket jag kan under hela svampsäsongen.
