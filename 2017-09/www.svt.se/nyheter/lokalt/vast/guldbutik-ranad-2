Guldbutik rånad i Uddevalla
Bernhard Öhrstedt

Det var vid 12:36 som polisen larmades till butiken i centrala Uddevalla. En person misshandlades i samband med rånet.

– Det är oklart om de varit beväpnade. En man har fått ett slag i ansiktet, eventuellt med ett tillhygge, säger polisens presstalesperson Tommy Nyman.

De två rånarna försvann springande från platsen, bort över Lagerbergsgatan.

Vittnen berättar för Bohusläningen att de ska ha blivit beskjutna när de följde efter gärningsmännen. Men enligt polisen handlade det inte om någon riktig pistol.

Polisen säger sig ha hittat en vapenattrapp med en slags knall-effekt längs rånarnas flyktväg.

– Det kan vara en knallpulver eller en startpistol. Vi får se när teknikerna har tittat på det, säger polisens presstalesperson Hans Lippens.

De båda rånarna söks i nu området av flera polispatruller och polishelikopter. De beskrivs som två blåklädda yngre män med mopedhjälmar.

Tågtrafiken genom Uddevalla stängdes av i samband med polisens jakt efter gärningsmännen.

– Vi har letat igenom en tunnel men det gav inget. Nu är tågtrafiken igång igen, säger Hans Lippens.

Det är än så länge oklart om rånarna fick med sig något vid rånet.
