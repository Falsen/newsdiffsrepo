Måljakt väntar i kvällens derby mellan Gais och Örgryte
Jesper Larsson

I maj slutade superettans Göteborgsderby mellan Örgryte och Gais 0-0 för tredje gången i rad. Men sannolikheten för att måltorkan ska upprepas bedöms som liten.

– Det som talar för att det blir mål i kväll är väl just att det varit tre mållösa derbyn innan, det kan inte hända igen. Jag tror båda lagen känner att nu får det vara nog och att det hellre får bli 4-4, säger Örgrytes assisterande tränare Fredrik Björck och skrattar.

Det har varit ett tungt år för båda lagen och under sommaren har nya tränare tagit över både i Gais och Öis. Fredrik Björck assisterar sedan ett par veckor tillbaka Sören Börjesson i Örgryte och Bosko Orovic leder Gais sedan i mitten av juli.

För den sistnämnde har arbetet med offensiven varit ett viktigt uppdrag.

– Målsnittet är lite bättre nu än vad det var innan men vi måste förbättra offensiven ytterligare. För att göra mål måste man skapa fler målchanser och förhoppningsvis kan det bli ännu bättre, säger Bosko Orovic som inte vill avslöja om han startar laget med två eller tre anfallare när domaren blåser igång matchen på Gamla Ullevi.

– Det får bli en överraskning. Det ska bli skitskoj med ett derby men samtidigt måste vi se det som en match som alla andra och det känns som att spelarna är inställda på det också, säger Gais-tränaren.

Men medan de grönsvarta vill se derbyt som vilken match som helst så är just derbyfesten ett välkommet inslag för Öis efter turbulensen som varit i klubben.

– Det kommer lägligt. Jag har fått indikationer från spelarna under hela veckan att de tycker att det är gött med ett derby nu. Ett derby lever sitt eget liv utan fokus på tabellen och vi får en chans för en nystart, säger Fredrik Björck och fortsätter:

– Vi har tidigare varit lite fega med att gå offensivt med hela laget så vi har pratat mycket om att våga gå framåt. Att göra mål är enda sättet att vinna matcher.

Inför matchen ligger Gais en poäng före Örgryte som endast är tre poäng ovanför kvalplatserna för att hänga kvar i superettan.
