Jakten på det försvunna paketet – Bengt lyckades överlista Postnord
Anders Ekwing

Det såg aldrig ut att bli en särskilt komplicerad historia. Bengt Lundström i Mölndal arbetar som tyskalärare och beställde en DVD från Tyskland för att använda i undervisningen.

Beställningen från det tyska företaget den 6 augusti gick snabbt och lätt men det var när paketet kom till Sverige den 10 som cirkusen drog igång.

Det var tänkt att paketet skulle skickas till Bengts närmaste uthämtningsställe vid Hemköp i Mölndal, men dit kom det aldrig.

Istället skickades paketet till Coop i Kållered. Men när Bengt åkte dit för att hämta ut paketet hade det skickats iväg och han fick åka hem tomhänt. Kort därefter fick Bengt en ny avi som sa att paketet än en gång fanns att hämta ut på Coop i Kållered och historien upprepade sig igen och igen, och igen.

SVT Nyheter Väst har spårat paketets gång och det visar sig att Bengts DVD skickats till Coop i Kållered sex gånger. Men varje gång har man på Coop konstaterat att det kommit till fel uthämtningsställe och paketet har skickats tillbaka. Och Bengt var ständigt ett steg efter.

– Det är inte klokt. Det är ju inte långt för mig att åka till Kållered men avin kom alltid en dag efter så jag hann aldrig hämta ut den.

Det blev flera resor för Bengt Lundström mellan Coop, Hemköp och Postnords postterminal i Mölndal. Han ringde även upp Postnord centralt men ingen lyckades få stopp på den loop som paketet fastnat i.

Bengt tvingades ta saken i egna händer. Han ringde Coop i Kållered och sa åt personalen att hålla kvar paketet när det dök upp och inte skicka iväg det trots att det var felsorterat.

– De trodde inte att paketet skulle komma till dem igen men det gjorde det. Jag sa åt dem ”skriv lappar”, ” låt det inte skickas iväg igen”.

Och så blev det. Personalen höll kvar paketet och Bengt lyckades få sin DVD – 14 dagar efter att försändelsen nådde Sverige.

– Det hade kunnat fortsätta hur länge som helst. Det säger ju en del om hur kommunikationen fungerar mellan Postnord och uthämtningsställena.

Postnord beklagar det som inträffat och händelsen har presenterats för ansvarig chef för att något liknande inte ska hända igen.

– Felet är vårt till 100 procent. Ombudet har gjort rätt som scannat paketet som felsorterat men vi har handlagt det på ett felaktigt sätt och kört det till fel ombud, säger Mats Stålgren som är regionchef i väst vid Postnord.

Mats Stålgren säger att det har inträffat tidigare att försändelser fastnar i en loop och skickas fram och tillbaka mellan Postnords terminal och ombudet.

– Det har hänt men det är ovanligt att det studsar så här många gånger. Vi tar nu upp det här på arbetsplatsen så att alla blir medvetna om det så att vi kan täppa till den här bristen.

För Bengt Lundström slutade historien efter många turer lyckligt, men förtroendet för Postnord verkar ha fått sig en törn.

– För min del handlade det bara om en DVD till undervisningen. Jag tänker på dem som har viktiga försändelser som ska fram.
