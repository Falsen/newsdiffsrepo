Läkare varnar för viss typ av Alvedon
Rebecca Nyström

Tabletterna ser precis ut som vanliga Alvedon. Men heter Alvedon 665 milligram och skiljer sig genom att den ger en långsam frisättning av paracetamol i kroppen. På Sahlgrenska har under våren två patienter tvingats till levertransplantation efter att ha fått i sig för stora mängder av läkemedlet.

– Det har inte varit avsiktliga överdoseringar utan de har ätit för mycket tabletter under ett par veckors tid på grund av värk, säger överläkare Kai Knudsen på Sahlgrenska Universitetssjukhuset.

Sjukvårdens nuvarande behandlingsmetod då en patient har fått i sig för mycket paracetamol, har visat sig vara otillräcklig vid stora överdoser av Alvedon 665 mg. Och nu höjs varningar om riskerna med läkemedlet från flera håll.

– Det är större risk för att man får en leverskada om man får i sig för mycket och det är svårare för sjukvården att behandla överdosering av preparatet på rätt sätt, säger överläkare Kai Knudsen.

LÄS MER: Läkemedelsföretaget: ”Det går inte att uttala sig vad som är den giftiga dosen för just dig”

Även Giftinformationscentralen har uppmärksammat riskerna med att Alvedon 665 mg kan orsaka svårbehandlade förgiftningsfall och har ändrat riktlinjerna för behandling.

– Hela omhändertagandet blir annorlunda. Vi måste ta upprepade prover och patienten måste stanna minst ett dygn på sjukhus så vi kan se att levern inte får några skador, säger överläkare Kai Knudsen.

En av fördelarna med Alvedon 665 milligram är att den ger smärtlindring under längre tid och att patienten därmed inte behöver ta lika många tabletter.

Antalet utskrivna recept på Alvedon 665 milligram har ökat stadigt under de senaste åren. I Västra Götaland står läkemedlet för 40 procent av den totala förskrivningen av paracetamol.

Riskerna med läkemedlet är nu under utredning av Europeiska läkemedelsmyndigheten. I sommar väntas de komma med sin rapport.

– Jag tycker riskerna överstiger vinsten för patienten. Jag är tveksam till att den här medicinen överhuvudtaget behövs, säger Kai Knudsen.

SVT Nyheter Väst har har pratat med företrädare på GlaxoSmithKline, som är en av läkemedelstillverkarna bakom preparatet. De säger att de stödjer utredningen av preparatet och tycker att det är viktigt att man ser över riktlinjerna för behandling av överdoser.

Förtydligande: I en första version av artikeln skrev vi att sjukvårdens motgift inte fungerar vid överdosering av Alvedon 665 milligram. Vi vill förtydliga att nuvarande behandlingsriktlinjer med motgiftet har visat sig otillräckliga vid stora överdoser. Det visar en studie som gjord av Giftinformationscentralen.
