Skolbarn skar sönder bussäten under utflykt
Axel Håkansson

Det var i tisdags som ett antal klasser från Bleketskolan var i Göteborg för att gå på en guidad visning på Operan bland annat.

Efteråt upptäcktes att någon eller några skurit sönder flera bussäten i två olika bussar, vilket Nyheter STO är först med att berätta.

Nu har skolledningen skickat ut ett brev till elevernas föräldrar där de uppmanar föräldrarna att prata med barnen för att få reda på vem som ligger bakom.

– Det här är mycket tråkigt och sorgligt, säger Margareta Bertilsson, skolans rektor.

I nuläget vet inte rektorn vem som ligger bakom. Men det kommer att bli en dyr historia. Bussarna var i stort sett nya och enligt Ljungskilebuss som var det inhyrda bussbolaget kommer man att få göra fabriksbeställningar på nya säten.

– Jag är hemskt bekymrad, det är mycket olyckligt det här, säger Daniel Olsson, ansvarig för försäljning och ekonomi på Ljungskilebuss.

Enligt Daniel Olsson vet man ännu inte exakt hur dyra reparationerna kommer att bli. Det kommer förmodligen inte att stanna vid 40 000 kronor.

– Räknar man in material, arbetskostnader och kostnader för att bussarna kommer att stå still under reparationen så stannar det nog inte där, säger han.

Enligt Daniel Olsson borde i första hand de elever som stått för tilltaget betala. Men eftersom man inte vet hamnar ansvaret hos beställaren, alltså skolan.

– Jag kan inte kommentera det ännu, vi håller på att utreda hur vi ska göra med betalningen, säger rektorn Margareta Bertilsson.

SVT Nyheter Väst har tidigare rapporterat om andra bussproblem på skolan, om hur bussbolaget på Tjörn under en period vägrade köra skolbussar på grund av stök.

Men enligt rektorn finns det inget samband.

– Den händelsen gällde helt andra elever och den situationen är uppklarad och vi har lämnat den bakom oss, säger hon.

I brevet till elevernas föräldrar skriver ledningen att man nu är oroliga inför en annan göteborgsresa som planeras inom kort.

Men rektorn vill tona ner det.

– Vi tror inte att det här kommer att upprepas, säger hon.

Daniel Olsson på Ljungskilebuss säger att man inte kommer att sluta köra för Bleketskolan.

– Det kommer vi inte att göra. I slutänden handlar ju det här om att några individer förstör för alla andra. Vi räknar med att skolan ser till att det här inte sker igen, säger han.

Skadegörelsen är polisanmäld.
