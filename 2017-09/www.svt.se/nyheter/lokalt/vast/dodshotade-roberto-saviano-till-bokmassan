Dödshotade Roberto Saviano till Bokmässan
Jesper Larsson

Sedan boken gavs ut 2006 lever Roberto Saviano under ständiga dödshot och bor på hemlig ort. Och att han nu gästar Bokmässan är ett efterlängtat besked för arrangörerna.

– Vi är oerhört glada att äntligen få Roberto Saviano som gäst på Bokmässan. Vi har försökt flera gånger tidigare men nu äntligen så fungerar det, säger Johan Kollén, seminarieredaktör för Bokmässan, till SVT Nyheter Väst.

Saviano är nu aktuell med sin roman Blodsleken, som också den tar upp maffian i Neapel.

– Det ska bli extra spännande att höra honom berätta om sin nya bok där han nu tar sig an den napolitanska maffian på ett annat sätt, genom skönlitteraturen.

Bokmässan har flera gånger tidigare hanterat gäster som lever under någon form av hot, Salman Rushdie och Lars Vilks för att nämna några.

– Så vi har en väl fungerande organisation kring den här sortens gäster, säger Johan Kollén.

Roberto Saviano tar plats på scen tillsammans med den svenska journalisten Kristina Kappelin tidigt under mässans öppningsdag.
