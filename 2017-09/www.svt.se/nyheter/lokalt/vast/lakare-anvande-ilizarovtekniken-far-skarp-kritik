Läkare använde Ilizarovmetoden – får skarp kritik
Jakob Eidenskog

Det är Inspektionen för vård och omsorg, IVO, som har utrett den orosanmälan som Skaraborgs sjukhus gjorde i september förra året efter att två läkare anmält en ortoped för flera vårdskador på patienter som opererats med den så kallade Ilizarovmetoden, en omdiskturerad metod som används vid benbrott.

LÄS MER: Läkare använde sovjetisk metod – stängs av

Totalt anmäldes 49 felbehandlingar och 37 av dem ledde, enligt en extern granskning, till allvarliga vårdskador.

– Metoden kan vara användbar, men här har den använts efter alldeles för vida indikationer, har den externa granskaren Olle Svensson, professor i ortopedi vid Umeå universitet, tidigare sagt till SVT.

Läkaren stängdes under ett antal veckor av från sin tjänst men fick senare komma tillbaka och arbeta med andra uppgifter.

LÄS MER: Kritiserad läkare tillbaka i tjänst

Nu har IVO granskat om läkaren utgjort en patiensäkerhetsrisk.

Enligt P4 Skaraborg skriver IVO bland annat att läkaren ”varit oskicklig vid utövningen av sitt yrke och att den oskickligheten kan befaras ha betydelse för patientsäkerheten.”

IVO riktar skarp kritik mot ortopedläkaren och föreslår att han ska ha en prövotid på tre år.

Ärendet skickas nu vidare till Hälso- och sjukvårdens ansvarsnämnd (HSAN) som kommer att bedöma om ortopedläkaren får behålla sin läkarlegitimation.

– Det är tungt, jag måste kämpa vidare, säger ortopeden till P4 Skaraborg.

LÄS MER: Britt-Marie opererades med Ilizarov-metoden

Den ursprungliga anmälan som gällde de 37 patienter som fått vårdskador har IVO ännu inte beslutat om.

Vid Skaraborgs sjukhus har fler än 500 patienter behandlats med metoden som även använts vid andra sjukhus.
