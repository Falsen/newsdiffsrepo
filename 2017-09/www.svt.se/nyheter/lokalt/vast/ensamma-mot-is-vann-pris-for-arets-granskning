”Ensamma mot IS” vann pris för årets granskning
Karin Jansson

Bara minuter innan galan ska börja får hon ett videomeddelande på sin telefon.

Hemma i huset i Mark sitter föräldrarna Anki och Pasi, dottern Marilyn och lilla Emilio. ”Utgången spelar ingen roll, vi har redan fått det högsta priset” låter de meddela.

I två år har Sanna Klinghoffer, tillsammans med sitt team, följt familjen som hamnade i en mardröm när den då 15 år unga dottern Marilyn rymde hemifrån och hamnade i greppet hos världens farligaste terrororganisation, Islamiska staten.

SE DOKUMENTÄREN: Ensamma mot IS

I nio månader pågick kampen om att få henne hem och det skulle krävas stora summor pengar och flera fritagningsförsök innan hon åter var på svensk mark. I Irak, där Marilyn befann sig den sista tiden, födde hon sonen Emilio.

– Så mycket har varit ovisst på så många plan. Först visste vi inte om Marilyn levde. Sedan visste vi inte om hon skulle klara av att föda sitt barn. Och skulle hon lyckas komma ut? frågar sig Sanna Klinghoffer som är reportern bakom reportaget ”Ensamma mot IS”.

LÄS OCKSÅ: Mot alla odds fick de hem dottern

I vintras sändes dokumentärserien i två delar, i Dokument inifrån. Men någon tanke på att vinna Kristallen för Årets granskning verkar inte ha funnits hos Sanna Klinghoffer förrän produktionen stod uppe på scenen under fredagskvällen.

– Jag hade inte ens någon puls. Jag var övertygad om att Fallet Kevin skulle vinna. Vi fattade ingenting när de ropade upp oss. Men det känns helt fantastiskt. Det här är en arbetsseger. Det är ett erkännande att vi lyckats skildra en komplex historia och lyckats beröra människor.

– Även om den största segern är att Marilyn kom ut, tillägger hon.

Sanna Klinghoffer förtydligar att det är ett lagarbete som ligger bakom produktionen och riktar ett stort tack till projektledaren Johan Brånstad, fotografen Bengt Löfgren, redigeraren Andreas Jonsson Hay och kontaktpersonen Dawood Khalaf.

– Men inte minst till denna modiga familj som satsade allt, med väldigt låga odds och tog hem spelet mot IS.
