Stopp i tågtrafiken efter kopparstölder
Jesper Larsson

Enligt Trafikverket så har kopparstölderna lett till ett elfel. Enligt de preliminära beräkningarna kommer trafiken att komma igång först vid middagstid. Det kan dock bli tidigare.

– Prognosen är väldigt osäker men en osäker prognos är att det ska vara avhjälpt klockan 11. Vi har bussersättning på samtliga turer, säger Lena Jovén på Västtrafiks presstjänst till SVT Nyheter Väst.

LÄS MER: Trafikverket fruktar ökning av kopparstölder

Resenärer uppmanas att kontakta Västtrafik för mer information om ersättningstrafik.

Vid niotiden på fredagsmorgonen meddelade Trafikverket att tågen rullar igen mellan Uddevalla och Munkedal. Stoppet mellan Munkedal och Strömstad beräknas vara löst först vid lunchtid.

LÄS MER: Nya kopparstölder på Bohusbanan – stopp i tågtrafiken

Hittills i år har runt 100 kopparstölder upptäckts vid det svenska järnvägsnätet. Det är få jämfört med för några år sedan, men eftersom priserna på koppar är på väg upp har man befarat att stölderna åter skulle öka.
