Skållades i badet på gruppboende – hård kritik från IVO
Fouad Youcefi

Händelsen inträffade på ett gruppboende i Göteborgstrakten för ett år sedan.

En man på gruppboendet skulle ta ett bad och personalen såg till att tappa upp badet. Men medan badkaret fylldes på gick personalen iväg för att göra annat.

När personalen kom tillbaka hade mannen klivit ner i vattnet – som visade sig vara mycket varmt.

Mannen drabbades av svåra brännskador och tvingades senare transplantera hud från sina lår till sina fötter. Trots att brännskadorna var så allvarliga så tog personalen inte kontakt med någon sjuksköterska direkt efter händelsen.

I stället dröjde det fem dagar innan personal tog med mannen till vårdcentral.

Nu får gruppboendet hård kritik från IVO för händelsen. Myndigheten skriver bland annat att brännskadan inte blev ”omhändertagen på ett adekvat sätt”, och att gruppboendet måste se till att personalen följer sina rutiner.

Dessutom ska den aktuella stadsdelsnämnden utbilda sina sjuksköterskor i hur de ska agera vid misstänkta brännskador.
