Nytt besked väcker hoppet om ny järnväg
Fouad Youcefi

– Vi satt precis och skrev på ett pressmeddelande när du ringde. Vad kul!

Trots gårdagens besked  från Trafikverket om att skjuta på den planerade utbyggnaden av järnvägen mellan Göteborg och Borås, så är kommunalrådet Per Vorberg i Härryda nöjd. Skälet är att regeringen valt ut Härryda kommun för en annan stor satsning.

Bostadsministern Peter Eriksson gav för en tid sedan samordnaren Johan Edstav i uppdrag att utreda möjligheterna för regeringen att stödja bygget av helt nya och hållbara stadsdelar och städer. Idag presenterades nio sådana förslag, och där är Landvetter södra i Härryda kommun ett sådant område.

– Det är en fantastisk förmån att ha möjlighet att jobba med en sådan här sak. Och det här beskedet gör att vi kan arbeta ännu mer intensivt med projektet, säger Vorberg.

Kommunens stora projekt innebär en helt ny stad söder om Landvetter med 10.000 bostäder för totalt 25.000 människor. Men för att den nya staden ska bli verklighet krävs det infrastruktur med både vägar och järnväg i anslutning till platsen.

LÄS MER: Ilska i Västsverige efter Trafikverkets förslag

Och det är det som regeringens samordnare nu sagt att han vill göra.

– Ja, det geografiska läget är väldigt intressant med närhet både till Borås, Landvetter flygplats och Göteborg. Härryda har dessutom varit så förutseende att man redan kommit väldigt långt i sitt projekt. Kan man få till en bra infrastruktur kring detta så kan det bli väldigt bra, säger Johan Edstav, regeringens samordnare i frågan.

SVT: Igår sa ju Trafikverket att man inte kommer att satsa på en utbyggning av järnvägen mellan Göteborg och Borås?

– Ja, vi får titta på det. Men det står ju också i noterna till Trafikverkets plan att mitt uppdrag kan påverka det hela.

LÄS MER: Här är Trafikverkets mångmiljardförslag

Per Vorberg i Härryda tycker det var synd att Trafikverket inte hade med järnvägen förbi Landvetter i sin plan, men är nu ändå hoppfull om att det kan bli verklighet med vissa infrastruktursatsningar från regeringens sida inom kort.

– Det negativa var ju tidsförskjutningen naturligtvis. Samtidigt har man öppnat dörren på glänt, och sagt att det går att tidigarelägga planerna om det kommer in pengar. Så beskedet från samordnaren om att man vill satsa på Landvetter södra kan faktiskt bidra till att vi får tillbaka den första etapputbyggnaden, säger han.

Kommunen och regeringens samordnare kommer nu att sätta sig vid förhandlingsbordet under hösten. Upplägget är att regeringen bidrar med infrastruktur i gengäld mot att kommunen bygger hållbart, både med blandad bebyggelse där alla har råd att bo, och med ett ekologiskt tänk i hela byggprocessen.

LÄS MER: Så vill Trafikverket satsa i Västsverige

Förutom Härryda kommun så vill samordnaren satsa på nya hållbara stadsdelar i Uppsala, Knivsta, Nynäshamn och Gävle. Totalt handlar det om 100.000 bostäder, där det alltså ska vara billigt att bo.

SVT: Det här påminner en del om hur det lät inför byggandet av miljonprogramsområdena på 60-talet. Finns det inte en risk att det slutar med att man byggt en hel hög med utanförskapsområden?

– Det finns såklart en risk när vi bygger såhär mycket att vi återupprepar missarna från 60- och 70-talsområden. Men bara att vi är medvetna om de riskerna gör det lättare att undvika det. Det här ska handla om levande stadsmiljöer, som inte är homogena utan där många olika människor från olika samhällsskikt kan bo och leva, säger Johan Edstav.

De 10.000 bostäderna i Härryda och runtom på de andra platserna kommer dock inte att byggas i en handvändning. Det är inte orimligt att tro att bygget tar uppemot 30 år, uppger Edstav. Samtidigt har man i Härryda kommit mycket längre än på andra ställen, eftersom kommunen redan köpt mycket mark, och nu håller på med en fördjupad översiktsplan.

– Det är skönt att vi redan varit igång med det här. Vi har kunnat säga till samordnaren att vi kommer att bygga oavsett regeringen vill vara med eller inte. Och om allt går som det ska så skulle det åtminstone  kunna vara byggstart inom några år, säger Per Vorberg.
