Testcenter för elbilar föreslås hamna på Lindholmen
Rebecca Nyström

De tunga fordonsjättarna AB Volvo, Volvo Cars, Scania och Cevt fanns på plats vid tisdagens pressträff. I en samstämmig kör hyllade de regeringens satsning på elfordon.

– Det är oerhört glädjande besked. Vi är inne i en stor omställning mot elfordon och behovet är skriande. Vi skulle vilja ha ett labb på plats, helst nu, säger Kalle Runnberg ansvarig för samhällspolitiska kontakter på Volvo Cars.

Regeringen vill, fram till 2023, satsa en miljard kronor på utvecklingen av fordon som drivs av el eller biogas. Den allra största delen av pengarna ska gå till ett forskningslaboratorium. Satsningen villkoras av att fordonsindustrin själva skjuter till lika mycket under perioden.

LÄS MER: Göteborg kan få testlabb för elfordon

– Vi har varit med i framtagningen av det här och det är en högst väsentlig satsning för vår framtid, säger Mats Fägerhag vd för Cevt.

I labbet ska de olika komponenterna till elbilar och elbåtar testas och utvecklas. Förhoppningen är att vara igång redan nästa år.

– Det är ett rekordtempo när det handlar om statliga satsningar på innovation.  Det var inte längesen vi kläckte idén och nu presenterar vi pengarna, säger näringsminister Mikael Damberg (S).

LÄS MER: Volvo spår teknikskifte till el vid 2020

Varför så bråttom med satsningen?

– Dels för miljön för att minska våra utsläpp. Men också för att Sverige ska kunna ligga i framkant och tävla internationellt med nya produkter och tjänster. Industrin står på tå och vill göra det här, säger näringsminister Mikael Damberg (S).

Något formellt beslut om var i landet forskningslaboratoriet ska hamna är ännu inte fattat. Men enligt förslaget som forskningsinstitutet Rise jobbar med just nu, så kommer huvuddelen av verksamheten att hamna på Lindholmen i Göteborg. En mindre del är tänkt att planeras i Stockholm.

LÄS MER: De försöker locka Tesla till Trollhättan

– Vi har ett vasst fordonskluster här i Göteborg redan. Det är lite Silicon Valley-vibbar och ett laboratorium för elektromobilitet skulle sitta som hand i handsken, säger Ann-Sofie Hermansson (S), kommunstyrelsens ordförande i Göteborg.
