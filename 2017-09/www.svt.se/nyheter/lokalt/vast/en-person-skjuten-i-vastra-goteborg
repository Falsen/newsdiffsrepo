Ung man skjuten i västra Göteborg
Georgina Harris

Larmet om skottlossning i Tynnered i västra Göteborg inkom klockan 20:31 på söndagen. En ung man född 97 hittades skjuten och allvarligt skadad. Skottlossningen ska ha ägt rum precis intill en förskoleverksamhet.

– Vi kom till platsen där vi anträffar en man som är skjuten, han är förd till Sahlgrenska sjukhuset och är allvarligt skadad, säger Göran Carlbom, vakthavande befäl vid polisen Västra Götaland.

– Det var ingen som vågade gå fram till killen som låg på marken. Om de skulle fortsätta skjuta, säger ett vittne till Aftonbladet.

Ytterligare tre män har blivit misshandlade och har förts till sjukhus.

– Vi har tre målsäganden som blivit misshandlade. De är jämnåriga, ungefär i samma ålder, säger Göran Carlbom, vakthavande befäl.

Polisens tekniker har under kvällen varit på platsen och kommer att fortsätta arbetet under måndagen.

– Platsen är fortsatt avspärrad, säger Thomas Gorner, vakthavande befäl på polisens region Väst.

Han vill inte berätta om polisen har gjort några fynd.

Lena Mattsson på Sahlgrenska universitetssjukhusets pressjour säger till TT att de har fått in fyra patienter i 20-årsåldern, alla män. En av dem beskrivs som allvarligt skadad medan de tre övriga är lindrigt skadade.
