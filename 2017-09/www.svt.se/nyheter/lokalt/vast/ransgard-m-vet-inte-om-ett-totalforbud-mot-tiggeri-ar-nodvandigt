Ransgård (M): Vet inte om ett totalförbud mot tiggeri är nödvändigt
Jesper Larsson

Förslaget om att införa ett nationellt tiggeriförbud ingår i det kriminalpolitiska program som en arbetsgrupp utsedd av Moderaternas partistyrelse presenterade på en pressträff under tisdagsförmiddagen. Ett förbud behövs enligt partiet för att stoppa ordningsproblem och utnyttjandet av utsatta människor. Enligt förslaget ska ett förbud omfatta alla som tigger och gälla på alla platser.

– Jag var den första moderaten som var ute och krävde detta redan 2014. Jag hade inte många ledande partiföreträdare med mig då så jag är väldigt glad i dag, säger Cecilia Magnusson (M), riksdagsledamot från Göteborg, till SVT Nyheter Väst.

LÄS MER: Moderat vill förbjuda tiggeri

Jonas Ransgård (M), som är andre vice ordförande i kommunstyrelsen i Göteborg, är inte lika positiv. Han ser hellre att kommunerna själva sköter eventuella tiggeriförbud, precis som Moderaterna kom fram till på deras senaste partistämma.

– Det är viktigt att kommunerna har möjlighet att förbjuda tiggeri på särskilda platser där det krävs, som till exempel i Brunnsparken i Göteborg. Ett totalförbud överallt och alltid vet jag inte om jag tycker är nödvändigt, säger Jonas Ransgård.

Annette Carlson (M), oppositionsråd i Borås, vill sätta sig in mer i förslaget.

– Jag instämmer i att man behöver se över lagstiftningen nationellt i de delarna som rör att människor utnyttjas och hotas att tigga, för det kan vi aldrig acceptera. Men att all aktiv och passiv insamling av pengar ska kriminaliseras, som det står i förslaget, där blir jag lite mer fundersam. Hur ska det bedömas?, säger hon till SVT Nyheter Väst.

Flera moderater i Västsverige välkomnar förslaget. I Trollhättan har partiet inte diskuterat frågan men Peter Eriksson (M), som är andre vice ordförande i Trollhättans kommunstyrelse, tycker spontant att man ska göra allt för att inte ha ett tiggeri i det svenska samhället.

– Personligen tycker jag att förslaget är ett steg i rätt riktning och det är bättre att man hanterar detta nationellt än att varje kommun gör det, säger Peter Eriksson till SVT Nyheter Väst.

Moderaterna i Skövde är positiva till att frågan om ett tiggeriförbud lyfts.

– Hade vi haft den juridiska möjligheten lokalt att införa ett förbud så hade vi lyft frågan för diskussion i Alliansen, men den möjligheten har vi inte i dag. Så vi ser positivt på ett nationellt förbud. Därmed inte sagt att ett förbud är lösningen på allt. Utvecklingen går ju fort och det är inte en lycklig utveckling för någon, säger Katarina Jonsson, kommunstyrelsens ordförande i Skövde till SVT Nyheter Väst.

I Öckerö kommun är kommunstyrelsens ordförande Arne Lernhag (M) försiktigt positiv.

– Jag har varit lite tveksam till ett förbud men det beror på hur det utformas. Samtidigt som jag ser problemen som finns med tiggeri så ser jag svårigheter med att införa det och hur det skulle efterlevas, säger Arne Lernhag till SVT Nyheter Väst.

– Men om man vill ha ett tiggeriförbud så är nog förutsättningen att det är nationell lagstiftning som gäller, fortsätter han.
