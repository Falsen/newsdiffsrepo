Blöt sötchock på Havets Hus
Valeria Helander

Två ungar av den rödlistade sorten knaggrocka har fötts under de senaste veckorna på Havets Hus akvarium i Lysekil.

Tillökningen innebär stor glädje för akvariet som arbetar med att föda upp och sätta ut rödlistade arter, exempelvis småfläckig rödhaj.

Även knaggrockan hotas av utrotning, då den fastnar i trålfiskenät och inte verkar kunna klara sig även om den släpps tillbaka i havet. Även förändrade livsmiljöer och brist på mat kan tänkas bidra till att det finns så få knaggrockor kvar.

Som om inte detta vore nog, har knaggrockan även svårt att föröka sig och tar lång tid på sig att bli könsmogen. De rockor som redan finns i akvariet förökar sig bara varannat år och det är inte omöjligt att så är fallet även ute i havet.

Och tyvärr är de även ganska känsliga. I januari föddes den första knaggrockan på Havets Hus, men dog tyvärr då den inte tålde vattentemperaturen. De två nya ungarna får därför växa upp i varmare vatten, i karantän. Och matmenyn består av krill och små bitar sill.

Knaggrockan är starkt hotad i såväl svenska som europeiska vatten och idag är det helt förbjudet att fånga knaggrocka i svenska vatten.
