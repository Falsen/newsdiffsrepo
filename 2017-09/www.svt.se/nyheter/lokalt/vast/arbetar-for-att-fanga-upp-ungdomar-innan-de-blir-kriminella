Stadsdelsdirektören om unga och kriminalitet i Tynnered
Josefin Marjomaa

I går kväll sköts en 20-årig man i Tynnered i västra Göteborg och skadades allvarligt. Ytterligare tre män misshandlades i samband med skottlossningen som ägde rum intill en förskoleverksamhet.

I april i år klassades Tynnered som särskilt utsatt av polisen och under flera av händelserna som ägt rum i området har gärningsmännen varit unga.

Efter skottlossningen erbjuds nu invånarna i Tynnered stöd i olika former från stadsdelsförvaltningen, civilsamhället och näringslivet i form av bland annat stödsamtal och ökad närvaro i området. Stadsdelsförvaltningen har personer i gula västar som rör sig i området som den som känner sig orolig kan prata med.

Det pågår dessutom ett förebyggande arbete för att förhindra att ungdomar i stadsdelen faller in i kriminalitet.

Vad är det ni skulle behöva för att få ordning på den här situationen?

– Jag tror att vi måste utöka samarbetet mycket mer mellan de olika sektorerna; kultur- och fritid, socialtjänsten och skola. Vi måste ha hela barnets uppväxtvillkor framför ögonen. Det är inte bara tiden i skolan, utan det handlar också om familj, fritid och att skapa förutsättningar för ett annat liv, säger Maria Lejerstedt, stadsdelsdirektör för västra Göteborg där Tynnered ingår.

Hon tycker att det känns som ett misslyckande att ungdomarna som redan fallit in i kriminalitet inte fångats upp tidigare av samhället.

– Man har säkert observerat dem tidigare. Det är ju någonting som brister när vi inte lyckats skapa förutsättningar för att de ska kunna lyckas i skolan.
