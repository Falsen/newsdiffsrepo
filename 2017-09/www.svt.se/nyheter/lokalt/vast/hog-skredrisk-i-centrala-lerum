Hög skredrisk i centrala Lerum
Sophie Gräsberg

När statens geotekniska institution nu har kartlagt tre mil av Säveån, från Göteborg till Lerum, har kommunerna fått en tydlig bild att utgå från när de planerar åtgärder för framtiden. Två av de känsligaste områdena är Jonsered i Partille kommun och Lerum centrum.

– Vi har en egen utredning, säveöversikten, och den kommer att kompletteras med denna utredning. Sen är det ju ett pågående arbete så vi kommer att fortsätta utreda frågan, säger Johanna Ek Wahlqvist, tf. enhetschef på Lerum kommun.

Lars Bengtsson har bott längst med Säveån i hela sitt liv och han är inte orolig för att det ska ske något skred. Under åren har han sett Lerum kommun göra många åtgärder längst med ån för att säkra sig mot skredrisken.

– Det har varit ständigt återkommande med skred- och rasrisk och nya bud hela tiden.  Så jag är van, det kommer väl kanske med tio års intervaller, säger Lars Bengtsson.

Klimatförändringarna kommer att ge ökad nederbörd och därmed ökade flöden i Säveån. Det har i sin tur ger en negativ påverkan på strandkanterna och stabiliteten. Lerum centrum är ett av de områden som kommer att påverkas.

– Det blir djupare i botten och det blir skador i strandkanten som gör att släntstabiliteten kan bli annorlunda. Det blir då lägre säkerhetsfaktorer för skred, säger Karin Bergdahl, projektledare på statens geotekniska institution.

Är du inte orolig för skredrisken?

– Vi är inte alls oroliga. Huset har stått här i alla år, man ska vara glad att man kan bo längst med Säveån. Det är ett fint område.
