En annan vård är möjlig manifesterade i Göteborg
Stephanie Londéz

I september förra året genomfördes manifestationer runt om i landet och under söndagen var det dags igen. Temat är vårdkrisen och målet är att informera medborgarna om situationen.

Can Altintasli är sjuksköterska och en av initiativtagarna till manifestationen i Göteborg. Han berättar om gensvaret efter förra årets manifestation.

– En del politiker fick upp ögonen och besökte sjukhus, men det har inte gett några rejäla och strukturella förändringar. Det är fortfarande så att vårdplatser stänger och man inte vet säkert om de ska öppna. Det finns mycket kvar att göra. Och det är knappast ett lokalt problem utan det ser ut så i många delar av landet.

I år har nio orter slutit upp och kraven från nätverket är specifika. I listan går det bland annat att läsa om en adekvat löneutveckling, mer tid för återhämtning vid natt- och skiftjobb, en utbyggd primärvård, en värdig äldrevård, vård som styrs utifrån patientens behov och lika vård för alla.

– Idag var det ett brett spann av personer som lyssnade på vad vi hade att säga. Och det är det vi vill åstadkomma. Vi har en tysthetskultur inom sjukvården som går ut på att man inte ska prata högt om läget. Men våra medborgare har rätt att veta vad som händer. Då kanske de får upp ögonen, säger Can Altintasli.

Vad har du för förhoppningar med manifestationen?

– Min förhoppning är väl lite att politiker ska våga ta i frågan. Att de inte ska ducka och lägga fokus på annat. Det är en fundamental fråga i Sverige som de måste ta sig an. Det är val nästa år och jag hoppas att något parti vågar ta i vårdfrågan. Vi finns tillgängliga för politikerna och det tror jag att de flesta är som jobbar inom sjukvården, avslutar han.
