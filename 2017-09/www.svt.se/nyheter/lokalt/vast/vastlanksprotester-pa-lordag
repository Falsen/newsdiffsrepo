Tusentals väntas demonstrera mot Västlänken
Hans-Åke Mossberg

– Vi har fortfarande inte fått klart för oss vad nyttan är med Västlänken, säger Caroline Thelning på arrangerande Västsvenska Folkiniativet.

Regeringen har gett klartecken till bygget av järnvägstunneln under Göteborg, man har avslagit samtliga överklaganden från privatpersoner och föreningar. Trafikverkets arbete fortsätter enligt plan.

Är det inte för sent att protestera mot bygget av Västlänken?

– Vi sträcker ut en hand, vi vill att de ska lyssna på oss, säger Caroline Thelning.

– De tänker ju gräva upp Göteborg på 15 ställen, evenemangsstaden Göteborg kommer att bli byggarbetsplatsen Göteborg.

”Folklig vrede”, kända göteborgare som talar och storbildskärm skall bidra till, hoppas arrangörerna, att uppemot 15.000 personer kommer att dyka upp på Gustav Adolfs Torg för vidare marsch mot Götaplatsen, för att visa sitt missnöje mot byggplanerna.

– Det här blir som vilket stort idrottsevenemang som helst.
