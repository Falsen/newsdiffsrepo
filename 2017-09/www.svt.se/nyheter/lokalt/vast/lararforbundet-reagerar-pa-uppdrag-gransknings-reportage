Lärarförbundet reagerar på Uppdrag gransknings reportage
Cecilia Lönnehed

Uppdrag Granskning berättade ikväll att på Sjumilaskolan i Biskopsgården är var fjärde manlig elev som gått ut högstadiet mellan 2011 och 2015 lagförd för någon form av brott.

Sjumilaskolan har en historik kantad av problem. När Skolinspektionen besökte skolan hösten 2015 vittnade lärare på skolan om att de är rädda och att de inte vågade avbryta bråk mellan elever – trots att de fruktade att eleverna ska slå ihjäl varandra.

– Det Uppdrag Granskning missar i sitt reportage är det enorma engagemang och det ansvar som lärare varje dag visar i skolan. Men lärare och skolledare kan inte utrota segregationen. Lärare och skolledare kan inte stoppa gängkriminaliteten. Vi lärare har ett viktigt jobb att lära våra elever allt vi förmår även i svåra situationer och i socialt utsatta miljöer. Med rätt förutsättningar kan och vill vi göra skillnad för våra elevers framtid, kommenterar Johanna Jaara Åstrand, ordförande i Lärarförbundet.

Hon tycker det är dags att erkänna att skolor i utsatta områden inte bara fordrar vissa extra resurser, utan att det istället handlar om att organisera skolinsatser på ett helt annat sätt.

– Aldrig har argumenten för att skriva in blandad elevsammansättning i skollagens portalparagraf varit större.

LÄS MER: Så fick Sjumilaskoskolan grönt på alla punkter från Skolinspektionen
