Läckö slott vittrar sönder
Björn Alm

Läckö slott ligger ute på Kållandsö i Vänerns södra del. Slottet har anor från medeltiden men den största delen av byggnationerna gjordes på 1600-talets senare del. När det kom i fältherren och rikskanslern Magnus Gabriel De La Gardies ägo gjordes stora arbeten för att det skulle bli ett slott i barockstil.

På slutet av 1960-talet och tidiga 70-talet gjordes stora renoveringar av slottets fasad. Putsen som användes var en blandning av cement och kalk vilket har fört med sig en rad problem som man nu får betala för. Putslagret blev för tjockt och släpper inte igenom fukt som ska kunna ta sig ut. Det har gett skador på bland annat bjälkar och fönster men också stora sprickor i putsen, något som NLT har skrivit om.

I somras ramlade också stora bitar ner från Slottskyrkans fasad. Det har gjort att förvaltaren Statens fastighetsverk har satt upp en skyddsställning i slottskyrkogården för att inte besökare ska skadas.

– Det är oroväckande och säkerheten är en viktig del, speciellt på ett besöksmål. I det här fallet har vi byggt skyddstak, säger Maria Hallberg, fastighetschef på Statens fastighetsverk.

Större arbeten på Läckö slott har stannat av på senare år efter renoveringsprojekt både 90- och 00-tal. Två tredjedalar av fasaden är fortfarande i behov ny puts. Det är samtidigt som Statens fastighetverks budget nästan har halverats på senare år.

– Nu har vi 190 miljoner kronor och det ska delas på ungefär 150 objekt över hela landet, varav kungens slott är några av dem. Så det är klart att det är ansträngt, säger Hallberg.

Även om fasadrenoveringarna på Läckö slott är prioriterande inom Statens fastighetsverk så är det oklart när de kan komma igång.

– Underhåll görs kontinuerligt men när det gäller större fasadprojekt får vi se och där vet vi inte riktigt. Jag hoppas att vi kan få medel så att vi kan börja på slottskyrkan nästa år. Då kanske det inte blir hela på en gång utan man får dela upp det i etappar, säger Maria Hallberg.
