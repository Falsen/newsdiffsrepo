Skövde stoppar studentflaken
Rebecca Nyström

Samtliga rektorer på kommunala och fristående gymnasium i Skövde kommun har gått samman och fattat ett gemensamt beslut. De sätter stopp för motordrivna fordon i den årliga studentkortegen.

– Vi kommer istället att ha en gående kortege. Det behöver inte innebära att det blir tråkigare. Tanken är att det ska bli en jätterolig dag för eleverna, säger skolchefen Johan Rahmberg.

Det främsta skälet uppges vara olycksrisken. Hittills har Skövde varit förskonade från olyckor med studentflak. Men i andra städer har det förekommit dödsolyckor.

– Vi kände som tvungna att fatta detta beslut. Vi kan inte stå bakom korteger med fordon längre, säger rektor Erik Eriksson.

Under fredagen kallades studentkommittéerna från de sex gymnasieskolorna i Skövde till ett möte med rektorer och polis.

Hur tog eleverna emot ert beslut?

– Naturligtvis är de besvikna. Det har så klart en bild framför sig över hur deras studentdag ska vara. De går inte att ställa om sig direkt på ett sittande möte, säger rektor Erik Eriksson på Västerhöjdsgymnasiet.

Att alla ska ha råd att vara med, är också ett argument som ligger bakom beslutet. Gymnasiechefen säger att de förekommer att avgångselever måste betala upp till 2000 kronor för att köpa sin plats på ett hyrt flak med ljudanläggning och chaufför.

– Studenten är väldigt dyr för många. Vi vet att det finns familjer som inte har råd och alla har rätt till en fin student, säger gymnasiechefen Johan Rahmberg.

Vad säger ni till alla elever som nu är besvikna på att de inte får fira traditionsenligt på ett flak?

– Det vi kan säga är att vi nu vill jobba tillsammans med eleverna för att skapa en ny tradition för studenten i Skövde. En som förhoppningsvis kommer att hålla i årtionden, säger rektor Erik Eriksson.

Gymnasiechefen Johan Rahmberg minns tillbaka till sin egen studentdag. Då var traditionen att gå till fots genom staden.

– Fördelen är ju att man kommer mycket närmare publiken. Nu får de dansa på gatan istället och man kan göra &#x27;high fives&#x27; med sin farmor som står och tittar, säger gymnasiechefen Johan Rahmberg.
