Hundar ska leta efter vägglöss
Josefin Marjomaa

Sedan i lördags har två avdelningar stängts på Östra sjukhuset i Göteborg efter larm om vägglöss. Igår inleddes en sanering och inventering efter vägglöss i lokalerna. Totalt är det 300 rum som ska inventeras.

– Vi är klara med saneringen på en av de avstängda avdelningarna och har påbörjat sanering i den andra, säger Thomas Bjarnemo, som företräder fastighetsägaren Västfastigheter.

Insekterna kommer att elimineras med hjälp av värmebehandling och därefter kommer specialtränade hundar att genomsöka lokalerna. Hundarna kommer även att kontrollera närliggande avdelningar och de avdelningar som sanerats. Detta för att se om saneringen gett effekt.

Thomas Bjarnemo räknar med att saneringen av de två avdelningarna kommer att vara klara under veckan. Hur lång tid inventeringen kommer att ta kan han inte svara på.

LÄS MER: Patienter har bitits av skadedjur
