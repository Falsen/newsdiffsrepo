Upprörda känslor i judiska församlingen i Göteborg
Axel Håkansson

Det var under torsdagen som polisen meddelade att man nu gett NMR tillstånd att demonstrera i Göteborg den 30 september. Sträckan nazisterna har fått tillstånd att vandra går bara ett hundratal meter från Göteborgs synagoga.

– Det här sker under vår allra heligaste dag. Jag respekterar att alla har rätt att demonstrera, även nazister. Men jag kan inte förstå att de får tillstånd att gå så nära oss just denna dag, säger Linnéa Katz, ledamot i informationsstyrelsen vid judiska församlingen i Göteborg.

Högtiden Jom Kippur anses som årets viktigaste dag inom judendomen och handlar kortfattat om att man ber gud om förlåtelse för synder begångna under året.

Högtiden är den som lockar flest troende till synagogorna.

– I vår församling har vi flera överlevare från förintelsen. De, deras barn och barnbarn lever för alltid med ett trauma efter en händelse som den här gruppen hävdar inte har hänt. Samma personer ska alltså demonstrera utanför vår synagoga just denna dag, säger Linnéa Katz.

Enligt Katz skapar demonstrationen nu både ångest och rädsla inom församlingen. Risken är att antalet besökare till högtiden kommer att påverkas.

– Det vet vi ännu inte men man kan ju befara det.

Inom judiska församlingen håller man just nu på att smälta beskedet och man vet inte hur man ska gå vidare.

Erik Nord, chefen för polisen i Storgöteborg, säger att han inte har någon möjlighet att ta hänsyn till omständigheterna.

– Vi varken får eller kan väga in symbolfrågor när vi ger tillstånd. Jag förstår mycket väl att det här rör upp känslor men det finns inget stöd i lagen för att ta hänsyn till det, säger han.

Men hade ni inte kunnat välja att ge tillstånd en annan väg, längre från synagogan?

– Nej för då tar vi ju hänsyn till symbolfrågan i alla fall. Det vi har att ta ställning till är en väg som vi bedömer som så säker som möjligt och det är det vi har gjort.

Erik Nord menar att polisen måste stå rak i besluten och inte låta sig påverkas av känslor överhuvudtaget.

– Demonstrationsfriheten är mycket högt prioriterad. Tycker man inte att det är rätt att vissa grupper ska få demonstrera, då får man ändra lagen. Vi kan inte tänja på de lagar som gäller utifrån vad olika personer känner.
