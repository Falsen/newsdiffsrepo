Skottskadad kvar på sjukhus – skador i bålen
Fouad Youcefi

Under natten har polisen arbetat på flera fronter för att få fast gärningsmannen eller gärningsmännen. Ett stort område har varit avspärrat vid platsen för skottlossningen, och på sjukhuset har polisen kunnat höra de tre personer som blev misshandlade i samband med skottlossningen.

– De har hörts väldigt ytligt. Vad som framkommit där har jag inga kommentarer till just nu. De uppgifterna ingår i förundersökningen spaningsärendet, säger Hans Lippens talesperson vid polisen i region Väst.

SVT: Är de här personerna kända av polisen sedan tidigare?

– Några av de här personerna är kända av oss sedan tidigare. De ingår i olika gängkonstellationer på olika sätt.

Den skottskadade mannen har under natten vårdats på sjukhus med skador i bålen. Polisen har inte kunnat höra den personen.

I Tynnered kommer polisen fortsätta arbeta på brottsplatsen under dagen.

– Avspärrningen kommer att vara kvar stora delar av dagen. Sedan kommer vi att genomföra dörrknackning och vittnesförhör också, säger Lippens.
