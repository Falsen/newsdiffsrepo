HVB-anställd misstänkt för våldtäkt mot barn
TT

Övergreppen ska ha skett under våren men blev kända i augusti. Det var då en av ungdomarna berättade att han haft sex med kvinnan flera gånger när hon var i tjänst som en lex Sarah-anmälan upprättades, uppger P4 Skaraborg.

Pojken ska ha berättat att kvinnan haft sex med flera på boendet, och att ledningen känt till missförhållandena under två månaders tid.

Pojken uppges ha mått mycket dåligt av det som inträffat. När han sade nej till att ha sex med kvinnan ska hon ha utövat påtryckningar mot honom via sms och Facebook, enligt lex Sarah-anmälan.

Socialtjänsten i kommunen anmälde fallet till polisen.

– Rubriceringen är våldtäkt mot barn och det blir det ju alltid då målsägande är ung, säger åklagare Berit Andreasson till GT.

Förundersökningssekretess råder och åklagaren vill inte lämna några fler uppgifter om fallet.
