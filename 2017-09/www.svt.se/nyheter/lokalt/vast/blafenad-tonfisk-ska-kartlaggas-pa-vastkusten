Blåfenad tonfisk ska kartläggas på Västkusten
TT

På lördag drar ett unikt märkningsprojekt i gång på Västkusten. Omkring 20 blåfenade tonfiskar ska fångas med spö på svenskt vatten och märkas med elektroniska sändare. Genom märkningsprojektet, som är ett samarbete mellan WWF, Havsfiskelaboratoriet SLU Aqua och Sportfiskarna, hoppas forskarna kunna kartlägga och säkra framtiden för tonfiskbjässen.

– Vi hoppas att vi med märkningsprojektet ska få en bättre kunskap om hur den blåfenad tonfisken rör sig, vilka djup de går på och vilken föda de föredrar. När forskarna har fått den informationen kan länderna förhoppningsvis göra en ännu bättre förvaltningsplan för blåfenad tonfisk, säger Inger Näslund som är havsexpert på WWF.

Totalt ska 40 märkningar göras — 20 på svenskt vatten och 20 på danskt. Men frågan är hur lång tid det tar att fånga in så många blåfenade tonfiskar.

– Det beror ju förstås en del på om väder och vind är tillräckligt bra för att man ska kunna gå ut och om det finns fiskar där ute. Men man har siktat tonfisk sedan i augusti och flera gånger de senaste veckorna, säger Inger Näslund.
