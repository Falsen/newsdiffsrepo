Göteborgs tvist med Ansaldobreda avgjord
Andreas Granat

I domen från skiljenämnden har Göteborgs Stad fått gehör för sina krav på ersättning för bristande tillgänglighet och driftsäkerhet. Man har också fått ersättning för merparten av de seriefel som man krävt ersättning för.

Men samtidigt måste Göteborgs Stad betala en ”liten del” av vad Ansaldobreda har begärt .

Totalt sett innebär skiljenämndens dom  ett ekonomiskt plus för Göteborgs Stad.

– Domen visar tydligt att det här ligger på Ansaldobredas ansvar, säger Johan Nyhus (S), kommunalråd i Göteborg.

– Vi kommer nu att analysera domen vidare, säger trafikkontorets chef Stefan Eglinger.

Trötta på förseningar och avtalsbrott gick Göteborgs kommun till skiljenämnden för att få ersättning från Ansaldobreda, som svarade med att kräva 650 miljoner kronor.

Köpet av spårvagnarna från italienska Ansaldobreda har kantats av problem sen avtalet skrevs 2001.

Spårvagnarna levererades flera år för sent och när de väl kom var de allt ifrån felfria.

LÄS MER: Göteborgs kommun tar Ansaldobreda till skiljedomstol

Till slut tog tålamodet slut och kommunen påkallade skiljeförfarande gentemot Ansaldobreda och varslade om uppsägning av ingångna tilläggsavtal, bland annat det om rostsanering.

Förutom försenade leveranser på upp emot två år och allvarliga rostangrepp på balkar, har man listat 17 seriefel på de levererade vagnarna. Fel som återkommer på vagn efter vagn.

LÄS MER: Krav på 650 miljoner i spårvagnsbråket

Göteborgs stad kräver ersättning för vad det kostat fram till idag för att byta ut dessa komponenter, men också vad det kommer att kosta i ökat underhåll 25 år framöver på grund av dessa felaktigheter. Man kräver också ersättning, viten, för dels de försenade leveranserna, dels att man tvingades ta 38 av 40 vagnar ur trafik på grund av rostangreppen.

LÄS MER: Göteborgs stad garderar sig för miljonsmäll

Göteborgs stad har här begärt ett okänt antal miljoner från den italienske leverantören för de störningar detta gjort på spårvagnstrafiken i stan, där turtätheten inte kunnat ökas som planerat och där resenärer som behövt låggolv för att ta sig ombord tvingats vänta då gamla 60-talsvagnar med höggolv ersatt.

Ansaldobreda har hävdat att problemen beror på de dåliga spåren i Göteborg, det besvärliga klimatet på västkusten och att Göteborgs spårvägar slarvat med underhållet. Tvisten handlar om en investering på över en miljard kronor för köpet av de 65 spårvagnarna, åratal av reparationer och vagnar som inte kunnat användas.

Ansaldobredas vd Antonio Liguori sa senare att han tänkte kräva 650 miljoner kronor av Göteborgs stad.

Utfallet från Skiljenämnden presenterades vid en pressträff som startade 15.30 på torsdagen.
