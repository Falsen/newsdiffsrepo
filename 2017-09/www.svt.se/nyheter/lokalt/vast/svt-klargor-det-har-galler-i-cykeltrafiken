SVT klargör: Det här gäller i cykeltrafiken
Josefin Marjomaa

På onsdagen rapporterade SVT om träningscyklisten Carl Bylund som berättade att en bilförare avsiktligt körde på honom. Enligt Carl försvarade bilisten sin handling med att Carl bröt mot trafikreglerna när han cyklade på körbanan.

Susanne Gustafsson, trafiksäkerhetsansvarig på NTF, Nationalföreningen för trafiksäkerhetens främjande, menar att cyklister i vissa fall får cykla på körbanan även om det finns en cykelbana, om det är lämpligare med tanke på färdmålets läge. Det innebär alltså att cyklister får vara på körbanan om det gör det lättare för cyklisten att nå sitt slutmål.

– Ur trafiksäkerhetssynpunkt skulle det även kunna vara säkrare för träningscyklister att vara på körbanan om de cyklar i höga hastigheter. Detta för att ta hänsyn till gångtrafikanter, barn och äldre som kan finnas på cykelbanan, säger Susanne Gustafsson.

Grundregeln är däremot att cykelbanan ska användas om en sådan finns.

Enligt Trafikförordningen ska cyklister färdas efter varandra. Om det däremot inte finns någon risk för fara eller problem för trafiken så är det lagligt att cykla i bredd.

Är det okej att cykla med musik i öronen?

– Det finns inga regler kring det. Det är lagligt att lyssna på musik men man ska ju vara uppmärksam och närvarande i trafiken, säger Susanne Gustafsson.

Får cyklister vara på trottaren?

– Det får de upp tills de är åtta år gamla.

Vad gäller i cirkulationsplatser?

– Om en bilförare ska köra in i en rondell så ska hen lämna företräde till all trafik som finns där, även cyklister.

Vilka regler gäller kring övergångsställe och cykelöverfarter?

– Övergångsstället är till för de som går. Bilister har ingen skyldighet att stanna för cyklister där. Men om du leder din cykel så blir du en gångtrafikant som bilarna ska stanna för. Vid cykelöverfarter finns det ett särskilt vägmärke och bilister ska lämna företräde till cykeltrafikanter.

När får bilförare köra om cyklister?

– Det gäller ju att alltid visa hänsyn och att omkörningen sker utan någon fara. Som vanligt måste bilisten veta att det inte kommer någon mötande bil. Sväng ut så att du har ett bra säkerhetsavstånd ifall cyklisten skulle vingla. Cyklister är oskyddade och bilister har större ansvar och måste räkna med att alla inte gör rätt. Man är tillsammans i trafiken och vi måste låta cyklisterna få finnas, även om de också måste visa vad som är klokt och rätt.
