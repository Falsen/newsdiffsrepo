Fastighetsägarna: Beskedet kom som en överraskning
Anders Ekwing

Branschorganisationen Fastighetsägarna i Göteborg blev tagna på sängen av Räddningstjänsten Storgöteborgs beslut att ta sin specialstege, en så kallad gårdshävare, ur bruk. Stegen har använts för att evakuera nödställda i lägenheter som endast har fönster mot innergården och som är belägna högre än de bärbara stegarna når. Räddningstjänsten motiverar sitt beslut med att gårdshävaren i princip aldrig kan användas då många innergårdar är trånga och det är svårt att få utrustningen på plats.

– Det är bedrövligt om räddningstjänsten köpt in utrustning som de inte kan använda, säger Rikard Ljunggren som är näringspolitiks ansvarig vid Fastighetsägarna i Göteborg.

LÄS MER: Räddningstjänsten varnar: 350 lägenheter i Göteborg saknar alternativ utrymningsväg

Räddningstjänsten beslutade i juni att ta gårdshävaren ur bruk och kommer i fortsättningen istället att skicka extra resurser till de aktuella adresserna för att bättre kunna hjälpa de boende genom rökdykning. Enligt räddningstjänsten är enda lösningen att de berörda fastighetsägarna ordnar med en alternativ utrymningsväg och förespråkar att utvändiga trappor byggs på husen. För Fastighetsägarna kom beskedet som en överraskning.

– Det känns som en väldigt drastisk åtgärd. Man lägger över ansvaret och kostnaden på fastighetsägaren när deras egen utrustning inte kan användas, säger Rikard Ljunggren.

Men är det inte bra att räddningstjänsten säger till så man inte förlitar sig på en lösning som inte är tillförlitlig?

– Räddningstjänsten har ju det uppdraget. Men man blir ju förvånad som fastighetsägare när man tror att det finns en lösning som sedan inte fungerar i praktiken och dessutom får ta hela ansvaret och kostnaden för det själv. Uppenbarligen fungerar gårdshävare i Gamla Stan i Stockholm, så varför inte i centrala Göteborg?

Enligt Rikard Ljunggren är det inte bara kostnaden som är ett problem. En utvändig trappa skapar också problem kring säkerhet och trygghet.

– Som boende kan man uppleva det väldigt otryggt med en utanpåliggande trappa direkt utanför fönstret med ökad inbrottsrisk och liknande. Då innebär åtgärden att säkerheten påverkas negativt ur ett annat perspektiv.

Fastighetsägarna efterlyser nu en diskussion med Räddningstjänsten Storgöteborg för att hitta alternativ. Organisationen hade också gärna sett att en dialog hade upprättats tidigare om tillgänglighet och utrymme på innergårdarna.

– Självklart måste man kunna evakuera folk om det brinner och fastighetsägaren är skyldig att arbeta systematiskt med brandskyddet och hålla utrymningsvägar fria. Men det kan inte ställas oskäliga krav på fastighetsägaren bara för att räddningstjänsten inte har rätt utrustning för att lösa sina uppgifter.

Fastighetsägarna uppmanar nu sina medlemmar att överklaga förelägganden om alternativa utrymningsvägar från räddningstjänsten för att få ett beslut som är prejudicerande.

– Det är enda sättet. Fastighetsägaren ska enligt lag vidta skäliga åtgärder för att motverka brand och olyckor. Vi anser inte att räddningstjänstens krav är skäliga och då måste frågan avgöras i domstol, säger Rikard Ljunggren.
