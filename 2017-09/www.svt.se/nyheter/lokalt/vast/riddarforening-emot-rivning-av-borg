Borgen på Medeltidens värld ska rivas – riddarförening rasar
Henrik Kruusval

Föreningens tornerspelsövningar är i dagsläget den enda kvarvarande aktiviteten på området som en gång i tiden var Medeltidens värld i Götene. Arenan är nedgången men fullt fungerande, och tillräcklig för föreningens återkommande tornerspelsträningar och uppträdanden.

– I Götene kommun så har vi på Facebook en grupp som kallas ”Hästkul på kullen”. Den här veckan är det Infensus tur att anordna en aktivitet. Så det vi gör i dag är att vi låter andra som inte håller på med tornerspel testa på det, säger Robert Machac som är medlem i föreningen.

Från arenan går en liten tunnel till övriga området. Där står en övergiven, nedklottrad och igenbommad ruin.

– Skräp är det som finns kvar, mycket skräp, konstaterar kommunstyrelsens ordförande Åsa Karlsson (S).

– Götene kommun har beslutat att det enda som får vara kvar är själva arenan, resten ska vi städa.

Återställandet skulle kunna bli en definitiv slutpunkt på ett ekonomiskt äventyr som har pågått i snart tio år, sedan 2008. Det var då som temaparken invigdes. Inledningsvis bestod den av kulisser från filmerna om Arn – det bar sig inte riktigt.

Säsongen 2010 gick Bert Karlsson in i projektet och parken övergick till att bli mer av ett lekland. Det var då borgen kom till. Leklandet fungerade inte heller och hösten 2013 såldes det mesta av byggnationerna på auktion, bland annat till artisten Martin E-Type Erikson. Borgen förblev osåld.

För kommunen har åtagandet varit ett ekonomiskt haveri. Kommunalrådet Åsa Karlsson har en klar och tydlig åsikt.

– Hade jag fått bestämma så hade vi inte haft Medeltidens värld överhuvudtaget. Det kan jag säga – då hade det inte varit så komplicerat. Men nu valde man i demokratisk anda att besluta detta och då byggdes anläggningen.

Kan du sammanfatta dina intryck av hela den här satsningen som Medeltidens värld har varit?

– Alltså jag har ju aldrig varit för satsningen – jag trodde aldrig på den. Så för mig så har det varit ganska hårt att ta över och göra den här åtgärden.

Infensus ordförande Pontus Persson blickar ut över området och konstaterar att skadan ju redan är skedd.

– Grunden är ju den att jag tycker att det är en ren skam att riva en fungerande byggnad, vi lade ett bud på 430.000 kronor för att få köpa borgen, men det räckte inte, och nu kommer de istället att lägga pengar på att riva den.

Åsa Karlsson menar att det inte är så enkelt.

– Borgen har inte så stort värde utan det är marken under den som är värdefull. Vi kan inte sälja det för billigt eftersom det inte är rätt mot våra skattebetalare. Om det bara hade handlat om borgen så hade vi kunnat betala en krona för att de skulle ta den härifrån, men det har inte gått i lås.

Hon ser själv helst att marken nu används till bostäder, även om inte heller det kommer att låta sig göras i en handvändning. I detaljplanen står det nämligen att marken ska användas som nöjespark. Då måste vi ändra detaljplanen och det är också ett arbete.

Pontus Perssons misstänker att markvärdet inte är hela sanningen.

– Kommunen har ju hur mycket mark som helst. De vill helt enkelt ha bort allt som påminner om Medeltidens värld, tror jag. Det är ett monument över ett politiskt misslyckande, och det vill de inte ha i kommunen… Ingen ska få se detta någon mer gång.

Vad som än händer så kommer föreningen att fortsätta ha sina träningar på arenan som ligger intill borgen. Och de har definitivt inte gett upp hoppet om att kommunen ska ändra sig. Robert Machac igen:

– Har man en medeltidsförening, en borg och en arena, så tycker jag att det är en självklarhet att koppla ihop de här verksamheterna istället för att neka oss tillträde. Föreningen växer och det finns ett stort medeltidsintresse inte bara här utan i hela Sverige.
