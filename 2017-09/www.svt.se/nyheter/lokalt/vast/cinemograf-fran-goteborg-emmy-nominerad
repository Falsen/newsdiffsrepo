Filmfotograf från Göteborg Emmy-nominerad
Valeria Helander

Naturfilmaren och fotografen Christina Karliczek-Skoglund från Göteborg har chans på den eftertraktade Emmy-statyetten i oktober i år.

Projektet hon och hennes team är nominerade för är en serie om djur- och naturlivet på Nya Zeeland, inspelat i samarbete med BBC Natural History och dess tyska motsvarighet NDR. Serien kommer även att sändas på SVT.

– Det är helt fantastiskt att en europeisk produktion som handlar om Nya Zeeland blir nominerad till det här fina amerikanska priset, säger hon.

Christina Karliczek-Skoglund kommer ursprungligen från Nederländerna men har sedan 2015 varit baserad i Göteborg tillsammans med man och två barn. Hennes specialitet är undervattensfilmning och naturfilm.

2014 packade hon ihop make och den då nyfödda dottern och gav sig av på nästan ett års resa till Nya Zeeland, där hon och hennes team bland annat följde en sjölejon-familj på nära håll. Maken fick ta föräldraledigt under den nio månader långa inspelningsresan.

Men produktionen var en stor utmaning på andra sätt.

– Tittarna är ganska bortskämda, med serier som Game of Thrones och Sagan om ringen, så vi fick verkligen jobba med filmningen och dramaturgin för att skapa den där magiska världen som de förväntar sig, säger hon skrattande.

Emmy-kategorin Christina Karliczek-Skoglund är nominerad i heter ”Outstanding Cinematography”, ett pris som delas ut till bästa kamera-arbetet under en produktion.

– Som kamerakvinna är det förstås en fantastisk kategori att bli nominerad i, säger hon.

Chocken som kom efter att nomineringarna tillkännagavs varade en hel dag berättar hon. På kvällen firades det hemma i Göteborg med champagne.

– Det är jättespännande, och jag är jättenervös. Konkurrensen är stenhård. Men vinner vi så är det det finaste priset man kan vinna på en internationell nivå. Det hade varit fantastiskt, säger hon.

Priset delas ut i New York den 5:e oktober i år.
