Jonaz Johansson kände av jordskalvet
Jakob Eidenskog

Jonaz Johansson bor i Hova i Gullspångs kommun och hade vid halv elva-tiden på måndagkvällen gått och lagt sig för att sova då han jobbar tvåskift. Det var då jordskalvet ägde rum.

– Det lät precis som en stor tom skrotcontainer som drogs över backen, berättar han.

LÄS MER: Jordskalv utanför Mariestad fick hus att skaka

På kvällen förstod han aldrig att det handlade om ett jordskalv.

– Jag gick runt och tittade ut, trodde det var något som hände på Revac (en industri i närheten, reds anm). Men jag såg ingenting och släppte det.

Skalvet hade en magnitud på 2,5 och hade sitt epicentrum i Otterbäcken. Först på tisdagsmorgonen när Jonaz Johansson kom till jobbet fick han klart för sig att det handlade om ett jordskalv.

– En kollega berättade att hennes hundar hade reagerat starkt, då förstod jag att det kunde vara ett skalv.

Du hann aldrig bli rädd alltså?

– Nej inte alls. Jag tycker faktiskt att det är lite skoj att det kan ske, det är fascinerande, säger Jonaz Johansson.

I Sverige inträffar omkring 800 skalv varje år i Sverige. De flesta uppfattas inte av människor. Det är skalven som mäter över 2 i magnitud som märks.
