120 miljoner till Göteborg från Ansaldobreda
Susanne Jungmar

Igår kom skiljedomen från skiljenämnden i tvisten mellan Göteborgs Stad och den italienska spårvagnstillverkaren Ansaldobreda  och det framgick då att Göteborg  gått vinnande ur tvisten, men inga summor nämndes. Idag offentliggjordes att Göteborgs Stad  kommer att få cirka 120 miljoner av Ansaldobreda.

– Utfallet av domen är klart till Göteborgs Stads fördel. Utan ett skiljedomsförfarande hade vi inte fått ett slut på tvisten och riskerat att inte få någon ersättning över huvud taget, säger Stefan Eglinger, trafikdirektör i Göteborgs Stad.

I skiljeförfarandet hade Göteborgs Stad krävt cirka 570 miljoner i ersättning från Ansaldobreda. Utfallet för Göteborgs Stad blev cirka 190 miljoner. Det mesta av denna summa handlar om ersättning för att alltför få vagnar har kunnat gå i trafik.

Ansaldobreda hade krävt cirka 490 miljoner kronor i ersättning för extraarbete, incitament, obetalda fakturor och skadestånd.  Utfallet för Ansaldobreda blev cirka 140 miljoner kronor men i detta belopp ingår krav på cirka 70 miljoner som Göteborgs Stad redan tidigaqre hade accepterat men ännu inte betalat ut.

Det sammanlagda och totala ekonomiska utfallet för Göteborgs Stad blir därför ett plus på cirka 120 miljoner kronor, skriver Göteborgs Stad i ett pressmeddelande.
