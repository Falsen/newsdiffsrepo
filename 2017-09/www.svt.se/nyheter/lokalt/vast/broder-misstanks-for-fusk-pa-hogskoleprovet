Bröder misstänks för fusk på högskoleprovet
Josefin Marjomaa

Högskoleprovet består av fem olika delar. Den sista delen ser olika ut runt om i landet för att förhindra fusk.

Bröderna hade högt resultat på de fyra första av provets delar, men inte lika bra på den femte. Deras resultat på den femte delen stämde däremot överens med facit från en annan del av landet.

LÄS MER: Här fuskar sig SVT:s reporter till 2.0 på högskoleprovet

– Deras tidigare resultat på högskoleprovet är inte i närheten lika bra som det här resultatet. De har båda legat på en mycket lägre nivå tidigare men helt plötsligt gick det betydligt bättre samtidigt som de svarade dåligt på den femte delen, säger Patrik Stintzing, kammaråklagare.

”Resultaten är orimliga”

Exakt hur bröderna har gått till väga är ännu okänt.

– Det är inte så att de har ertappats på bar gärning. Det är ingen som har kommit på dem med hörsnäcka men resultaten är orimliga, säger Patrik Stintzing som tillägger att det finns annonser för att få hjälp att fuska på högskoleprovet. Något som SVT Dold tidigare granskat.

LÄS MER: Så fuskar sig svenskar till toppresultat på högskoleprovet

– Man får en liten hörsnäcka, stor som svavlet på en tändsticka. Genom den läser en person upp svaren från facit. Ju högre poäng man vill ha desto mer kostar det.

Bröderna åtalas nu för osann försäkran vid Vänersborgs tingsrätt eftersom de lämnat en försäkran på heder och samvete att inte använda otillåtna hjälpmedel under provet.
