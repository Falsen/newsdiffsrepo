Inga mer gruppfoton i förskolan i Borås
Sophie Liljefall

Kommunen menar att det är alltför tidskrävande. Men framförallt har man satt stopp för att värna barn med skyddad identitet.

– De barnen kan inte vara med på kort och för att de ska ha samma möjlighet att vara i verksamheten som alla andra barn, så är det bara numera pedagogerna som får ta kort i förskolan, säger Pernilla Bjerkesjö förvaltningschef förskoleförvaltningen i Borås.

Lite långsökt kanske en del skulle tycka, att föräldrarna kommer att sitta och jämföra förskolebilder och eventuellt notera att något av barnen inte är med?

– Ja, man kan ju tycka att det låter långsökt men det är så, föräldrarna är väldigt observanta och de ser vilka barn som är med och inte är med från ett år till ett annat år. Vi vill inte ta några risker utan vill behandla alla barn lika, säger Pernilla Bjerkesjö.

De förskolor som redan har skrivit ett avtal med en fotograf får fullfölja kontraktet.
