Textilträff för återvinning
Martin Grill

Under söndagen samlades åter en grupp deltagare på Textile Fashion Center i Borås för att lära sig hur man sparar in på textilier i vardagslivet.

– Det går jättebra! Det visar att man med små medel kan göra stora förändringar, säger Hanna Hellström, projektledare för Minimeringsmästarna.

– Målet med Minimeringsmästarna är att deltagarna ska minska sitt hushållsavfall under ett års tid samt inspirera andra att göra detsamma.

På träffen deltar 70 personer från nio kommuner: Ale, Borås, Göteborg, Härryda, Kungälv, Kungsbacka, Lerum, Mark och Svenljunga. Under dagen har de varit på guidad tur på utställningen Textilkraft, samt lyssnat till två föreläsare: Weronika Rehnby, textil- och hållbarhetskonsult, och Jennie Johansson, en av författarna till boken Slow Fashion.

I slutet av dagen ska deltagarna få tre utmaningar på tema textil: arrangera klädbytardag, fota sig själva i sitt äldsta plagg och designa om någon textil till något annat. Dessa utmaningar ska de genomföra till nästa tema startar: kemikalier i oktober. Tidigare teman har varit hållbar konsumtion med utmaningen att ha köpstopp i en månad och matsvinn med utmaningar som att be om doggybag på restaurang, bjuda på en middag lagad på rester.

– Vi hoppas att deltagarna totalt ska minska sitt avfall med 50 % under ett år, säger Hanna Hellström, de är väl inte riktigt där ännu, men det går åt rätt håll och jag tror många har lärt sig att ändra sitt beteende. – Och de som är med är verkligen intresserade för att bidra till en bättre värld med minskat avfall.

Vad får de som vinner?

– Ja, det blir inte saker kan jag säga, så mycket kan jag säga, utan mer av upplevelser som till exempel ett besök på Universeum. Och så äran förstås, säger Hanna Hellström.
