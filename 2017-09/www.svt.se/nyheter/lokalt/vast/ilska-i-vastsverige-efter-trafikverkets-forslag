Ilska i Västsverige efter Trafikverkets förslag
Johan Sköld

På en pressträff i Stockholm meddelade Trafikverkets generaldirektör Lena Erixon hur man vill satsa hundratals miljarder på svensk infrastruktur. Men för många västsvenska representanter togs förslagen emot med besvikelse.

Dels kritiseras att höghastighetstågen ska byggas för att köra i 250 km/h i stället för 320 km/h, dels att en större satsning på sträckan mellan Göteborg och Borås skjuts på framtiden.

– Vi sitter här och gråter. Det är ett fullständigt katastrofläge. Att man påbörjar ett fyrspårsutbyggnad mellan Stockholm och Uppsala, en av Sveriges bästa pendlingssträckor, innan man ens påbörjat en järnvägsutbyggnad mellan Göteborg och Borås. Det är helt ofattbara prioriteringar, säger Johan Trouvé, vd för Västsvenska Handelskammaren.

Han menar att det kommer att får stora konsekvenser för näringslivet och tillväxten i regionen.

– Göteborg-Borås är Sveriges nästa största pendlingsstråk, redan i dag går det 1.400 bussar förbi Kallebäck. Med den tillväxttakt vi har kommer det kanske vara 2.000 bussar 2030 och det kommer inte kunna hanteras, säger Trouvé.

– Det här kommer fullständigt hämma näringslivsutvecklingen i regionen. Det tar i dag en timme att åka till Borås, när det skulle kunna ta en halvtimme, säger han.

LÄS MER: Här är Trafikverkets mångmiljardförslag

Han får medhåll i sin kritik från Birgitta Losman, gruppledare för Miljöpartiet i Västra Götalands-regionen och ordförande i regionutvecklingsnämnden:

– Jag tycker Trafikverkets förslag är undermåligt. Både när det gäller pendlarnas och näringslivets behov, säger hon.

Hon uttrycker det som ”katastrofalt” att Trafikverket plockar bort Borås-Göteborg och att man inte tar ställning för pendlarna på Bohusbanan i sitt förslag.

– Man prioriterar Skåne och Stockholm, som visserligen också har brister, men som har en fungerande järnväg. Här saknar vi en förbindelse mellan Landvetter och Göteborg och den plockar man bort ur planen. Det är en konstig logik och helt oacceptabelt, säger hon.

LÄS MER: Så vill Trafikverket satsa i Västsverige

Från Trafikverkets sida menar man att en snabbare höghastighetsjärnväg skulle kosta tio miljarder mer. Dessutom skulle det ta längre tid att bygga för snabbare tåg.

– När det gäller Borås så fortsätter planeringen. Det finns med som utpekad brist, säger Håkan Wennerström, regional direktör för Region Väst på Trafikverket, under en pressträff i Göteborg.

Delsträckan mellan Mölnlycke och Bollebygd, där stationen vid Landvetter flygplats ingår, ligger först i planeringen.

– Där är det bara några få års arbete kvar innan kan vi säga ”nu är vi klara, det enda som saknas är pengar”, säger Håkan Wennerström, enligt TT.

– Men det är anmärkningsvärt och genomuselt att Trafikverket nu till och med tar bort de pengar som tidigare avsatts för att bygga sträckan Mölnlycke – Landvetter- Bollebygd,  säger Jonas Ransgård (M), ordförande  Göteborgregionens kommunalförbund.

Ulf Olsson (S), är kommunstyrelsens ordförande i Borås.

– Vi är ju naturligtvis besvikna på att Borås inte finns med, det är ingen tvekan om det. Samtidigt som det gäller för vår del att aldrig ge upp  utan att blicka framåt och då är det klart att då tar vi fasta p堠det faktum att Trafikverket säger att, får vi mer pengar till den nationella planen, då är sträckan Borås- Göteborg prioriterad, säger han.

Liberalernas kommunalråd i Göteborg, Helene Odenjung, är också kritisk.

– Göteborg har återigen hamnat i strykklass när det kommer till statliga infrastruktursatsningar. Att Anna Johansson fram tills nyligen varit infrastrukturminister har uppenbarligen inte satt några spår alls. Vi prioriteras bort, säger hon i en kommentar.
