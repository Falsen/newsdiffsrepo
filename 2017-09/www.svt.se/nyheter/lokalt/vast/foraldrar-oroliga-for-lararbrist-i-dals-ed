Föräldrar oroliga för lärarbrist i Dals-Ed
Andreas Granath

I november 2015 blev bristen på lärare i Sverige kännbar på riktigt, även i Ed. Dals-Ed var en av de kommuner som tog emot flest ensamkommande flyktingbarn per capita, och plötsligt behövde man många nya lärare mitt under ett läsår.

– Det gjorde förstås att man inte lyckades få behöriga lärare. Lärare arbetar i huvudsak i läsår, och vill du rekrytera i december så vill de inte lämna sina arbetsplatser. I huvudsak är det sommaren som är rörlighetsperioden, säger Björn Lindeberg, chef på förvaltningen för fritid och kultur utbildning i samverkan, FOKUS-förvaltningen.

Innan november 2015 hade Dals-Eds kommun 84 procent behöriga lärare i grundskolan, men när man anställt de nya lärarna var siffran 66 procent, den största minskningen i landet.

Sedan dess har man kommit upp på 75 procent behöriga lärare, men på Hagaskolan är situationen fortfarande tuff. Där uppskattar kommunen att 70 procent av lärarna är behöriga, vilket ökar bördan på de behöriga, som får ta ansvar för mer än bara sin egen undervisning.

Enligt Björn Lindeberg har Hagaskolan drabbats av den ökade rörligheten bland lärarna. Inför årets skolstart har cirka 12 procent av lärarkåren bytt jobb.

– Vi har 10-12 procent av lärarkåren som har bytt jobb eller på något sätt ändrat sina förhållanden. Tyvärr är det också en trend att besked om att man byter jobb kommer allt senare. Det gör att vi i skolorna inte vet vilken bemanning vi har vid skolstart i augusti. Det är väldigt olyckligt och skapar mycket oro och osäkerhet, helt i onödan, säger han.

Jakten på nya behöriga lärare pågår ständigt, och kommunen försöker på flera olika sätt locka lärare till den lilla kommunen vid norska gränsen. Man vill bli en attraktiv arbetsgivare och göra det lättare för obehöriga lärare att utbilda sig.

– Jag tycker det vi gör nu när vi renoverar alla skolorna och utemiljön här, det gör det attraktivt i sig. Jag tror också att man ska rikta sig mycket till sådana som utbildar sig till lärare så de kan göra sin praktik här och förhoppningsvis tycka att skolan är så bra att de vill stanna kvar, säger Anna Johansson (C), ordförande i FOKUS-nämnden.

En av förhoppningarna för framtiden är att få lärosäten att bedriva utlokaliserade lärarutbildningar, så att man ska kunna få lärarutbildningen utan att flytta.

– Bland de obehöriga så finns det många duktiga människor som är intresserade av att fortsätta arbeta i skolan, men de är kanske i 40-årsåldern, har hus och familj. Det är inte läge för dem att flytta fyra år till Göteborg. Kan vi då få till stånd en utbildning på hemmaplan så vore det en enorm kraft, säger Björn Lindeberg.
