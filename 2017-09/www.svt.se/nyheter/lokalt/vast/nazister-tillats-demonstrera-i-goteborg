Nazister tillåts demonstrera i Göteborg
Jesper Larsson

Polisen lämnade besked om demonstrationstillståndet på torsdagsförmiddagen.

– Uppmaningen till de som demonstrerar är att om du inte vill bryta mot lagen så uppträd inte i uniform, marschera inte taktfast och ropa inte gemensamma hälsningsfraser. Vi kommer gripa de på plats som gör sig skyldiga till hets mot folkgrupp. En demonstration är ingen frizon, säger Erik Nord, polisområdeschef Storgöteborg, till SVT Nyheter Väst.

Nordiska motståndsrörelsen får alltså den 30 september demonstrera och gå längs Göteborgs gator, från Svenska mässan där Bokmässan hålls, till Gustaf Adolfs torg.

– När man tänker efter så ska inte myndigheter bestämma vilka åsikter som ska få framföras. Grunden är att alla som vill ska få demonstrera, säger Erik Nord.

NMR får dock inte gå utmed Kungsportsavenyn som de själva önskat. Och polisen har också kortat deras demonstrationstid med ett par timmar. Begränsningarna när det gäller färdväg och tid har polisen gjort för att minska risken för konfrontationer.

– Motdemonstranter har kommit in med en ansökan om att få demonstrera samma dag men vi har också sett på nätet hur det mobiliseras bland sådana som inte sökt tillstånd, säger Erik Nord.

Hur mycket resurser kommer polisen att lägga på det här?

– Det uttalar vi oss inte om.

Polisen går även ut med information riktad till motdemonstranterna där de ber deltagarna att ta aktivt avstånd från de grupper av våldsamma personer som väntas attackera NMR.

– Det kan man göra genom att be dem ta av sig sin maskering eller att lägga ifrån sig stenar och flaskor. Detta är viktigt eftersom vår förmåga att dokumentera och ingripa mot brottet hets mot folkgrupp är beroende av vi inte behöver alla resurser till att dämpa pågående våldsamheter, säger Erik Nord.

Från Bokmässans sida vill man inte ställa upp på några intervjuer i ärendet. Men i en skriftlig kommentar skriver Bokmässans vd Maria Källsson så här:

”Nordiska Motståndsrörelsen är en våldsbejakande organisation som inte är välkommen till Bokmässan. Vårt mål är att skapa en mötesplats där allmänheten kan få en chans att träffa sina favoritförfattare och diskutera samhällsfrågor. Våldsamma organisationer hör inte hemma i ett sådant sammanhang. Hur och var de får tillstånd att demonstrera är en fråga för polisen. Vi har förtroende för polisen och förutsätter att de inte låter demonstrationen störa våra besökare. Vi gör också ett eget grundligt säkerhetsarbete, men vi kommunicerar inte detaljer i det arbetet. Alla kan känna sig trygga på Bokmässan.”
