Alliansen vill se privat drift av hela Orangeriet
Per-Olof Stjärnered

Det har varit turbulent kring Orangeriet i stort sett sedan det invigdes. En stor del av huvudbryet har varit hur den kommunala verksamheten ska bedrivas jämte den kommersiella restaurangen. Två krögare har gått i konkurs och rubriker som ”Kommunbygge hade ’partydvärg’ i dörr” och ”Stenhårda domen mot Orangeriet” var knappast vad stadens politiker önskat för 30-miljonersbygget i Borås.

– Det är klart att det är synd, säger Morgan Hjalmarsson (L).

LÄS MER: Skarp kritik mot Orangeriet i Borås

När glashuset öppnade var tanken att det skulle fungera som ett forum för hållbar livsstil och samhällsutveckling. Men det konceptet gick i graven. Då tog kommunchefen ett omtag och presenterade ”Orangeriet 2.0”. Nu skulle Orangeriet bli ett grönt kulturhus och ansvaret flyttas från miljö- till kulturnämnd. I det nya Orangeriet skulle det bland finnas medborgarhörna med skrivare och kopiator och en skapardel med fri tillgång till papper, pennor och färg. Men när kulturförvaltningens förslag nådde kommunstyrelsen så sköts det på framtiden.

– Det har inte hänt något. Nu är det nog, säger Morgan Hjalmarsson (L).

LÄS MER: Nya tag med Orangeriet i Borås

Första försöket då en privat krögare skulle samsas med kommunen slutade i öppen konflikt. När kulturförvaltningen utrett frågan om Orangeriet drog de slutsatsen att cafét och verksamheten i huset borde hänga ihop. Därför förslog kulturförvaltningen att kommunen skulle ta över även cafédelen. Alliansen delar analysen men föreslår en annan lösning – att istället upplåta hela huset till en privat entreprenör.

– Kommunen ska inte vara en aktör som konkurrerar med övrigt näringsliv, säger oppositionsråd Annette Carlson (M).

LÄS MER: Borås planerar för förlustcafé

På fredagen höll alliansen presskonferens i Orangeriet. De vill nu att det sker en upphandling där entreprenörer bjuds in för att presentera förslag till verksamhet.

– Vi vill att det ska vara restaurang och caféverksamhet och öppet för alla. Det vara öppet så länge som möjligt på kvällarna för att få in trygghet i parken. Och gärna att man tar in kulturella aktiviteter, säger Morgan Hjalmarsson (L).

Men blir det inte så att det bara är öppet för de som har råd att betala?

– Tanken är att det ska vara café och restaurang. Och på ett café behöver det inte vara så dyrt att gå in och fika.

Det är inte ni som styr. Hur upplever ni möjligheten att få igenom ert förslag?

– Jag upplever det som en stor möjlighet. Vi hoppas naturligtvis det, säger Morgan Hjalmarsson (L).

Tom Andersson (MP) är ansvarigt kommunalråd för Orangeriet. Han vill att kommunen förlänger kontraktet med den nuvarande restaurangen.

– Vi vill förlänga med den entreprenören som vi har och ge honom tillgång till även resten av lokalen till årsskiftet 2018/2019, säger Tom Andersson.

Ser du någon slags lösning på sikt?

– Vi får se på vilka slags lösningar som passar huset bäst, säger Tom Andersson (MP).
