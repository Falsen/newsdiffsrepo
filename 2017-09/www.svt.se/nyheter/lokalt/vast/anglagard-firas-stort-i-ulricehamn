Änglagård firas stort i Ulricehamn
Sophie Liljefall

– Jag kommer igång den första scenen när Per Oscarsson kom på sin flakmoped och stannade här utanför, han gick in här och handlade. Och det har ju varit i alla filmer, när Helena har gått upp här. Vi fick ju stänga av alla kylmaskiner, det skulle ju vara tyst under tagningen. Och bönderna, de var ju inte så glada för de fick ju stanna. Det var ju skördetid och de började ju runt midsommar och filma, säger Ethel Andersson när hon visar oss runt.

Över en miljon människor såg den första filmen om Änglagård på bio och att det nu är 25 år sedan premiären firas stort.

Det anordnas bland annat guidade bussturer vid inspelningsplatserna, filmworkshops och tipspromenader. Och på torsdag får Ulricehamnsborna chans att återuppleva filmen då det blir filmvisning på Stora torget dit regissören Colin Nutley kommer.

På turistbyrån finns också en utställning med kläder och rekvisita från filmen.

– Filmturism betyder jättemycket för oss! När det har varit något lite extra, när man har visat filmen på tv eller så har vi haft otroligt mycket mer besökare på Ulricehamns hemsida. Man vill söka och se var filmen spelades in, man är intresserad av vilka platser och så, säger Helena Haglund, tillförordnad turistchef.

Tillbaka till Ethel Andersson. Det lilla gårdshuset fungerade som lanthandel i de två första filmerna, men som vävstuga i den sista.

– Det var ju i den tredje filmen, då var det vävstuga. Jag kommer ihåg att de stod där och lagade trådar på den här väven. Vi vävde en stor bred duk som vi kallade för änglagårdsduken. Det är ju roligt, det har satt bygden på kartan. Det kommer många, många norrmän särskilt och det är väldigt mycket bilar som stannar här och fotograferar, avslutar Ethel Andersson.
