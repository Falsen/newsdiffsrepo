50 år sedan dagen H
Martin Grill

Året är 1967. På transistorradion hör man ofta slagdängan ”Håll dig till höger, Svensson” av Peter Himmelstrand och Telstars, som förberedde svenska folket för högeromläggningen. Och låten som kanske blev en aning tjatig för många, hamnade trots allt på svensktoppen tre veckor. Bokstaven H fanns överallt, som dekal och affisch, och det var säkert inte många som inte visste vad som var på gång.

– Det var en klämmig låt, kan man väl säga, som kanske inte varit så populär idag, säger Per Olsson, då en nyutexaminerad ingenjör som sedan våren 1967 började delta i arbetet på Gatukontoret i Göteborg med alla förberedelser inför omställningen från vänster till höger.

– Det var verkligen ett intensivt förarbete. Vi gjorde så mycket vi kunde i förväg, med bland annat linje och vägmarkeringar, skyltar och utbildningsinsatser. Spårvagnar och bussar byggdes  om, provisoriskt kunde spårvagnar även få backa för att in och utgångar skulle hamna rätt, säger han.

– Det enda som vi egentligen inte ändrade var tågen, de kör fortfarande på vänster sida.

Förändringen innebar att all fordonstrafik och även cyklister hädanefter skulle använda det högra körfältet på vägar med dubbelriktad trafik och hålla till höger vid mötande trafik på enfiliga vägar. Men egentligen var svenska folket kraftigt emot förändringen. I en rådgivande folkomröstning 16 oktober 1955 vann nejsidan mot omläggningen med nästan 83 procent.

Trots detta beslöt regeringen att det var höger som skulle gälla, detta som en anpassning till övriga Europa, förutom Storbritannien som fortsatte med vänstertrafik och gör så än idag.

Totalt jobbade runt 20.000 människor, poliser, frivilliga och övriga med att ändra 300.000 skyltar och vägmärken.

– Föreställ dig vad stort det var då. Tänk om vi skulle behöva byta till vänstertrafik idag, det hade aldrig gått, säger Per Olsson.

– Och det var en positiv stämning i samhället, tycker jag, många var positiva trots att de flesta var emot som röstade. Man tog det kanske lite försiktigare i trafiken när man satt på ”fel” sida, dessutom hade den fria hastigheten upphört att gälla, så det var säkert en orsak till att det blev färre olyckor.
