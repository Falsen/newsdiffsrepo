Husbygge i Perstorp ska få nyanlända i jobb
Julia Maric

– Detta blir ett utmärkt sätt att exponera den arbetskraft som finns till potentiella arbetsgivare här i regionen, säger projektledaren Sahand Kousha, arbetsmarknadschef i Perstorps kommun.

Projektet riktar sig till nyanlända med bakgrund eller intresse för byggbranschen.

Under utbildningens gång kommer de att bygga ett hus från grunden och teori kommer att varvas med praktik och utbildning.

– Nyanlända kommer att få validera sina kunskaper som de har sedan tidigare. De som inte har tidigare kunskap ska bli utbildade på plats, säger Sahand Kousha.

TV: Se hela inslaget om projektet här

Projektet är ett samarbete mellan kommunen, arbetsförmedlingen och det kommunala Perstorps bostäder.

Två hus har redan byggts upp som ska fungera som modeller för integrationsprojektet. Det är sedan Arbetsförmedlingen som ansvarar för deltagarna som ska vara med. Projektet förväntas att dra igång till våren.

– Under en femårsperiod tror vi att vi ska kunna bygga två hus som består av fyra bostäder per hus, säger Sahand Kousha.

Vad gör detta för Perstorp?

– Detta ska så klart leda till att Perstorps kommun kan attrahera utbildningsföretag att satsa här och det blir ett sätt att kunna förse näringslivet med potentiell arbetskraft framöver, säger Sahand Kousha.

– I projektet så är det inte husen som är huvudprodukten utan det är människorna vi ska bygga, fortsätter han.

Även de lokala näringsidkarna i Perstorp är positiva till det nya projektet. Annika Lundström Olesen driver en plåtslageri- och ventilationsfirma och är ordförande för Företagarna i Perstorp.

– Vi har ju väldigt svårt att rekrytera arbetskraft så jag hoppas att detta kan medföra att vi får arbetstagare som vi kan anställa i framtiden, säger Annika Lundström Olesen.
