Flera kommuner kan följa efter Vellinge om förbudszoner godkänns
Kenneth Sundin

Efter att det klargjorts att ett generellt förbud mot tiggeri i en kommun inte är lagligt har Vellinges kommunstyrelse istället valt att i ordningsstadgan föra in flera zoner på kommunkartan där tiggeri ska bli förbjudet.

Nu återstår att få kommunfullmäktiges stöd för planen samt därefter länsstyrelsens.

– Om länsstyrelsen säger nej överklagar vi detta, säger kommunalrådet i Vellinge Carina Wutzler (M).

Kommunstyrelsen var oenig i beslutet men hon bedömer att en majoritet av Vellingeborna står bakom henne.

– Men också många från andra kommuner.

Vid en rundfråga från SVT Nyheter Skåne ställd till de skånska kommunalråden och kommunexpeditionerna blir svaren om hur man ser på Vellinges planer i tiggerifrågan, väldigt olika.

Av de 24 (av 33) som svarat är kommunalråden i Båstad, Östra Göinge och Landskrona de som följer Vellinge med störst intresse.

TV:  Se hela inslaget

Landskronas Torkild Strandberg, Liberalerna, säger att om Vellingemodellen visar sig juridisk möjlig så kommer han att aktualisera frågan i sin kommun.

– Vi har dessutom en pågående utredning i frågan som föreslogs från Sverigedemokraternas sida och som bifölls. Jag tycker inte att en lösning på problemet med fattigdom är att en tiggare i februari sitter i snögloppet utanför en butik.

Patric Åberg, moderaterna, i Östra Göinge säger att han med spänning väntar på utfallet i Vellinge, ”något måste ske!”, skriver han i sitt svar till SVT Nyheter Skåne.

Från de fjorton kommunerna Malmö, Lund, Höör, Örkelljunga, Sjöbo, Bromölla, Simrishamn, Hässleholm, Trelleborg, Skurup, Lomma, Osby, Ystad och Ängelholm svarar man att tiggeriförbud inte varit uppe till diskussion eller är något som man funderar på.

Vissa är ännu tydligare med att tiggeriet inte är ett problem. Det svarar de socialdemokratiska kommunalråden i Svalöv Birgitta Jönsson och Kerstin Persson i Klippan.

Från Kristianstad och Eslöv uppges att förslag från Sverigedemokraterna om tiggeriförbud redan röstats ner av de övriga partierna.

Andra väljer att anlägga tiggarnas perspektiv. Anders Månsson i Bjuv (S) svarar att det inte är förbjudet att vara fattig och Susanne Meijer (S) i Hörby säger att ett förbud inte är en lösning för dessa utsatta tiggare.

På samma sätt svarar centerpartisten Leif Sandberg i Tomelilla att ett förbud inte löser fattigdomsproblemet och tillägger att en sådan åtgärd också är kortsiktig, svår och dyr att efterleva.

Malmös Andreas Schönström (S) säger att de inte upplever skramlandet med muggar vid enstaka butiker som ett ordningsproblem.

– Det är inte aktuellt att i Malmö genomföra Vellinges åtgärder och jag är förvånad över att de driver detta.

Han upplever också att tiggandet minskat i staden.

– Frågeställningen när det gäller tiggarna i Malmö är istället hur de bosätter sig.
