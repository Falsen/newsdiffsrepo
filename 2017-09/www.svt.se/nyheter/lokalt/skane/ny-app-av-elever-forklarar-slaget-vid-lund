Elevernas nya app förklarar ”Slaget vid Lund”
Gunilla Fritze

Det är elever på historieprogrammet på Katedralskolan som tillsammans med sina lärare har tagit fram appen och gjort en filmtrailer om Nordens hittills blodigaste fältslag.

– I skolan får vi läsa om Sveriges historia men vi var inte svenskar på 1600-talet och det ska vi inte glömma, säger Ellen Björklund, som går andra året på historieprogrammet på Katedralskolan i Lund.

TV: Se hela inslaget här

Hon är en av eleverna som medverkar som skådespelare i appen.

– Jag är Karna Jönsdotter och jag var bara en ung flicka när kriget tvingade mig att fly. Den svenska armén kom till vår by och vi blev krigsflyktingar, berättar Ellen Björklund.

Hennes lärare Marcus Karlsson är projektledare för appen om ”Slaget i Lund” och ser paralleller till dagens samhälle med människor som flyr från krig och svält i sina hemländer.

– Det här är historia ”on demand” där du kan klicka dig vidare för att få filmer, kartor och berättelser som skapar en förståelse och kunskap om kriget.

Ungdomar tilltalas av att ha information lättillgänglig och de är vana vid att lära sig saker via digitala verktyg.

– Jag tror det är så här man måste tänka när man presenterar information i dag, säger Marcus Karlsson.

Marcus Karlsson och några av hans kollegor har tillsammans med tidigare skolelever gjort en app om medeltidens Lund. Den blev nominerad till Svenska Publishingpriset 2015.

– Det var en stor ära att bli nominerad. Tyvärr vann vi inte men vi har en ny chans i år eftersom trailern till appen om ”Slaget vid Lund” är nominerad till samma prestigefyllda pris, säger han.

Tävlingen kommer att avgöras i oktober.

För eleverna på Katedralskolan, som läser en spetsutbildning inom historia, är det roligt att testa nya former för in- och utlärning. De har lärt sig mycket genom att göra en app som både ungdomar och vuxna kan använda.

– Om man bor här i Lund är det lätt att ta med mobilen, titta på kartorna i appen och läsa om vad som hände här i Lund på 1600-talet, säger Felicia Folkvi Söderström, som går i årskurs tre på historieprogrammet.

Hon tillägger att de flesta har en mobil med sig och att det är lättare att ta fram information i den än att läsa en bok eller leta på nätet.

Varför lämpar sig just ”Slaget vid Lund” i en app?

– Det är inte bara ett av de blodigaste slagen i Nordens historia utan bidrog till att Skåne blev svenskt. Vi har läst om den danska ockupationen i skolan, men här i Skåne var vi danskar och pratade danska på den tiden. Det ska man inte glömma, säger Oliver Filipov Madjar, tredjeårselev på historiprogrammet.

Han funderar på vilken historisk mark vi står på under intervjun. I dag är det en stor gräsmatta framför det stora monumentet i Möllevången i Lund. För 340 år sedan var det ett slagfält där två brödrafolk stred och bara omkring tjugo procent av de stridande på båda sidor kom hem. Resten dog.

– Vi står här vid monumentet som vill påminna om att vi inte ska ha fler sådana här strider. Vi ska lära oss att leva bredvid varandra och ha fred, säger Oliver Filipov Madjar.
