Så tycker polis och politiker om visitationszoner i Malmö
Ivan Loftrup-Ericson

Liksom i Danmark är vapenvåldet ytterst närvarande i Sverige. Under perioden januari till och med juli finns 59 rapporterade skjutningar i polisregion Syd enligt polisens statistik.

Som följd har 8 personer har dött och 28 skottskadats under perioden. Därtill ett par skjutningar i augusti som inte finns med i statistiken ännu.

SE MER: Se TV-inslaget från Köpenhamn här

Merparten av skjutningarna i Syd har skett i Malmö där polisen noga följer hur de danska kollegorna arbetar.

– Det finns vissa problem med att alla som vistas i zonen automatiskt kan bli kontrollerade av oss. Då får man noga väga integriteten mot det man vill uppnå, säger Mats Karlsson, biträdande polisområdeschef i Malmö.

Även justitieministern följer Danmarks metod med visitationszoner och utesluter inte något liknande i Sverige.

– Vad jag har förstått har metoden varit effektiv i Danmark, så jag ser fram emot utvärderingen av det och stänger inga dörrar, säger justitieminister Morgan Johansson (S).

Malmöpolisen är dock mer intresserad av en annan dansk metod.

– Dansk polis har möjlighet att klassa en offentlig lokal som förbjudet område för vissa kriminella. Att kunna säga till vissa individer: ”Du får inte vara på denna plats”, det känns mer intressant, säger Mats Karlsson, biträdande polisområdeschef i Malmö.

LÄS MER: 870 personer visiterade – noll skjutvapen hittades

En rad lagförändringar för att komma till rätta med skjutvapenvåldet är redan på gång. Bland annat skärpt straff för vapeninnehav, men möjligen behövs fler verktyg.

– Jag skulle kunna tänka mig att ha visitationszoner i samband med enskilda arrangemang. Till exempel en fotbollsmatch där vi vet att det finns tillresta huliganer. Att där och då kunna göra generella visiteringar för att hitta vapen eller pyroteknik, skulle kunna vara intressant, säger Mats Karlsson, biträdande polisområdeschef i Malmö.
