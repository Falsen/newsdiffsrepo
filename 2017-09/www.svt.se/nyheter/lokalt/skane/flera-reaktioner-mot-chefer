Starka tittarreaktioner mot akutchefer
Natalie Medic

SVT Nyheter Skåne berättade på torsdagen om att den politiska ledningen i Region Skåne besökte akuten för att diskutera bland annat säkerhetsläget – inte minst efter att hot och kränkningar mot personal har ökat de senaste åren.

TV: Se hela inslaget här

Under intervjun sa sektionschefen för akuten, Per Wihlborg:

– Vi är nöjda med säkerheten.

Men det finns de facto personal som känner rädsla eller obehag när det kommer till exempelvis skottskadade till akuten?

– Det har förekommit i media, jag har inte själv pratat med några av dem. När vi har pratat med medarbetarna så har vi inte fått det intrycket.

LÄS MER: Efter larmen – chefer känner inte igen bilden

Lina Lundgren jobbar på akuten i Malmö och är även förtroendevald för Vårdförbundet. Hon blev förvånad när hon hörde uttalandena från cheferna.

– Vi är så medvetna om att det finns ett hot i samband med det här patienterna. Att det skrämmer vissa och att vissa får hot eller kränkningar till sig är inte så konstigt. Att man då väljer att säga att man inte hört det är en konstig inställning till tycker jag, säger Lina Lundgren.

Hur ofta har du själv känt dig rädd?

– Det har hänt några gånger men jag har nog känt mig mer rädd efter situationer, att man då inser vad man står i för situation, säger Lina Lundgren.

TV: Se hela inslaget från torsdagen här

Hon berättar att flera kolleger hört av sig efter uttalandena.

– Framförallt nattpersonalen upplever att det är en hotfull situation och skulle gärna vilja ha fler åtgärder, säger hon.

På SVT Skånes Facebooksida har kommentarerna varit många.

”Alltid samma svar av chefer! Dom lever i en annan värld än personalen”

”Skrämmande dåligt ledarskap att inte ta personalens synpunkter på allvar..”

”Vilka för personalen kränkande uttalanden från deras chefer.Så totalt verklighetsfrånvända..... ”

LÄS MER: Så hotar kriminella vårdpersonal

”Vad läkare, sjuksköterskor, ordningsvakter, ambulanspersonal och poliser säger har väl ingen betydelse? Chefen vet!”

”Nä, men chefer överhuvudtaget inom vården delar inte uppfattningen om hur vården är. Men sitter man bakom ett skrivbord mellan endast 9- 13:30 med lunch en timme samt ”möte” är det inte så konstigt att ni missar ALLT viktigt.”

SVT Nyheter Skåne har sökt företrädare för ledningen hela dagen men ingen kan ställa upp på en intervju. Sent på fredagseftermiddagen får vi ett mejl där Per Wihlborg och Carina Wahlgren skriver så här:

”Vi tar personalens oro på mycket stort allvar. Vi har en arbetsgrupp som jobbar med våra säkerhetsfrågor. Här finns företrädare för medarbetarna med och lyfter förslag och idéer. Gruppen samarbetar med polis och sjukhusets säkerhetsavdelning som är de som har kompetensen om hur vi arbetar förebyggande. Det uppstår då och då hotfulla situationer, men vårt arbete har gett oss beredskap för att förebygga och hantera hot och våld.Akutsjukvården på SUS välkomnar alla medborgare i behov av akutsjukvård.”
