Glömde gitarren på tåget – fick inte ringa tågpersonalen
Gunilla Fritze

– Jag satt på tåget som vanligt och skulle åka till musikskolan i Lund där jag undervisar. Det sitter ett par flyktingar bredvid mig och jag börjar tänka på deras situation och hur det känns att komma till det här landet, säger Celia Linde.

Hon stiger av tåget, som går 14.08 från Malmö, och går in på stationen för att köpa en kopp kaffe.

– När jag står inne på Pressbyrån tittar jag mig omkring och tänker var är gitarren. Jag förstår att den är på väg till Göteborg.

Hon rusar till närmaste kundcenter på stationen och får prata med en kvinna som arbetar där.

– Jag ber kvinnan ta kontakt med tågvärdarna ombord men jag får till svar att de inte har några telefonnummer och därför inte kan ringa till personalen ombord på tåget.

Hon uppmanas att ta kontakt med Hittegods Sverige och att göra en polisanmälan.

– Jag sitter i telefonkö till polisen men kommer till slut fram och gör en polisanmälan. På hittegodsavdelningen svarar de att jag tidigast på torsdag i nästa vecka kan få besked om någon har lämnat in min gitarr på en station längs vägen till Göteborg, säger Celia Linde.

Celia Linde har gjort vad som står i hennes makt och efterlyster även sin gitarr, en Richard Prenkert klassisk gitarr i ett svart tygfodral, via sociala medier. Den är värd uppemot hundra tusen kronor.

När SVT ringer till Hittegods Sverige får vi följande svar:

– Det stämmer att det kan ta upp emot två veckor innan vi kan ge besked om något som blivit kvarglömt på tåget har lämnats in till oss, säger Helene Olofsdotter, ansvarig för Hittegods Sverige i Göteborg.

Hon berättar att stationer längs med vägen mellan Malmö och Göteborg har en vecka på sig att lämna in hittegods och att torsdagar är inlämningsdagar.

– Det är operatörerna som har bestämt att de vill ha det så. När jag började jobba här 1996 var vi 160 anställda. Idag är vi fyra, säger Helene Olofsdotter.

Hon uppmanar Celia Linde och andra som förlorar saker ombord att göra både en polisanmälan och en skriftlig anmälan via mail till Hittegods Sverige. Inte bara att ringa.

När det gäller kommunikationen mellan Skånetrafikens anställda i kundcenter på stationerna och tågvärdarna ombord, som är anställda av Transdev (Öresundstågen) eller Arriva (Pågatågen) svarar Mats Ohlsson, affärsutvecklare på Skånetrafiken att deras personalen på stationerna av säkerhetsskäl inte får lov att ta kontakt med tågvärdarna ombord.

– Trafiken körs av olika entreprenörer och det är deras personal som arbetar ombord. Vi kan inte nå dem. Om det finns kvarglömda saker ombord samlar personalen in dem och lämnar dem till Hittegods Sverige.
