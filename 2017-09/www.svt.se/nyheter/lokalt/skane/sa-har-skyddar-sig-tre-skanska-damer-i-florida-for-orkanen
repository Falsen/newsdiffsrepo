Tre skånska damer trotsar orkanen i Florida
Linda Fridh

Irene Schyberger från Hästveda bor i ett 29-våningshus på en så kallad barriärö helt omgiven av vatten i området Galt Ocean Mile, på stranden Fort Lauderdale i Florida. Hennes hus är ett av ett tjugotal höghus precis vid kusten, byggda på 1980-talet, och de har alla hittills klarat flera orkaner.

Från och med fredag är Irene och några av hennes grannar som valt att stanna kvar, helt avskurna från fastlandet då alla broar till ön stängs.

– ”Mandatory evacuation” innebär att invånarna uppmanas bege sig till säkra områden snarast. Stan kan inte erbjuda någon akut hjälp så vi som stannar är alltså ”on our own”.

Irene har fått många goda råd av sina grannar som bott länge i Florida och som är vana vid orkaner.

– Till exempel att fylla upp badkaret med vatten för att kunna använda som toalettvatten. Ett annat tips är att fylla tvättmaskinen med vatten för toalett och annat. Jag har också flera dunkar och tillbringare fulla med vatten.

– Mat har jag förstås också införskaffat från affären. De har sålt slut på mängder av varor. Ficklampor, batteridrivna ”emergency lanterns” och massor av andra orkansaker har jag också skaffat, säger Irene Schyberger.

Irene Schyberger bor i ett hus med nästan 400 lägenheter. Hon och grannarna som stannar kvar under orkanen, har gemensamma planer för helgen.

– Vi har faktiskt redan bestämt oss för att gå ner till fastighetens bibliotek på söndag och vara där tillsammans, förmodligen med en massa god mat och vin. Alla är vid gott mod och väldigt hjälpsamma.

– En underbar granne och hans fru stack till Kalifornien och gav mig nycklar till deras lägenheter på 8:e och 2:a våningen. Under den värsta blåsten ska jag och mina katter flytta ner till 2:a våningen, för jag kan tänka mig att det svajar rätt bra här på 27:e våningen, berättar Irene Schyberger för SVT Nyheter Skåne.

Viktoria Riley, född i Lund, Floridabo sedan ett par år tillbaka, håller sig hela tiden uppdaterad via tv och orkan-appar i telefonen.

Hon bor med sin man Robert och deras två hundar på gränsen mellan Royal Palm Beach och Wellington, i den västra delen av West Palm Beach, knappt två mil från havet. Hon berättar via mejl för SVT Nyheter Skåne att guvernören informerat sedan i måndags om ”State of Emergency” och att alla grannar samarbetar för att bygga barriärer.

– Vi träffas flera gånger om dagen och uppdaterar varandra om läget. Vi frågar om alla är ok eller behöver hjälp, oftast när vi rastar hundarna. Grannsämjan är god och alla hjälps åt. Vi har en del äldre i vårt område och vi hjälper dem att sätta upp plåtar för fönstren och ser till att de har vatten och annat, skriver Viktoria Riley.

Viktoria och hennes man är vana vid att det stormar i Florida. De förbereder sig under hela året för orkansäsongen genom att lagra vatten, bensin, gas till grillen samt konserver, torkad mat och hundmat.

– Det är bättre att vara ute i god tid och inte vänta till sista stund för då är det ofta panik och svårt att hitta vatten och andra nödvändigheter, säger Viktoria Riley.

När orkanen kommer tänker Viktoria vara hemma med familjen i huset. De tänker inte resa bort eftersom de inte bor innanför evakueringszonen. Hemmet har de orkansäkrat i flera dagar.

– Vi har trimmat träden och vi har täckt alla fönster och dörrar med plåt. Terrassen har tömts och vi har lagt plaststolarna i poolen. Våra två bilar står i dubbelgaraget där vi också ställer in växter och min mans blomkrukor samt soptunnan. Eftersom vi bor nära en kanal, har vi också fyllt sandsäckar som skall läggas framför garaget för att hålla vattnet ute. Vi har också dränerat poolen och dragit ner vattennivån med 30 cm. Vattenverket har även sänkt vattennivån med en halv meter i kanalen för att undvika översvämning, säger Viktoria Riley.

Gunilla Faber från Malmö flyttade till Florida för 30 år sedan och bor i en lägenhet på femte våningen precis vid vattnet vid Jupiter Light House och den kändistäta ön Jupiter Island. Hon berättar att hon varit med om sju orkaner tidigare i sitt liv men att ingen verkar likna den här i styrka. Hon bävar inför helgen.

– Även om jag inte är religiös, tror jag vi alla just nu ber till Gud om att orkanen skall gå öster ut och skona oss lite, skriver Gunilla Faber.

Vädret är än så länge soligt med blå himmel och sommarvärme. Hon skickar en bild på en solig sandstrand och det är svårt att föreställa sig att ett oväder snart är på väg.

– Alla förbereder sig. Skolorna är stängda sedan i torsdags. Vissa skolor görs om till skyddslokaler. Guvenören är på tv varannan timme och ber frivilliga att hjälpa till. Kameror bevakar de stora vägarna så att folk kan evakuera. Alla öar måste evakueras. Här är det Jupiter Island som evakueras, berättar Gunilla Faber.

Gunilla Faber tänker stanna i lägenheten under orkanen och har förberett sig med två telefoner, extrabatterier och svensk mat.

– Jag simmar än så länge som vanligt i poolen och jag har handlat hem mat som kan ätas kall för ingen vet hur det går med strömmen. Makrill i tomatsås och knäckebröd kommer väl till pass. Och kardemummaskorpor. Jag har packat ner mina svenska och amerikanska papper, pass, juveler och lite pengar i plastpåsar i ryggsäcken, för att kunna ha båda händerna fria. Det låter kanske lite konstigt men detta är vad som händer mig nu, berättar Gunilla Faber på mejl för SVT Nyheter Skåne.
