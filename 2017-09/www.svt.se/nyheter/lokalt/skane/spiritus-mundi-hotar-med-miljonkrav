Spiritus Mundi hotar med miljonkrav
Ylva Esping

Projektet Våra Liv skulle avradikalisera ett stort antal ungdomar men misslyckades att nå sina mål, visade SVT Nyheters granskning, och lades ned efter ekonomiska tveksamheter.

Malmö stad krävde i somras föreningen Spiritus Mundi på drygt 510.000 kronor, för kostnader som kommunen och Arvsfonden inte ville godkänna och för pengar som inte förbrukats i projektet.

Men Spiritus Mundi tänker inte betala och har anlitat en advokat som menar att Malmö stad har orsakat föreningen skada och ska betala för det.

Malmö stad har hävt avtalet avseende projektet Våra Liv utan att ha tillräckliga skäl för det, skriver Pontus Gunnarsson, advokat på Maqs advokatbyrå.

I ett första skede kräver Spiritus Mundi drygt 843.000 kronor för bland annat lokalhyra, löner, telefon, städning och revisionskostnader.

Men det är inte slut där. Advokaten menar att Spritus Mundis rykte har skadats och att Spritius Mundi gått miste om andra projekt till följd av kommunens agerande.

Enligt advokaten underrättade kommunen Myndigheten för ungdoms- och civilsamhällesfrågor, MUCF, om att man inte längre hade förtroende för Spiritus Mundi.

Malmö stad har under unga omständigheter skäl att delge andra myndigheter sina subjektiva åsikter, skriver Pontus Gunnarsson.

Föreningen flaggar för att det kan bli aktuellt att kräva kommunen på pengar för andra projekt som har avbrutits eller inte godkänts.

Ytterligare 7,3 miljoner kronor anser sig föreningen ha förlorat. Det rör sig bland annat om ett projekt finansierat av Postkodstiftelsen värt 2 miljoner kronor samt EU-medel på drygt 435.000 euro.

Örjan Eskengren, pressansvarig på arbetsmarknads- och socialförvaltningen i Malmö stad, meddelar att kommunen nu granskar Spiritus Mundis krav för att kunna ta ställning till det.

Varken Spiritus Mundi eller föreningens advokat vill låta sig intervjuas.
