Höghastighetståg Lund-Hässleholm ska gå 250 km/h
TT

Det är ett av Trafikverkets förslag i den nya nationella transportplanen för 2018–2029, som presenterades under en presskonferens idag.

Det innebär att det blir betydligt billigare än de ursprungliga planerna, men oklart hur mycket. Men den första delen, Ostlänken, beräknas bli tio miljarder kronor billigare.

– Det gäller att vi säkerställer att vi moderniserar, rustar upp järnvägen. Att vi får ett bättre underhållssystem, säger Trafikverkets generaldirektör Lena Erixon.

Det gäller Västra och Södra stambanan och Malmbanan.

– Det är ingen tvekan på att det kommer att leda till en bättre kvalitet i systemet, säger hon.

Av totalt 622,5 miljarder kronorna ska 333,5 miljarder användas till att utveckla transportsystemet. Resten går till underhåll, drift och reinvesteringar av järnväg och väg. Den ekonomiska ramen innebar en ökning med drygt 100 miljarder jämfört med nuvarande transportplan som sträcker sig till 2025.

För järnvägen betyder regeringens ekonomiska ram ett utökat underhåll med 47 procent till 125 miljarder kronor. Ändå räcker det bara till bibehållen standard, inget mer, enligt Trafikverket.

Underhåll av vägar får kosta 164 miljarder. Trafikverket hade begärt 189 miljarder kronor för att vägarna inte ska försämras. Trafikverkets generaldirektör Lena Erixon bedömde förra hösten att en viss del av vägnätet nu kommer att släpa efter och tappa i funktion.

Transportplanen kommer att skickas ut på remiss innan regeringen tar beslut om planen i mars 2018.
