26 flerfamiljshus på Rosengård utan värme och varmvatten
Calle Berglund

Läckan beräknas vara åtgärdad först klockan 22 på onsdagskvällen.

– Det är ett rör som sprungit läck i ett grönområde vid en cykelväg på Staël von Holsteins väg på Rosengård. Vi måste laga läckan och därför är värmen avstängd, säger Johan Aspegren vid E.ON:s pressjour.

Läckan upptäcktes klockan 07.30 på onsdagsmorgonen. 26 flerfamiljshus norr om Amiralsgatan och Rosengårds centrum saknar både värme i elementen och varmvatten.

Hur många hushåll i Malmönätet som drabbas har E.ON ingen uppgift om, men Johan Aspegren konstaterar att det är många personer bor i de berörda fastigheterna.

– Vi har stängt av vattnet, så det läcker inget hett vatten eller så, och vi är igång med reparationsarbetet på platsen.

Problemet beräknades först vara åtgärdat klockan 18 men prognosen flyttades fram till klockan 22 på onsdagskvällen.

– Det har redan varit en hel del människor här och frågat när värmen är tillbaka, säger svetsaren Erik Izso.

– Arbetet är mer bekymmersamt än vad vi först trodde. Röret ligger svårt till vilket försvårar arbetet. Men vi är på gång och vi håller på, säger Johan Aspegren på E.ON.

– Fjärrvärmeledningen är från 1968. Den brustit med ålderns rätt, säger reparatören Leif Karlsson.

Exakt vad i marken som orsakat läckan är oklart.

– Det kan vara så att något kommit åt fjärrvärmerörets isolering, så att det blivit ett rostangrepp. Men det kan ta mellan fem och tjugofem år och i det här fallet vet vi inte, säger Johan Aspegren.
