26 flerfamiljshus på Rosengård utan varmvatten efter fjärrvärmeläcka
Calle Berglund

– Det är ett rör eller en ventil som sprungit läck i ett grönområde vid en cykelväg på Staël von Holsteins väg på Rosengård. Vi måste laga läckan och därför är värmen avstängd, säger Johan Aspegren vid E.ON:s pressjour.

Läckan upptäcktes klockan 07.30 på onsdagsmorgonen. 26 flerfamiljshus precis norr om Amiralsgatan och Rosengårds centrum saknar värme i elementen och varmvatten.

Hur många hushåll i Malmönätet som drabbas har E.ON ingen uppgift om, enligt Johan Aspegren, men han konstaterar att många personer bor i de berörda fastigheterna.

Problemet beräknas vara åtgärdat klockan 18 ikväll, enligt E.ON. Klockan 15.00 på onsdagen håller E.ON ett extrainsatt möte om läckan.

– Vi har stängt av vattnet, så det läcker inget hett vatten eller så, och vi är igång med reparationsarbetet på platsen.

– Fjärrvärmeledningen är från 1968. Den brustit med ålderns rätt. Vi tror att det ska vara lagat strax efter klockan 18, säger reparatören Leif Karlsson.

– Det har redan varit en hel del människor här och frågat när värmen är tillbaka, säger svetsaren Erik Izso.

Exakt vad i marken som orsakat läckan är oklart.

– Det kan vara så att något kommit åt fjärrvärmerörets isolering, så att det blivit ett rostangrepp. Men det kan ta mellan fem och tjugofem år och i det här fallet vet vi inte, säger Johan Aspegren.
