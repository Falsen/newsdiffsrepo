Manifestation till minne av Kim Wall i Danmark
Bernard Mikulic

Manifestationen började klockan 19 med en tyst minut och därefter höll borgmästaren i Ishöj, Ole Björstorp, ett tal. Ishöj kommun har skänkt 2000 facklor som ska tändas och sättas ner på stranden i Köge bukt.

Det var i Köge bukt som Peter Madsens ubåt sänktes och det var i dessa vatten som Kim Walls kropp hittades. Annette Andersen från Ishöj bor nära stranden:

– Vi bor här vid Köge bukt och jag kan knappt titta ut över vattnet utan att tänka på det som har hänt här, säger Anette.

Vänninan Kristina Larsen är också på plats för att hedra Kim Wall:

– Det är helt förfärligt det som har hänt och detta har fyllt mina tankar hela tiden sedan det hände.

Efter talet och den tysta minuten kommer manifestationen fortsätta på stranden där facklorna ska sättas ner.
