Malmöhumla först i Sverige med takbostad
Esfar Ahmad

– Det är det första exemplet i Sverige, möjligtvis kan det ha hänt någon annanstans i världen, säger projektledaren Annika Kruuse på Malmö stad.

Den ensamma humledrottningen har bosatt sig på ett så kallat biotoptak. Ett grönt tak, skapat av Malmö stad för att främja biologisk mångfald.

– Att omvandla tak till naturmiljöer är alldeles nytt, det finns inga belägg för att en humla någonsin byggt ett bo på ett sådant tak.

Humlan upptäcktes av en forskare från Sveriges Lantbruksuniversitet i samband med att kameror skulle sättas upp på taken. Varför humlan valt just taket på Västra hamnen är oklart, men enligt Annika Kruuse gäller det att bestämma vilken naturtyp som ska återskapas redan vid förberedelsestadiet.

– Först måste man välja rätt naturtyp, och det måste vara en torr typ då det blir torrt på ett tak. I detta fallet valdes en torr äng.

Istället för jord används krossat tegel, utblandat med kompost och pimpsten. För att få till en riktig biotop krävs ett lager på åtminstone tio centimeter. Därefter planteras flertalet ängsväxter.

Upptäckten av humledrottningen kan ses som ett tecken på att den vilda takängen är godkänd som biotop.

– Det är det bästa betyget på att vi åstadkommit en sådan biotop.

De gröna taken bidrar med att ta hand om dagvatten och skapar miljöer som är gynsamma för biologisk mångfald.

– Våra städer blir tätare, men vi behöver samtidigt gröna områden inne i stan som har bra kvalité.

Annika Kruuse berättar att det ofta pratas om tama bin och hur viktiga de är för pollineringen, men en viktig aspekt glöms då bort, enligt henne.

– De konkurrerar med humlor och vilda bin, då vill vi fokusera på det vilda.
