Mild höst väntar – men det är fortfarande sommar
Agnes Henriksson

Många minns det varma septembervädret förra året, då flera dagar hade högsommartemperaturer. I år blir temperaturerna troligen mer blygsamma.

– Jag har tittat lite på långtidsprognoser och det mesta tyder på att vi kommer att få en mild höst. Det finns ingen tydlig höstkyla att vänta direkt, säger Nitzan Cohen, meteorolog på SVT.

I kalendern må det redan vara höst, men meteorologiskt håller sommaren i sig och kan så göra ett bra tag till.

– Höst är det inte förrän dygnsmedeltemperaturen varit under tio grader fem dagar i rad. Det kommer att vara sensommar i södra Sverige en bra bit in i september, säger Nitzan Cohen.

Septembers första dagar kommer att likna sommaren: temperaturer mellan 15 och 20 grader och risk för skurar.

– Vi har ett lågtryck som kommer komma upp från Polen och Östersjön under lördagen, kanske med några skurar på lördag. Det kommer att beröra Skåne delvis, helt eller inte alls. Sen kommer ett högtryck österifrån in under söndag eller måndag och växer sig starkare på tisdag, säger Nitzan Cohen.

Högtrycket kan bli kortlivat men prognosen för nästa vecka står och väger. Veckan därpå ser det däremot ut att bli ostadigare väder.
