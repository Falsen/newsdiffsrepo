Även Lindängen kommer kameraövervakas
Linda Fridh

Polisen har ansökt om tillstånd för kameraövervakning av Lindängen centrum i Malmö. Länsstyrelsen bifaller nu ansökan.

– Lindängen centrum är ett brottsutsatt område i Malmö och polismyndigheten har styrkt behovet av kameraövervakning på platsen, säger Henrik Kvennberg, ansvarig för beslutet på Länsstyrelsen.

Henrik Kvennberg betonar att det är relativt ovanligt att Länsstyrelsen beviljar den här sortens tillstånd på offentliga platser i städer.

– Vi gör det här för det handlar om såpass allvarlig brottslighet. Det kommer att finnas två kameror där, säger Henrik Kvennberg till SVT Nyheter Skåne.

Med Lindängen blir det fem offentliga platser som kameraövervakas i Malmö: Möllevångstorget, Stortorget, bostadsområdet Seved, området mot Ramels väg på Rosengård samt Lindängen centrum.

Beslutet om tillstånd för kameraövervakning på Lindängen gäller till och med den 27 juli 2019.

Efter den första tillståndsperioden kommer Länsstyrelsen att begära in en historik över hur effektiv kameraövervakningen har varit i området.
