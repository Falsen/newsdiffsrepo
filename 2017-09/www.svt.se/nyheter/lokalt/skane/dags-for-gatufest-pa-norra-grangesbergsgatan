Dags för gatufest på Norra Grängesbergsgatan
Mikael Nordlander

Nicklas Johansson från Malmö stad är en av de som står bakom det hela.

– Vi har ju delat upp det i 25 olika delar, men det är väl ungefär 850 personer som är involverade i att skapa gatufesten.

TV: Se inslaget här

Förra året genomfördes den första festen på Norra Grängesbergsgatan. Det talades om att visa på de positiva krafter som verkar kring platsen som ofta beskrivs som laglöst land, en farlig gata att vistas på. Här finns sedan tidigare mängder av replokaler och kulturföreningar, konstnärer och filmare, och det arrangeras ofta spelningar här. Festen förra året blev välbesökt, och årets arrangemang har växt rejält. Helt i linje med festivalens intentioner.

– Den här gatan saknar ju offentliga mötesplatser. Det finns en bänk. Här finns inte ett kafé. Här finns egentligen ingen plats som folk kan träffas på, säger Nicklas Johansson. Så den här gatufesten är ju då en gigantisk mötesplats för en massa människor som på olika sätt finns i olika rum längs med den här gatan, men som inte syns.

”Vila för personalen”

Osama Abed har valt att inte ha arrangemang i sina lokaler, men han är positiv till festivalen.

– Den här vägen är alltid bara jobb och så varje dag. Så det blir lite vila för personalen. Och så blir jag glad när folk blir glada, säger han.
