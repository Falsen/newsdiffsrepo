Oro för vårdbesparingar på möte i Trelleborg
Agnes Henriksson

Dennis Andersson, fotbollstränare I Skregie IK engagerade sig i sjukvårdsfrågan efter att ett av barnen i laget skadat sig på träningen.

– Han hade ett stort jack i pannan, men varken jag eller föräldrarna visste vart vi skulle åka för att söka akut. Det var inte självklart att åka till akuten i Trelleborg, vi visste helt enkle inte om där var öppet. Det känns absurt att det ska vara så när vi har ett sjukhus här, säger han.

Runt hundra personer samlades på eftermiddagen i Kulturhuset i Trelleborg. Många av dem har varit aktiva i gruppen ”Rädda vårt sjukhus” i flera år. På plats var också Yvonne Augustin (S), regionråd och ordförande i sjukvårdsområde Sund där Trelleborgs lasarett ingår.

Många bar pins med texten ”Rädda vårt sjukhus”. En av dem, Siv Nordström, är undersköterska på avdelning elva på sjukhuset i Trelleborg.

Men är det verkligen sannolikt att tro att Trelleborgs lasarett är i fara?

– Nej jag tror att det kommer att finnas kvar, frågan är i vilken form. Man har ju tagit bort vissa verksamheter. Det är ungefär som att hyvla på en ost, anser jag, säger Siv Nordström.

Hon får medhåll av kollegan Gunilla Hedgar:

– Patienterna får allt oftare höra att ”vänta lite, jag kommer strax”, säger hon.

I Trelleborg har frågan om den palliativa vården – vården i livets slutskede – varit en het potatis sedan beskedet att stänga den palliativa avdelningen 2015. I veckan beslutade Region Skåne att det ska finnas fyra platser på sjukhuset från den 1 december, där patienter i livets slutskede ska vårdas. Det beskedet har inte lugnat de engagerade i gruppen ”Rädda vårt sjukhus”.

För flera av dem handlar frågan till stor del om en känsla av att vården, även i Skåne, i allt högre grad håller på att centraliseras.

– Nästa år fyller Trelleborgs sjukhus 125 år. På den tiden fanns en idé om att det skulle finnas ett sjukhus i varje stad. De tankarna verkar glömda idag, säger Dennis Andersson.
