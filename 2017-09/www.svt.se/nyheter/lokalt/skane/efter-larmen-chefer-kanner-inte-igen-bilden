Efter larmen – chefer känner inte igen bilden
Natalie Medic

SVT Nyheter Skåne har tidigare berättat om situationen för sjukvårdspersonal. Hot mot personal i samband med vård av skottskadade blir allt vanligare. Ibland förekommer dödshot.

”Jag ska våldta dig din fitta”. ”Jag ska se till att du dör”, sa en 20-åring till två sköterskor vid en vårdavdelning i Lund förra hösten, för att ta ett exempel.

LÄS MER: Så hotar kriminella vårdpersonal

Även på akuten kan det uppstå hotfulla situationer när en skottskadad patient kommer in. Både från fackligt håll och från anställda finns vittnesmål på kränkningar och hot som riktas mot personal i samband med vård av skottskadade kriminella patienter. Oftast handlar det då om anhöriga som inte accepterar akutens regler om en besökare per patient.

LÄS MER: S: ”Kriminella ska inte sitta på akuten utan i fängelse”

Under torsdagen besökte den politiska regionledningen akuten för att bland annat prata om säkerheten. När SVT Nyheter Skåne träffar chefer för akuten känner de inte till problemen.

– Vi känner att vi är trygga, säger områdeschefen för SUS, Carina Wahlgren.

Hon lyfter snarare fram det framtida samarbetet mellan akuten och primärvården och hur flödet av patienten kan förbättras.

Även sektionschefen Per Wihlborg tycker att säkerheten fungerar bra som den är nu.

– Vi är nöjda med säkerheten, säger han.

SE MER: Se hela inslaget här

Men det finns de facto personal som känner rädsla eller obehag när det kommer till exempelvis skottskadade till akuten?

– Det har förekommit i media, jag har inte själv pratat med några av dem. När vi har pratat med medarbetarna så har vi inte fått det intrycket.

Men om jag säger att jag har pratat med personal som känner rädsla – är det något ni kan göra bättre då?

– Vi har bra rutiner och det gäller att vi följer dem till varje givet tillfälle och vi har samarbete med både säkerhetsavdelningen och polisen.

Så det finns inget konkret du tycker ni kan förbättra just i säkerhetsfrågan då?

– Nej vi upplever inte det, säger Per Wihlborg.

Politikermötet fortsatte under eftermiddagen där Vårdförbundet tillsammans med personal träffade SUS-nämndens ordförande Joakim Sandell (S). Personalen gav flera konkreta förslag på hur man kan förbättra säkerheten på sjukhuset.

– Vi föreslog att man kan se över om personalen på hela sjukhuset ska få överfallslarm. Dessutom lyfte vi frågan om tillgängligheten till kulvertsystemet. Idag är det helt öppet så vem som helst kan ta sig in dit, säger huvudskyddsombudet Malin Fagrell.

Personalen kom också med förslag om att se över rutinerna för de väktare som finns på plats inne på sjukhuset.

– Det kan handla om de rutiner vakterna har för kontrollrundor, att de kontrollerar trapphus innan dörrar låses till exempel, säger Malin Fagrell.

Malin Fagrell säger att man från fackligt håll är nöjda med de säkerhetsrutiner som finns just på akuten.

Men det finns en stor risk för konflikter just när det gäller reglerna för besök, en besökare per patient. När en skottskadad vårdas på akuten kommer också ett större gäng anhöriga.

– Det handlar om hot och kränkningar, det kan handla om dödshot.

Hon tycker att arbetsgivarna ska uppmana alla anställda att anmäla om man blir utsatt för hot eller våld.

– Det är lätt att man bara rycker på axlarna, att det blir ett normaltillstånd att ta emot hot och kräkningar. Därför kan det vara bra om vi stöttar varandra i att anmäla, säger Malin Sagrell.
