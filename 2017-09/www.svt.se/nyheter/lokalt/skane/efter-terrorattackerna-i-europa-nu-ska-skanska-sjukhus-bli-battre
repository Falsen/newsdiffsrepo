Efter terrorattackerna i Europa – nu ska skånska sjukhus bli bättre
Ylva Esping

Kongressen samlar delegater från hela världen och äger rum i Malmö 6 – 8 september.

Ett dominerande ämne på Nordens största kongress inom anestesi och intensivvård blir hur sjukvården hanterar terrorattacker.

– Även om terrorattacker är isolerade fenomen måste vi höja beredskapen, säger Mikael Bodelsson, professor i anestesiologi och intensivvård vid Lunds universitet.

Ovanliga skottskador

Han arbetar som överläkare vid Skånes universitetssjukhus SUS och menar att skadorna vid terrorattacker ofta är annorlunda än dem som sjukvården är van vid.

Det kan handla om ett stort antal skottskadade. Splitterskador liknar ur ett medicinskt perspektiv skottskador.

– Jag tänker också på kemikalier som stridsgas. Vi har lyckligtvis inte sett det i Europa men vi vill sprida kunskap för säkerhets skull, säger Mikael Bodelsson.

Nyckelpersoner deltar

Inbjudna till kongressen är nyckelpersoner som deltog i vården vid terrorattackerna i Paris och Bryssel. De ska få berätta om hur man löste vården organisatoriskt.

– De som står i främsta linjen vid terrorattacker är ambulanssjukvårdare och anestesi- och intensivvårdssläkare, säger Mikael Bodelsson.
