Madsens förklaring: Kim Wall fick en lucka i huvudet
Richard Lööf

Klockan 14 på tisdagen började en ny häktningsförhandling mot Peter Madsen i Köpenhamns tingsrätt. Han misstänks för att ha orsakat den svenska journalisten Kim Walls död. Rätten ska avgöra om han ska omhäktas eller släppas fri. Madsen har tidigare delgivits misstanke om mord alternativt dråp och brott mot griftefriden.

Madsen: Kim Wall fick en lucka i huvudet

Åklagaren Jakob Buch-Jepsen yrkar på att Peter Madsen ska häktas misstänkt för mord och sitta frihetsberövad ytterligare fyra veckor. Han vill också att ubåtsägaren ska genomgå en rättspsykiatrisk undersökning.

Madsen nekar till anklagelserna och står fast vid att Kim Wall dog av en olycka ombord på ubåten. Men han erkänner brott mot griftefrid då han dumpade hennes kropp i havet för att ”begrava hennes till sjöss”.

Ubåtsägaren förklaring av olyckan är att journalisten fick en 70 kilo tung tornlucka i huvudet som slog igen när de skulle gå ur ubåten på väg tillbaka mot Köpenhamn.

Enligt det tidigare förhörsprotokollet som lästes upp under häktningsförhandlingarna sa Peter Madsen att han slant och tappade luckan i huvudet på henne, när hon skulle gå upp genom den. Då föll hon ner genom ubåten igen. När Peder Madsen sedan kom ner till henne förstod han att hon var död.

I det tidigare förhöret berättade Madsen att han då drabbades av panik, varken kontaktade polis eller SOS, utan att han beslöt sig för segla ut på havet och sänka ubåten. Han övervägde också att ta sitt liv.

”Jag är i ett tillstånd där jag tänker att jag inte kan fortsätta det liv jag lever,” säger Madsen under förhandlingen, enligt TT. Han säger också att han övervägde att ta sitt liv och ville ge henne ”en begravning till sjöss”.

Under häktningsförhandlingen fick Peter Madsen visa hur olyckan på ubåten gått till på en bild framför domaren. Åklagaren påpekade då att han delvis ändrat sin förklaring eftersom Madsen sa att han ”gled” och ”tappade fotfästet” innan han tappade ubåtsluckan i huvudet på Kim Wall.

När åklagaren sedan frågade Peter Madsen om han styckat Kim Walls kropp, protesterade hans försvarsadvokat och åklagaren gick vidare med andra frågor. Senare nekade han själv till att ha styckat kroppen och sa att den var hel när han ”begravde” den i havet.

”Varför ljög du om att du satt iland henne?”, frågade åklagaren sedan.

Då förklarade Madsen att han inte var vid sina sinnens fulla bruk efter olyckan.

Enligt åklagaren har Madsen tagit livet av Kim Wall någon gång mellan 10 och 11 augusti. Därefter har han styckat kroppen, och genom stick, snitt och tyngder försökt se till att kroppen inte flyter upp till ytan.

LÄS MER: Vad hände egentligen med Kim Wall?

Kim Wall skulle göra ett reportage om Peter Madsen ombord på hans egenhändigt byggda ubåt Nautilus. De seglade ut från Köpenhamn vid 19-tiden den 10 augusti. På förmiddagen dagen efter sjönk ubåten. Peter Madsen räddades och han uppgav att han släppt av Kim Wall kvällen före.

Men uppgifter om att han ljög kom snabbt fram. När han konfronterades med detta ändrade han sin uppgift och sa i stället att hon dött i en olycka och han ”begravt” henne till sjöss.

Tekniska undersökningar visade dessutom att han sänkt ubåten avsiktligt.

Läs mer: Madsens advokat: ”Han har inget att dölja”.

En stor sökinsats efter Kim Walls kropp sattes igång och den 21 augusti påträffades en torso i Köge bukt. Enligt polisen har styckningen av kroppen skett avsiktligt.

I förra veckan delgavs Peter Madsen misstanke om mord alternativt dråp samt brott mot griftefrid.

Sökandet efter de saknade kroppsdelarna pågår fortfarande, och är sannolikt viktiga för åklagarens bevisföring.

Läs mer: Detta har hänt i ubåtsfallet.

Texten uppdateras
