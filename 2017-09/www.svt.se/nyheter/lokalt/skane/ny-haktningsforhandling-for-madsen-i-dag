Peter Madsen erkänner brott mot griftefriden
Richard Lööf

Däremot ställer han inte upp på polisens förklaring till hur Kim Walls kropp har hanterats.

– Jag kan bara säga att han har överträtt bestämmelserna om ”usömmelig omgang med lig” vid begravningen till havs, säger Betina Hald Engmark till BT.

Idag, klockan 14, hålls ny häktningsförhandling mot ubåtsägaren och uppfinnaren Peter Madsen i Köpenhamns tingsrätt. Han misstänks ha orsakat den svenska journalisten Kim Walls död. Rätten ska avgöra om han ska omhäktas eller släppas fri. Madsen har tidigare delgivits misstanke om mord alternativt dråp och brott mot griftefriden.

LÄS MER: Vad hände egentligen med Kim Wall?

Kim Wall skulle göra ett reportage om Peter Madsen ombord på hans egenhändigt byggda ubåt Nautilus. De seglade ut från Köpenhamn vid 19-tiden den 10 augusti. På förmiddagen dagen efter sjönk ubåten. Peter Madsen räddades och han uppgav att han släppt av Kim Wall kvällen före.

Men uppgifter om att han ljög kom snabbt fram. När han konfronterades med detta ändrade han sin uppgift och sa i stället att hon dött i en olycka och han ”begravt” henne till sjöss.

Tekniska undersökningar visade dessutom att han sänkt ubåten avsiktligt.

Läs mer: Madsens advokat: ”Han har inget att dölja”.

En stor sökinsats efter Kim Walls kropp sattes igång och den 21 augusti påträffades en torso i Köge bukt. Enligt polisen har styckningen av kroppen skett avsiktligt.

I förra veckan delgavs Peter Madsen misstanke om mord alternativt dråp samt brott mot griftefrid.

Sökandet efter de saknade kroppsdelarna pågår fortfarande, och är sannolikt viktiga för åklagarens bevisföring.

Läs mer: Detta har hänt i ubåtsfallet.

Klockan 14 idag tisdag är det alltså ny häktningsförhandling. Peter Madsen anser att den ska med öppna dörrar, så att han kan ge sin syn på det som hände för allmänheten. Han begär också att få släppas fri.

Vid den tidigare häktningsförhandlingen valde rätten stängda dörrar av hänsyn till Kim Walls anhöriga.
