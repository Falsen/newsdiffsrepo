Peter Madsen omhäktas i fyra veckor
Richard Lööf

Åklagaren Jakob Buch-Jepsen yrkade på att Peter Madsen ska häktas misstänkt för mord och sitta frihetsberövad ytterligare fyra veckor. Han ville också att det ska utvärderas om ubåtsägaren ska genomgå en rättspsykiatrisk undersökning, något som domstolen senare beslutade om. Madsen gick inte med på detta frivilligt.

– Vi vet visserligen inte dödsorsaken. Men om man ser det hela från ett helikopterperspektiv så pekar allt på att Peter Madsen har mördat Kim Wall och sedan styckat henne. Och om inte han har styckat henne – vem har då gjort det ? Han ska omhäktas, sa Jakob Buch-Jepsen under slutpläderingen.

– Ingenting har framkommit som motsäger min klients berättelse om att det var en olycka. Och det finns heller inga bevis på att han skulle ha styckat henne. Han bör därför släppas fri, sa försvarsadvokaten Betina Hald Engmark.

LÄS MER: SVT:s reporter på plats: ”Madsen visar inga känslor alls”

Under häktningsförhandlingen i Köpenhamns tingsrätt nekade Madsen till anklagelserna om mord och stod fast vid att Kim Wall dog av en olycka ombord på ubåten.

Tidigare hade han däremot erkänt brott mot griftefrid då han dumpade hennes kropp i havet för att ”begrava hennes till sjöss”.

Peder Madsen kom till förhandlingen i en kamouflagefärgad overall. Han uppträdde väldigt samlat och talade utan att visa några känslor, enligt SVT Nyheters reporter på plats.

Uppfinnarens förklaring av olyckan ombord på ubåten är att journalisten fick en 70 kilo tung tornlucka i huvudet som slog igen när hon skulle gå upp ur ubåtstornet.

Enligt förhörsprotokollet som lästes upp dök ubåten mellan klockan 20 och 22 torsdagen 10 augusti. Peter Madsen har sagt att han sedan slant och tappade luckan i huvudet på Kim Wall, när hon skulle gå upp ur tornet efter honom, då ubåten var uppe på ytan igen.

Hon föll då ner i ubåten och när Madsen sedan kom efter henne, förstod han att hon var död.

LÄS MER: Vad hände egentligen med Kim Wall?

Madsen berättar att han då fick panik och beslöt sig för segla ut på havet och sänka ubåten. Han övervägde också att sitt liv.

Men istället gick han och la sig för att sova. Sedan hävdar Peter Madsen att han gick upp, tog upp kroppen ur ubåten och dumpade den i havet.

– Hon var i ett stycke och var påklädd när jag begravde henne, säger han.

På frågan om varför han inte ringde polisen eller SOS svarar Madsen:

– Jag förstår efter det som hänt att den värld jag är van vid är borta efter det här. Jag hamnar i nån slags psykos.

”Varför ljög du först om att du satte Kim Wall i land på kvällen”, frågade åklagaren senare.

– Jag var inte klar för att möta verkligheten. Jag blir skakad när jag anklagas för mord, och då bestämmer jag mig för att säga som det var, sa han som förklaring till att han sedan ändrade sin berättelse.

Läs mer: Detta har hänt i ubåtsfallet.

”Varför sänkte du ubåten?”

– Det är inte ett välgrundat beslut. Men jag vet ju att ingen någonsin vill använda den. Om jag sänker båten eller seglar in den spelar ingen roll. Jag vet ju att jag är slut som Raket- Madsen.

Inför domaren och alla i rättssalen fick Peter Madsen beskriva hur olyckan gått till på en skiss av ubåten. Åklagaren påpekade då att han delvis ändrat sin förklaring eftersom Madsen då sa att han ”gled” och ”tappade fotfästet”, innan han tappade ubåtsluckan i huvudet på Kim Wall.

När Peter Madsen sedan fick en direkt fråga om han styckat Kim Walls kropp, protesterade hans försvarsadvokat och åklagaren gick vidare med andra frågor. Senare nekade han själv till att ha styckat kroppen och upprepade att den var hel när han ”begravde” den i havet.

Åklagaren Jakob Buch-Jepsen anser att har Madsen tagit livet av Kim Wall någon gång mellan 10 och 11 augusti. Därefter har han styckat kroppen och genom stick, snitt och tyngder försökt se till att kroppen inte flyter upp till ytan.

Efter beslutet om häktning meddelade tingsrätten att polisen får tillgång till en dator som tillhör Peter Madsen. Ubåtsägaren har tidigare sagt nej till detta eftersom han hävdat att han har känslig information om avtal med kunder där.
