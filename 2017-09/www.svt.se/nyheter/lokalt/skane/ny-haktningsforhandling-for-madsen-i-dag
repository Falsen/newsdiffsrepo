Åklagaren vill ha Peter Madsen häktad för mord
Richard Lööf

Peter Madsen erkänner att han har begått brott mot griftefriden, uppger hans försvarare Betina Hald Engmark för danska BT. Däremot ställer han inte upp på polisens förklaring till hur Kim Walls kropp har hanterats.

– Jag kan bara säga att han har överträtt bestämmelserna om ”usömmelig omgang med lig” vid begravningen till havs, säger Betina Hald Engmark till BT.

Klockan 14 på tisdagen hålls en ny häktningsförhandling Peter Madsen i Köpenhamns tingsrätt. Han misstänks för att ha orsakat den svenska journalisten Kim Walls död. Rätten ska avgöra om han ska omhäktas eller släppas fri. Madsen har tidigare delgivits misstanke om mord alternativt dråp och brott mot griftefriden.

Vid den tidigare häktningsförhandlingen valde rätten stängda dörrar av hänsyn till Kim Walls anhöriga.

Enligt TT sa åklagare Jakob Buch-Jepsen till journalistuppbådet utanför att det kommer att yrkas på stängda dörrar under omhäktningsförhandlingen även den här gången.

– Jag kommer att lägga fram det som har kommit fram i utredningen och vad som har skett sedan den förra häktningsförhandlingen, säger han.

Den mordmisstänkte Peter Madsen vill precis som tidigare att häktningsförhandlingen ska vara öppen.

– Min klient har fortfarande ett intresse i att det är en öppenhet i ärendet, det önskar han fortfarande, säger försvarsadvokat Betina Hald Engmark till TT

LÄS MER: Vad hände egentligen med Kim Wall?

Kim Wall skulle göra ett reportage om Peter Madsen ombord på hans egenhändigt byggda ubåt Nautilus. De seglade ut från Köpenhamn vid 19-tiden den 10 augusti. På förmiddagen dagen efter sjönk ubåten. Peter Madsen räddades och han uppgav att han släppt av Kim Wall kvällen före.

Men uppgifter om att han ljög kom snabbt fram. När han konfronterades med detta ändrade han sin uppgift och sa i stället att hon dött i en olycka och han ”begravt” henne till sjöss.

Tekniska undersökningar visade dessutom att han sänkt ubåten avsiktligt.

Läs mer: Madsens advokat: ”Han har inget att dölja”.

En stor sökinsats efter Kim Walls kropp sattes igång och den 21 augusti påträffades en torso i Köge bukt. Enligt polisen har styckningen av kroppen skett avsiktligt.

I förra veckan delgavs Peter Madsen misstanke om mord alternativt dråp samt brott mot griftefrid.

Sökandet efter de saknade kroppsdelarna pågår fortfarande, och är sannolikt viktiga för åklagarens bevisföring.

Läs mer: Detta har hänt i ubåtsfallet.

Texten uppdateras
