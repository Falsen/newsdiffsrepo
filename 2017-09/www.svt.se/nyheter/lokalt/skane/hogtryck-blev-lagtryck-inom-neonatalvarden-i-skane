Lägre tryck än förväntat på neonatal i Skåne
Gunilla Fritze

Några barn har skickats från Lund till Malmö men inget har skickats över länsgränsen eller till annat land för vård.

– Sommaren har gått bättre än väntat, konstaterar Marie Hassel, områdeschef för neonatalvården på Skånes universitetssjukhus.

Hon berättar att trycket har varit något lägre i sommar än tidigare år.

I Skåne finns 60 vårdplatser för sjuka nyfödda barn och för tidigt födda barn. Under sommaren har 36 av 38 varit öppna på neonatalavdelningarna i Lund och Malmö, tio av tolv i Helsingborg och fem av åtta i Kristianstad.

Det har aldrig varit någon överbeläggning eller funnits behov att skicka barn till sjukhus utanför Skåne.

– Vi har istället kunnat hjälpa utomregionala barn. Kiruna, Uppsala, Göteborg och Linköping har skickat barn till våra neonatalavdelningarna i Lund och Malmö, säger Marie Hassel.

I Kristianstad tvingades ledningen för neonatalvården dra in tre av åtta platser under sommaren eftersom personal hade sagt upp sig eller var sjukskriven. Det fanns en oro hur det skulle fungera.

– Det var högt tryck de första veckorna under sommaren men sedan gick det ner till en normal nivå, säger Christina Karström, verksamhetschef för barnsjukvården inom sjukvårdsområde Kry.

Hon lyfter fram att samarbetet i regionen fungerar bra. Om det saknas plats på ett sjukhus skickas det sjuka och/eller för tidigt födda barnet till ett annat med neonatalvård.

I Helsingborg var det turbulent förra hösten. Ett 30-tal barnsjuksköterskor hotade att säga upp sig i protest mot deras arbetsvillkor. 15 av dem arbetade på neonatalavdelningen. Många sköterskor tog tillbaka sina uppsägningen men trots det blev det plats- och personalbrist på avdelningen i flera månader.

– Vi fick gå från tolv till tio vårdplatser förra sommaren och så har det sett ut även i år men det har fungerat bra och personalen har själv fått bestämma över sina arbetstider, säger Anna-Karin Albin, verksamhetschef för barn och ungdom Sund.

Hon berättar att personalen ville arbeta tolvtimmardagar.

– Vi undersökte om det var lagligt och fick klartecken att prova under åtta veckor i sommar, säger Anna-Karin Albin.

Idag, måndag, har försöket utvärderas:

– Alla är överens om att det har fungerat bra men under längre preioder är det ingen lösning med så långa arbetsdagar.

Under våren fick neonatalbarn från nordvästra Skåne ibland skickas till Halmstad eftersom det var fullt i Helsingborg.

– Det har inte behövts i sommar. Vi har ett uppbyggt nätverk och det har fungerat bra med sommarbemanningen i Helsingborg, säger Anna-Karin Albin.
