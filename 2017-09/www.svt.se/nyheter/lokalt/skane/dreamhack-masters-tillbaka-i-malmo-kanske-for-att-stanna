DreamHack Masters tillbaka i Malmö – kanske för att stanna
Gunilla Fritze

– Vi arbetar hårt för att förstärka e-sportklustret i Skåne och det är jätteroligt att arrangörerna väljer Malmö för detta event, säger Pehr Palm, vd för Event i Skåne.

Det är andra året i rad som DreamHack Masters är i Malmö. Förra året vann ”Ninjas in Pyjamas” med bas i Landskrona. De fick 800 000 kronor i prispengar och lagmedlemmarna hyllades av 12 000 personer i arenan.

– Det här är en sport som växer och Sverige ligger i framkant. Våra lag ligger på topplistan när det gäller vunna prispengar, säger Tomas Hermansson, vice vd för DreamHack.

De länder som ligger före Sverige i ”prispengsligan” är Kina, USA och Sydkorea.

I fjol skapade DreamHack Masters 7 600 gästnätter i Skåne. Besökarna och de tävlande spenderade sammanlagt runt 21 miljon kronor, enligt en beräkning som Event i Skåne har gjort.

– Vi jobbade hårt i fjol för att få hit DreamHack och nu arbetar vi för att de ska komma tillbaka och göra det till ett årligen återkommande event i Malmö, säger Pehr Palm.

Han säger att de diskuterar hur fler besökare som är intresserade av e-sport och spelutveckling ska kunna lockas till Malmö.

– Vi vill gärna skapa en hel vecka med olika event kring e-sport och spelutveckling, säger Ann Nyström, destinationschef för Malmö Turism.

Hon säger att Malmö stad lyssnar mycket på vad arrangörerna av DreamHack önskar för att komma tillbaka.

– Detta är ett enormt viktigt event för Malmö och marknaden är gigantisk, säger Ann Nyström.

Omsättningen på ett e-sportmästerskap är jämförbar med den på en stor fotbollsmatch.

– Besökarna går ut i pausen och köper en tröja för 800 kronor där det står ”Ninjas in Pyjamas” eller annat lagnamn, säger Pehr Palm.

Flera fotbollslag har också startat egna e-sportlag, bland andra FC København.

– De traditionella sportklubbarna har svårt att nå den här målgruppen, så de startar e-sportlag. Det finns flera fotbolls-, hockey- och basketlag som redan har gjort det, säger Tomas Hermansson.

I år är det 16 lag av världens bästa Counter Strikelag som tävlar i Malmö.

SVT Play sänder fyra kvartsfinaler under lördagen och två semifinaler och finalen på söndag. Klockan 23:15 på söndag kommer finalen även att visas på SVT1.
