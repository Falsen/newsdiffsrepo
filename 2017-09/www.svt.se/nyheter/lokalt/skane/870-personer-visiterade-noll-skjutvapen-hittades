870 personer visiterade – noll skjutvapen hittades
Richard Lööf

SE MER: Här är hela SVT Nyheter Skånes inslag

I Köpenhamn har man det senaste halvåret sett en upptrappad konflikt mellan kriminella gäng, som har skjutit på varandra. I några fall har personer som bara har råkat stå i vägen också träffats.

I Danmark finns sedan 2004 en lag som gör att polisledningen i ett distrikt kan besluta om att införa visitationszoner.

– Visitationszoner innebär i princip att polisen kan sätta sig över polislagens bestämmelser och visitera vem polisen vill utan särskild misstanke, säger Torben Svarre, polisinspektör på avdelningen för organiserad brottslighet vid Köpenhamnspolisen.

LÄS MER: Köpenhamn inför stor visitationszon

I Köpenhamn finns nu två zoner – en som bland annat omfattar den problemfyllda stadsdelen Nørrebro – och en på Amager. Reaktionerna bland medborgarna är blandade.

– Det är en sådan otrygghet bland dem som bor eller arbetar i de här områdena att man är tvungen att göra något. I den situationen tror jag att visitationszoner är det bästa, säger Bjarne Hald, som vi träffar vid Nörrebro station.

– Det är inte en särskilt medmänsklig tanke att misstänka vem som helst, säger Sofie Seemann, konstnärinna som har sin atelje på Nørrebro.

Sedan zonerna infördes den 20 juli i år har polisen visiterat 870 personer på Nørrebro. Man har hittat en del narkotika och knivar, men än så länge inga skjutvapen.

– Nej, det har vi inte, men i stället har vi funnit vapen i grönområden och i källare.  I sommar har vi hittat 23 skjutvapen på sådana ställen, säger Torben Svarre.

LÄS MER: Nya visitationszoner i Köpenhamn

Skjutningar har förekommit även sedan zonerna infördes. De har alltså inte stoppats, inte ens i visitationsområdena. Men polisen ser klara vinster ändå.

– Vi undgår de spontana handlingarna. De som möter en fiende på gatan i de här zonerna har ingen pistol på sig, och därför blir det inga spontana skjutningar, säger Torben Svarre.

Polisen i Köpenhamn har förlängt tillståndet för visitiationszonerna till den 14 september.
