Polisen: Smällar var skottlossning
Linda Fridh

Larmet om höga smällar på Hermodsdal i Malmö nådde polisen vid 21.38 på tisdagen. När de anländer till området undersöker de platsen, men hittar inget som tyder på att skott avlossats.

–  Vi hade fått in uppgifter om att flera höga smällar hade hörts på platsen. Men vi hittade ingenting och har inte kunnat konstatera att det varit en skottlossning eller något annat brott, sa Calle Persson på polisens ledningscentral till SVT Nyheter Skåne då.

Därefter gick det två dygn. På torsdagen meddelar polisen att ärendet är återupprättat efter att nya uppgifter tillkommit.

– Vi hittade ingenting då och ingen skadad person kom in, men nu har en privatperson hittat en tomhylsa på platsen, säger Nils Norling på polisens ledningscentral.

En anmälan om brott mot vapenlagen och framkallande av fara för annan är upprättad, men en gärningsman saknas fortfarande.

Däremot tror polisen att den upphittade hylsan är kopplad till tisdagens misstänkta skottlossning.

– Vi gör den kopplingen att den hör samman med skottlossningen. Vi hade många patruller på plats, men hittade inget som tydde på att det skulle varit någon skottlossning. Hylsan styrker att det varit en skottlossning. säger Nils Norling.
