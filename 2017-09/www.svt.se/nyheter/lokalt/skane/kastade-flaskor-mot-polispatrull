Kastade flaska mot polispatrull
Gösta 	 Backlund

Patrullen genomförde en fordonskontroll vid Frihamnsviadukten. Då kastades en flaska mot dem från en passerande personbil. Flaskan landade någon meter från en polisman.

Polisen tog upp förföljandet och fick stopp på bilen vid Klaffbron till Västra Hamnen. Föraren greps, passageraren försöker springa från platsen men greps strax senare.

Föraren visade sig sakna körkort och bilen var avställd.

– Det finns ännu ingen förklaring till deras agerande, säger Kim Hild på polisens ledningscentral. Det verkar inte smart att dra till sig polisens uppmärksamhet på det sättet.

– Det finns ingen koppling till fordonskontrollen som vi känner till.

De båda gripna, födda 1984 respektive 1989 förhörs under eftermiddagen. De är misstänkta för försök till våld mot tjänsteman och grov olovlig körning.
