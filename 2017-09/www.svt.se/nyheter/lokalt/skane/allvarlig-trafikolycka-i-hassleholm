Man omkom efter trafikolycka i Hässleholm
Sofia Hermansson

Vid 14-tiden på fredagen kolliderade tre personbilar i höjd med Finja. Ambulans, polis och räddningstjänst larmades till platsen.

– Vad som föranlett själva olyckan vet jag inte, men det är tre personbilar som krockat, varav en danskregistrerad, säger Fredrik Bratt på polisens ledningscentral.

Två av bilarna frontalkrockade och två personer fördes till sjukhus, en till Hässleholm och en till Kristianstad.

Föraren till ena bilen, en man i 65-årsåldern, fördes till sjukhuset i Hässleholm men hans liv gick inte att rädda.

Den andre föraren, en man i 45-årsåldern, fördes till Centralsjukhuset i Kristianstad och hans skador uppges vara lindriga.

Trafikverket stängde av vägen och trafikanter ombads välja väg 21 och väg 108 via Perstorp. Vid 16-tiden var vägen åter öppen för trafik.
