Allvarlig trafikolycka i Hässleholm
Sofia Hermansson

Olyckan inträffade mellan Finja och Hörlinge gård i Hässleholms kommun. Ambulans, polis och räddningstjänst kom till platsen kort därefter.

– Vad som föranlett själva olyckan vet jag inte, men det är tre personbilar som krockat, varav en danskregistrerad, säger Fredrik Bratt på polisens ledningscentral.

Två personer har förts till sjukhus, en till Hässleholm och en till Kristianstad. Personen som fördes till Centralsjukhuset i Kristianstad uppges vara en man i 45-årsåldern och hans skador är lindriga.

Trafikverket stängde av vägen och trafikanter ombads välja väg 21 och väg 108 via Perstorp.

Vid 16-tiden var vägen åter öppen för trafik.
