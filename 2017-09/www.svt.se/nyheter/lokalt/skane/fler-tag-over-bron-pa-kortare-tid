Fler tåg över bron på kortare tid
Susanne Nord

Fyra extra tåg på morgonen och tre efter från och med fyra tiden på eftermiddagarna. Skånetrafiken menar att det här kommer att korta restiden mycket.

Sedan id-kontrollerna togs bort i maj har de jobbat intensivt med att få igång tågtrafiken till normal kapacitet.

– Vi har arbetat hårt för att pendlingen över bron ska återgå till ordinarie tidtabell. Frågan är av stor betydelse för våra pendlare och för hela Öresundsregionens utveckling. På måndag kommer vi inleda återgången till tiominuterstrafik i rusningstid. Det kommer att skapa bättre förutsättningar för våra pendlare och resenärer, säger regionråd och kollektivtrafiknämndens ordförande Stefan Svalö (S).

Kortare restid

Resan från Köpenhamn H till Malmö C utan tågbyten kommer att kortas med upp till 20 minuter beroende på tågavgångar .Anledningen är att uppehållen på Kastrup och Hyllie kortas.

För de som reser vidare norrut från Malmö kortas restiden ännu mer eftersom uppehållet på Malmö C tas bort.

– Äntligen kan vi erbjuda våra tågresenärer en restid nästintill som innan gränskontrollerna. För att visa vår uppskattning för öresundspendlarnas tålamod erbjuder vi från och med måndag 500 kronor i rabatt nästa gång man laddar sitt Jojo Period Öresund eller Jojo Student Öresund, säger Linus Eriksson, trafikdirektör, Skånetrafiken.
