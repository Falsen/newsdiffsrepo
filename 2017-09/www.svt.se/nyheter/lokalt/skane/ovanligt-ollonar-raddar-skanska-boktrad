Ovanligt ollonår räddar skånska bokträd
Esfar Ahmad

– Det är nu som skogsägare har möjlighet att påverka hur ollonen ska gro när de faller till marken, säger Roland Månsson.

På Skogsstyrelsen räknar de med att ett ollonår inträffar var tredje till åttonde år. Under ett sådant tillfälle gäller det att vara redo, då finns det bäst förutsättningar för att föryngra bokträd.

– Det är långt mellan varje bokollonår. För de skogsägare som behöver få upp ny skog är det ett viktigt år för dem, säger Roland Månsson, skogskonsulent på skogsstyrelsen.

För att förbereda skogen kan skogsägare glesa ut bland träden så att solljus kan ta sig genom trädkronorna. När ollonen sedan faller gäller det att röra om bland löven med hjälp av maskiner.

Om de däremot inte skulle göra något åt de fallande ollonen finns det istället risk att gå miste om blivande träd.

– Ollonen faller på ett tjockt lövtäcke, för att de ska nå mineraljorden i marken så krävs det solljus och att lövtäcket rör på sig, säger Roland Månsson.

– Är man aktiv i skogen så blir inte lövtäcket så stort, är man inaktiv så bildas ett tjockt lövtäcke. Då frigörs inte någon näring i marken och ollonen får svårt att nå ner.

Förberedelseprocessen utförs inte sällan i förväg, då det är svårt att planera inför ollonårets ankomst. Förhoppningen är att skogen ska vara redo när det väl gäller.

En konsekvens av senaste ollonårets fördröjning är att de skånska bokskogarna avverkats i högre takt än vad de föryngrats.

– Det är en tråkig utveckling, speciellt om man tänker sig att det kommer dröja ytterligare fem år innan det kommer ett bokollonår till, säger Roland Månsson.

Därutöver är det mer komplicerat att plantera och hantera bokskog än exempelvis granskog.

– Man ser att det funnits en del ställen där det inte kommit upp bokträd som tänkt, där är det nu extra viktigt att vi får upp nya träd.

För att undvika att årets bokollon går förlorade har skogsstyrelsen förberett en utbildningsdag för skånska skogsägare. Fokus är på markberedningsmetoder och en inbjudan har skickats ut till 8.000 markägare.

– Bokskogen är inte hotad, men den är viktig för det skånska landskapet, då måste vi sköta den på rätt sätt.
