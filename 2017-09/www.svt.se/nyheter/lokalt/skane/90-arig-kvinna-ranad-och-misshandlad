95-årig kvinna rånad och misshandlad
Susanne Nord

– Det är en avskyvärd händelse den här kvinnan utsatts för, säger Nils Norling som är pressinformatör vid Malmöpolisen.

Kvinnan bor i en fristående villa på Lorensborg. Vid halv fyra tiden natten mot torsdagen bryter sig flera män in hos den sovande kvinnan och håller fast henne medan de söker igenom huset efter värdesaker. Enligt polisen är det vanligaste att tjuvarna är ute efter kontanter, smycken och elektronik.

– Vi vet att de har fått med sig en del saker men inte hur mycket eller vad de har fått med sig, säger Nils Norling.

Han berättar att de inte vet på vilket sätt rånarna tog sig ifrån villan men polisen vill att alla som kan ha sett någon eller något tidigt på torsdagsmorgonen i området Lorensborg och Dammfri hör av sig.

Polisens tekniker har varit på platsen och säkrat en del spår men vad de har hittat vill Nils Norling inte berätta. Han kan heller inte berätta om rånarna hade något vapen med sig.

Kvinnan klarade sig utan allvarliga skador, men chockades.

– Hon har ju varit med om något fruktansvärt, säger Nils Norling.

Händelsen rubriceras som grov stöld, misshandel och olaga frihetsberövande..

På tisdagskvällen rånades och tejpades en 50-årig kvinna fast vid en inbrott i sin villa på Limhamn.

– Det är inget som vi omedelbart kopplar ihop med det här rånet, säger Nils Norling.
