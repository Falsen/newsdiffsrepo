De ser till att antalet turister i Skåne ökar
Edina Halilovic

Ett nytt sätt att marknadsföra Skåne via så kallade influencers och journalister från hela världen, lockar allt fler internationella turister till regionen. Genom att bland annat bjuda hit utländska bloggare vill Tourism in Skåne att bilden av Skåne sprids via andra kanaler på nätet.

– Det här känns mycket mer äkta, vi får ett utifrånperspektiv också. Vi kan aldrig se på Skåne genom en kines ögon själva, för vi är ju skåningar. Det blir helt andra perspektiv och upplevelser som vi inte kan gissa oss till, säger Heléne Östberg, marknadschef på Tourism in Skåne.

Han kallas för ”Beef Rice” och hon för ”Patty”. De är två bloggare från Kina som bjudits hit för att visa upp Skåne som resmål. De sänder direkt via sina mobiler, bland annat från Malmö när de provar lådcyklar.

– Vi testar en speciell cykel. Det är en lådcykel som är väldigt lustig. Jag skulle gärna vilja gå ut på Malmös gator och skjutsa folk i den här lådan, säger Teng Anzheng ”Beef Rice”.

Tillsammans har de över två miljoner följare och det är bland annat via deras bloggar som Skåne nu marknadsförs. På det här sättet ska allt fler internationella turister lockas hit.

– Vi har faktiskt ställt om ganska rejält från att ofta göra reklam för Skåne och själva berätta hur fint det är till att ta hit andra som får berätta sin bild av Skåne, säger Heléne Östberg.

Under årets första halvår kom det över 600 000 internationella gäster till Skåne. Det är en ökning med tolv procent jämfört med samma period förra året. Det är framför allt gäster från Tyskland och Danmark som kommer hit, men nu också från Storbritannien, Kina och Nederländerna.

Den nya typen av marknadsföring via så kallade influencers och journalister från andra länder har bidragit till ökningen. Regionen och de kommuner som besöks står för kostnaderna. Under högsäsong mellan maj-oktober arrangerar Tourism in Skåne 5-7 besök i veckan för att nå ut via deras kanaler.

– Det är olika människor som påverkar, är trovärdiga och blir följda. Det kan vara en journalist från National Geographic men också en matbloggare som bara är intresserad av mat, säger Heléne Östberg.

Turister vill inte längre bara stå och trängas vid populära sevärdheter utan vill istället uppleva landet. De som bjuds hit för att marknadsföra Skåne får därför skräddarsydda program med aktiviteter. Besöket med bloggarna från Kina är ett samarbete med Köpenhamn, men medan de är i Skåne ska de bland annat äta kräftor med en skånsk familj och göra äppelcider i Kivik.

– Vi äter olika sorters hummer i Kina, men jag vill smaka på den svenska kräftan. Här är livet långsamt, och det är en stor skillnad mot Kina. Vi vill prova den här typen av livsstil, säger Zhou Ruoxue ”Patty”, bloggare från Kina.
