SVT:s reporter om Madsen: Visar inga känslor alls
Arash  Mokhtari

SVT Nyheters reporter Richard Lööf befann sig i tingsrätten och följde utvecklingen.

– Peter Madsen har agerat väldigt lugnt, han har inte visat några känslor alls. Han bar en kamouflagefärgad overall, han har håret lite spretande uppåt och han visar som sagt inga känslor alls. Han berättar lugnt och sakligt och vänligt, som om det här inte var någonting alls, säger Richard Lööf.

Många journalister hade samlats utanför tingsrätten, så pass många att inte alla fick plats, berättar Richard Lööf.

– De som inte fick plats fick sitta i en angränsande byggnad. Det fanns plats i salen för anhöra, men när inte de fylldes tog journalister platserna. Det var nästan bara journalister där.

Under hela den fyra timmar långa häktningsförhandlingen visade Peter Madsen inga känslor alls, vare sig trötthet eller irritation, berättar Richard Lööf.

– Jag tittade på honom när åklagaren talade om styckningen av kroppen, men även då såg han lugn ut och som om det inte berörde honom alls.
