Miljöfarliga rivningsrester har dumpats i Harlösa
Per Lärka

Kävlingeån, en av Skånes tre största åar, rinner utanför Harlösa. Alldeles intill har en markägare under många år låtit dumpa stora mängder schaktmassor från byggarbetsplatser i hela Skåne.

– Det är ett av våra särskilt värdefulla vatten. Det här är absolut ingenting som vi vill ska påverka vattenkvaliteten i Kävlingeån negativt, säger Eslövs miljöchef Erika Fjelkner.

Bly, kadmium och andra miljöfarliga ämnen finns i massorna. Men markägaren har inte kunnat redovisa exakt vad som finns i marken.

Markägaren har redovisat en lång lista på varifrån massorna kommer, exempelvis 5 000 ton från den gamla brandstationen i Lund. Massorna kommer från byggen av bostäder, skolor, sjukhus och vägar.

– Vi måste veta vad det är som ligger där. Det är därför vi nu går vidare med en provtagningsplan, säger miljöchef Erika Fjelkner.

Miljönämnden i Eslövs hotar nu med viten på sammanlagt 800 000 kronor om inte markägaren bland annat genomför en oberoende miljöutredning och provtagningar. Dessutom har ärendet lämnats till åklagare.

– Ja, det är åtalsanmält. Finns det en misstanke om miljöbrott ska det åtalsanmälas, säger Erika Fjelkner.

Markägaren vill inte ställa upp för en intervju. Men han säger att han ska följa miljönämndens krav. Han säger också att han har ett gällande tillstånd från länsstyrelsen, vilket kommunen inte håller med om.
