Personal ska ge förslag på bättre säkerhet på akuten
Natalie Medic

Sjukvårdspersonal som hotas av kriminella och deras vänner, barnmorskor som hotas av män till födande kvinnor. Situationen för vårdpersonal har blivit tuffare och den senaste tiden har de politiska förslagen varit många.

Under torsdagen ska Region Skånes politiska ledning besöka akuten i Malmö för att höra personalens förslag på hur säkerheten kan förbättras.

LÄS MER: Han möter de skottskadade patienterna

– Jag fick en bra bild av hur de jobbar med säkerheten på akuten, där är dem i framkant, säger Henrik Fritzon till SVT efter besöket.

Har ni några konkreta förslag på hur man kan förbättra säkerheten?

– Inte precis ännu utan vi kommer ta med oss den diskussion vi har haft här och återkomma kring det, säger Henrik Fritzon.

LÄS MER: S: ”Kriminella ska inte sitta på akuten utan i fängelse”

På torsdagen ska regionstyrelsens ordförande Henrik Fritzon (S) och Joakim Sandell (S), ordförande i sjukvårdsnämnd Sus, besöka akuten i Malmö för att ta del av personalens förslag på hur säkerheten kan förbättras.

Tidigare har oppositionens Carl Johan Sonesson (M) och Stefan Lamme (M) föreslagit ett inhägnat sjukhusområde med mer kameraövervakning.

– Vi måste fundera på vad som är det viktigaste: ett öppet sjukhusområde eller se till att det finns bevakning och att man hägnar in med en vakt för att skapa trygghet. Jag tycker att tryggheten är det viktigaste här, sade Carl Johan Sonesson till SVT.

LÄS MER: Barnmorskor måste bära överfallslarm

Men inhägnat sjukhusområde tror inte S-ledningen på. Däremot är de positiva till delar av Moderaternas förslag om kameraövervakning och fler vakter.

Sedan flera år tillbaka kommer polisen per automatik till akuten i Malmö efter en skottlossning och spärrar av. Akuten låses nattetid och besökare måste visa ID.

Sedan 2015 har över 80 personer vårdats för skottskador på sjukhusen i Malmö och Lund. Oftast ingår de skjutna i kriminella konstellationer med yngre män. Vänner och anhöriga är många, och vill ta sig in på sjukhuset tillsammans med sin kompis.

Sjukhuspersonal har vittnat om hot och konflikter som uppstår i samband med att vänner och anhöriga vill besöka sin skjutne vän och få information.

Det krockar med regler om besökstider och skapar oro om de kriminella vännerna är beväpnade, eller tillhör motståndarna.
