Ingen döms för butiksrån på Nova Lund
Esfar Ahmad

Det var den 20 september förra året som en smyckesbutik på Nova Lund rånades på varor till ett värde på 325.000 kronor.

Rånet tog knappt fem minuter och skedde framför ögonen på flera vittnen och ett butiksbiträde. Ett vittne som försökt filma händelsen blev hotad med en kofot.

Efter att ha krossat montrar och fått med sig smycken och värdesaker försvann de tre rånarna på moped.

Mopederna återfanns kort därefter övergivna på en gata i Lund. Utöver det lämnade de inga spår.

Däremot kunde tre män som hade besökt butiken en vecka innan rånet identifieras på butikens övervakningskameror. De tre männen pekades ut av butiksbiträdet och greps misstänkta för grovt rån.

Misstankarna grundade sig bland annat på att männen betett sig märkligt när de besökt butiken. Dessutom kunde polisen beslagta en huvtröja lik den huvtröja som använts vid rånet och verktyg. Ett av de beslagtagna plaggen hade även glasrester på sig.

Männen, som är 20 respektive 19 och 18 år gamla åtalades för rån. Dessutom fanns en rad andra åtalspunkter mot männen, däribland misstänktes 18-åringen för grov vårdslöshet i trafik, olovlig körning och grovt vapenbrott.

LÄS MER: Smyckesbutik rånad

Även 20-åringen åtalades för grovt vapenbrott.

Idag kom domen mot de tre männen och alla tre frias helt från rånmisstankarna. Tingsrätten konstaterar att det visserligen finns besvärliga omständigheter för männen, men att bevisningen inte är tillräcklig.

Bland annat står det att kläder och verktyg som använts vid rånet är så pass vanliga och att en stor del av bevisningen bygger på indicier.

Däremot döms männen för en rad andra brott.

I juni i år ska 18-åringen, som nu fyllt 19, försökt köra ifrån polisen i samband med en kontroll. Under bilfärden ska mannen ha kört minst 200 kilometer i timmen, under färden ska mannen även ha släppt av sin 20-åriga vän i farten.

För detta döms 18-åringen för grov vårdslöshet i trafik och olovlig körning till skyddstillsyn och fängelse i en månad.

Båda männen döms även för grovt vapenbrott, straffet för 20-åringen blev fängelse i 11 månader. 19-åringen dömdes till fängelse i två veckor.
