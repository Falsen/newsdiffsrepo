EU-migranters mötesplats riskerar stängas
Helena B Nilsson

– Tyvärr är vi inte finansierade året ut och de två sista månaderna är helt ofinansierade som det ser ut nu, säger Marie Hendra som är socialchef för Skånes Stadsmission.

26.656 frukostar delades ut på Crossroads i Malmö förra året. Samlingspunkten har funnits i drygt två och ett halvt år och lika länge har Vezira Avdic jobbat där med att servera kaffe och göra smörgåsar.

– Det är roligt att jobba med människor och kunna hjälpa, säger hon.

Crossroads drivs av Stadsmissionen och vänder sig till socialt och ekonomiskt utsatta EU-medborgare. Men nu saknas det pengar att fortsätta året ut.

– Det är svårt att väcka intresse för målgruppen. Vi har tidigare haft flera bidragsgivare men som dragit sig ur, säger Marie Hendra socialchef för Stadsmissionen Skåne.

Crossroads är en gåvofinansierad verksamhet och Malmö stad har bidragit med ungefär hälften av budgeten. De har signalerat att de vill fortsätta samarbetet nästa år. Men det räcker inte och det har varit svårt att få tidigare och nya bidragsgivare att nappa.

– Det är en målgrupp som det inte pratas om längre. Det är inte mycket debatt, så det känns som om intresset har falnat helt enkelt, säger Marie Hendra.

– Vi vänder oss till olika finansiärer men det är många grupper som behöver stöd. Maskorna i skyddsnätet blir större och fler faller igenom och debatten täcker oftast bara en grupp i taget, säger hon.

Crossroads är inte bara en värmestuga utan har fungerat avlastande på andra verksamheter i Malmö. Här får man rådgivning om vad som gäller i Sverige, många har en orealistisk förväntan och en del råkar illa ut, säger Marie Hendra. Man har kontakt med och är en bro till olika myndigheter som arbetsförmedling, socialtjänst, polis och sin egen stadsmissionhälsa bland mycket annat.

– Konsekvenserna om vi inte kan fortsätta är stora. Det är många som besöker oss varje dag och de måste ta vägen någonstans, så det får ju konsekvenser i andra verksamheter, både i våra egna och i andra organisationer, säger hon.

Fortfarande kommer det många utsatta EU-medborgare till Malmö även om det är lugnare under sommarmånaderna.

– Just nu är det lite färre människor här på Crossroads, men efter sommaren kommer de igen, ibland 120-150 personer, säger Vezira Avdic.

Danmarks nya skärpta tiggerilagar kan kanske innebära att det blir fler till hösten.

– Så skulle det kunna bli även om vi inte vet ännu, säger Marie Hendra.

Hon önskar att man kunde ha en större långsiktighet och kontinuitet i verksamheten och Stadsmissionen har vänt sig till Malmö stad med önskan om ett mer långtgående samarbete. I augusti ska ansvarigt kommunalråd, Sedat Arif (S), som är ordförande i arbetsmarknads-och socialnämnden, besöka verksamheten, enligt Marie Hendra.

Vi har sökt Sedat Arif, men har inte lyckats nå honom under hans semester.
