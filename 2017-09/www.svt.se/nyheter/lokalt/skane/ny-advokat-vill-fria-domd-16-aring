Ny advokat vill fria den dömde 16-åringen
Natalie Medic

Klockan 06.37 den 8 februari står polis redo utanför en lägenhet på Lindängen i Malmö och bryter upp dörren. En 15-årig pojke ligger och sover och vaknar av att beväpnad och maskerad polis står över honom.

Han är misstänkt för ett mordförsök fem timmar tidigare.

Läs mer: 15-åring häktad för mordförsök

Natten den 8 februari faller snön och vaktmästaren åker ut med sin vita firmabil till Roskildevägen vid Pildammsparken i Malmö. Han ska skotta och salta gångbanorna i bostadsområdet.

Personer som bor i husen kring brottsplatsen ser hur en gestalt går fram till vaktmästaren, att något sägs men att vaktmästaren därefter vänder ryggen till.

Då skjuts han med fem skott. I huvudet, ryggen, benet och armen. Under två veckors tid svävar vaktmästaren mellan liv och död. En kula går genom vänster hjärnhalva och stannar i pannloben. En lunga är krossad.

– Att han ens överlevde är ett under, säger en överläkare.

Pojken satt häktad med restriktioner i tre månader och fälldes senare av tingsrätten för mordförsök och narkotikabrott. Tre års sluten ungdomsvård utan möjlighet till villkorlig frigivning.

Hade han varit över 21 år hade han fått ett 16 års långt fängelsestraff.

Både åklagare och målsägandebiträde var nöjda – det var ett högre straff än vad åklagaren yrkade på.

Men pojken, som hunnit bli 16 år, har tillsammans med sin familj överklagat domen och bytt advokat.

Mikael Nilsson är försvarare och säger att hela målet bygger på indicier.

– Det är en räcka omständigheter som åklagaren menar binder 16-åringen till gärningen. Vi menar att det inte finns bevis och vi kommer att krossa indiciekedjan i varje länk, säger han till SVT Nyheter Skåne.

Läs mer: 16-åringen fälls för mordförsöket på vaktmästaren

Enligt 16-åringens version åkte han in till staden med taxi från bostadsområdet Lindängen sent på kvällen den 7 februari. Där skulle han träffa en prostituerad kvinna, som aldrig dök upp. Därefter ska han ha sålt narkotika till några killar för att slutligen, klockan 02.14, ta taxi från Rådmansgatan till en kompis som bor några kilometer norrut.

De röker lite och spelar tv-spel. Strax innan 03.30 tar han en ny taxi hem till Lindängen för att gå och lägga sig.

Flera bevis pekar mot 16-åringen

Men polisens utredning, som tingsrätten dömde 16-åringen på, visar något annat.

En polishund fick upp spår som ledde från brottsplatsen genom Pildammsparken och vidare upp till den port där 16-åringen väntade på taxi.

Därefter tog spåren slut.

Från samma adress tog 16-åringen en taxi, vilket han medgett.

16-åringens mobiltelefon kopplade upp sig mot en telefonmast nära brottsplatsen – trots att han säger att han inte var där. Att mobiltelefonen skulle koppla upp sig mot en mast hundratals meter bort, trots att det finns minst sju andra master närmare, är orimligt enligt tingsrätten och polisens analytiker.

Under husrannsakan tar polisen med sig ett par skor som är blöta och där mönstret på undersidan stämmer bra överens med de fotspår man sett i snön kring brottsplatsen.

Läs mer: Här är åklagarens bevis mot 16-åringen

Dessa skor har pappan senare sagt tillhöra honom och att han använde dem för att rasta hunden den aktuella natten. Dessa uppgifter lägger inte tingsrätten någon större tyngd bakom eftersom de kom först efter att förundersökningen blev klar och att det inte är konstigt om en pappa vill skydda sin son.

Polisens tekniker fann också mycket krutrester från vapen på pojkens jacka och handskar som stämmer överens med de patroner som hittades på brottsplatsen.

Detta är utan betydelse, säger 16-åringen i förhör.

– Om de andra jackorna testas kommer tändsatspartiklar hittas på nio av tio av jackorna, sa han under rättegången.

Vittnenas redogörelser för vad skytten hade på sig har inte heller stämt överens med färgerna på den svarta jacka eller gråa jackan. Huruvida han hade mössa eller inte är ett annat exempel på brister i redogörelserna som advokaten lyfte fram.

Två viktiga bitar i mordutredningar saknas dessutom fortfarande: vapnet och motivet.

Under polisutredningen tömde man hela Pildammen utan att hitta något. Men det finns avlyssnade samtal mellan 16-åringens äldre bror och kompisen där det framgår att de ska gömma något.

Trots det lär den stora frågan stå fortsatt obesvarad: varför sköts vaktmästaren? Tingsrätten menade att åklagarens motivbild, att 16-åringen tänkte stjäla hans bil är en möjlig förklaring.

Vaktmästaren själv lider av en så stor minnesförlust att han inte minns vad som hände natten då han blev skjuten.

I förhör har han sagt:

– Jag tänker vad fan har jag gjort? Jag har ju inte gjort något som kan få någon att hata mig så mycket att man går och skjuter mig.

Tingsrättsdomen baseras till stora delar på en omfattande skriftlig bevisning: rättsintyg, analysresultat av krutstänk, DNA, fibrer, patronhylsor, mastuppkopplingar och skospår.

Det finns avlyssnade samtal mellan 16-åringens bror och kompis, larmsamtal och kartbilder. Allt detta kommer hovrätten nu att titta på en gång till under början av september innan en ny dom kommer.
