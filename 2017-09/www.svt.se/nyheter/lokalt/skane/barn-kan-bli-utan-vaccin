Småbarn kan bli utan vaccin
Agnes Henriksson

– Min största farhåga är inte att vi ska få stora sjukdomsutbrott, utan det jag tänker är mest att det blir väldigt besvärligt för barnhälsovården att lösa frågan. Kommer man till ett läge där halva landet inte har ett fungerande vaccinationsprogram då blir det en logistisk utmaning. Men jag har gott hopp om att det ska lösa sig, säger Ann Lindstrand, enhetschef för vaccinationsprogram på Folkhälsomyndigheten.

Men faktum är att det i skrivande stund finns ett rejält glapp mellan det avtal om vaccin som gäller nu och som går ut i juni nästa år. Det nya avtalet som börjar gälla först i januari 2019 – något som Dagens Medicin var först med att berätta.

Landstingen riskerar att stå utan vaccin till nyfödda och till skolhälsovården i sex månader. Det handlar om vaccin som ingår i det nationella vaccinationsprogrammet, som alla barn erbjuds. Det är vaccin mot difteri, stelkramp, kikhosta, polio och influensa för nyfödda. Mässling, påssjuka och röda hund för större barn.

Om det inte skulle finnas ett avtal på plats i tid blir lösningen troligen att andra landsting får hjälpa till med vaccin.

I april i år fick Region Skåne uppdraget av landets landstingsdirektörer att sköta upphandlingen av vaccin. Enligt Louise Strand, inköpsdirektör på Region Skåne, kom uppdraget för sent för att man skulle ha tid att få till stånd ett vaccinavtal som skulle gälla redan från sommaren 2018.

– Vi fick ett uppdrag i april och det tar längre tid än så att genomföra en nationell upphandling. Hade vi fått uppdraget ett halvår eller ett år tidigare hade det kanske gått, säger Louise Strand.

Flera barnläkare i de berörda landstingen har uttryckt oro.

– Det är skrämmande dåligt skött. Nu måste man snabbt se till att säkra vaccinförsörjningen både för skolhälsovården och för de minsta barnen, säger Leif Ekholm, barnhälsovårdsöverläkare i Region Örebro län till Dagens Medicin.

Enligt Louise Strand på Region Skåne jobbar landstinget nu tillsammans med SKL och andra landsting på en lösning. Hon menar att det inte finns något som tyder på att barn kommer att bli utan vaccin.

– Det kommer inte att bli en sådan situation, säger hon.
