Svensson Smith (MP) lämnar riksdagen efter valet
Ylva Esping

Karin Svensson Smith är 61 år och har suttit i riksdagen sedan 1998 med undantag för en mandatperiod.

Sedan tre år är hon ordförande i riksdagens trafikutskott.

Enligt Sydsvenska Dagbladet har Svensson Smith nu bestämt sig för att lämna riksdagen 2018.

– Jag har gjort vad jag har kunnat för att begränsa de transportslag som påverkar klimatet negativt, alltså bil och flyg, säger Karin Svensson Smith när SVT Nyheter Skåne når henne på telefon.

Hon tänker fortsätta ge järnet i transportfrågor fram tills hon lämnar riksdagen nästa år. Svensson Smith ska bland annat arbeta för att organiskt avfall i högre grad blir biogas och används som fordonsbränsle.

När hon ser tillbaka på sina år i rikspolitiken tycker hon att den största händelsen har varit fördelningen av pengar mellan olika transportslag.

– När jag kom in i riksdagen tyckte jag det var så fel att man satsade så mycket på att bygga ut motorvägar i förhållande till vad man satsade på järnvägen. Jag hade en ambition att ändra proportionerna och det lyckades 2005-2006, säger Karin Svensson Smith.

I dag lägger Trafikverket fram sitt nya förslag för framtida satsningar och då återstår att se vilka prioriteringar som myndigheten vill göra i framtiden. Ytterst avgörs det av riksdagen det kommande året.

Vad har varit roligast i politiken?

– Att få genomföra förändringar som betyder något i människors vardag. Man ska kunna lita på att tågen går i tid och att man får plats på tågen. Jag vill att det ska bli ännu mer bekvämt att åka tåg. Man måste satsa på nya stambanor.

Hon är missnöjd med att Banverket och Vägverket slogs ihop till en ny myndighet, Trafikverket.

– Jag ångrar att jag inte protesterade. Tågtrafik är ett sammanhållet system där man behöver ha kunskap. En del kunskap om hur man sköter järnvägen gick förlorad i sammanslagningen, säger Karin Svensson Smith.

Vad har varit svårast?

– Det har varit att inte leva tillsammans med barnen under vardagarna när de växte upp.

Hon väljer nu att inte kandidera till riksdagen men är öppen för andra uppdrag inom rikspolitiken.

Karin Svensson Smith började sin politiska karriär som vänsterpartist. 2005 bytte hon till Miljöpartiet men satt det sista året fram till valet 2006 formellt som politisk vilde. Därefter har hon representerat MP.

Karin Svensson Smith sitter i riksdagen för Skåne läns södra valkrets som omfattar kommunerna Burlöv, Kävlinge, Lomma, Lund, Sjöbo, Skurup, Staffanstorp, Svedala, Trelleborg, Vellinge och Ystad.
