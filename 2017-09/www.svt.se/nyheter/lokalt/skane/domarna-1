Skånska tränare kritiska till domarkåren
Adam Bergsten

– Vi måste ha bättre domare, jag skiter i om det är killar eller tjejer eller fan vad det är. Men vi måste ha bättre domare i damallsvenskan, säger Jack Majgaard Jensen till Kvällsposten.

Upprinnelsen till hans kritik var en situation där Rosengårds lagkapten Caroline Seger sent i matchen nickade en boll mot mål och firade en 3-2-ledning. Men domaren tyckte annorlunda och matchen slutade 2-2. Jack Majgaard Jensen kallade på presskonferensen det svenska domarsystemet för ett Kalle Anka-system och föreslår ett rankingsystem där de bästa domarna ska döma både herr- och damallsvenskan, oavsett kön.

Vi tog kontakt med tränarna till de andra damallsvenska klubbarna för att fråga vad de tycker om domarkåren.

Vittsjös huvudtränare Thomas Mårtensson vill inte säga något om domarnas prestationer i damallsvenskan. Bedömningen av deras insatser tycker han istället borde utvärderas på förbundsnivå.

Han tycker däremot att det är hög tid för fotbollsdomare att få hjälp av kameror och annan teknisk utrustning i matchsituationer. Han jämför med ishockeyn där domarna ofta tar hjälp av kameror för att avgöra svåra situationer.

– Det är oerhört svårt att döma. Man får ha det i bakfickan när vi knappt kan se det på reprisen, säger Thomas Mårtensson och syftar på den tilltrasslade situation när Rosengårdsspelarna hurrade för mål medan domaren signalerade att bollen aldrig var inne.

LB07:s tränare Sven Sjunnesson håller med sin kollega Jack Majgaard Jensen om kritiken av domarna i damallsvenskan.

– Det är ju ingen nyhet. Det har jag ju påstått hur länge som helst. Det är så jättedålig kvalitet på domarna i damallsvenskan, säger Sven Sjunnesson.

Han är frustrerad över domarnas inkonsekvens och tycker att de dömer olika i likvärdiga situationer. Han säger sig inte ha så mycket emot att nivån på bedömningen är lägre än vad han hade kunnat önska sig. Han tycker att alla måste få chansen att lära sig ett yrke och ett hantverk genom att utföra det.

Det han vänder sig mot är hur svårt det är för spelare och ledare att kunna ha en dialog med domarna både under matchen och efteråt. Han tycker särskilt att domarna i damallsvenskan saknar en lyhördhet och en ödmjukhet inför kritik från spelare och ledare. Protester tycker han alltför ofta möts av gula kort.

– På nåt sätt måste de ju lära sig och förstå att när man protesterar så är det någonting som blivit fel. Och till att börja med inse att man gjort ett felbeslut, säger han.

– Jag har inget emot kvinnliga eller manliga domare. Oavsett kön så måste de förstå att man inte bara protesterar för att man tycker illa om en person. Både herrdomare och kvinnliga domare kan göra misstag.

Svenska fotbollförbundets domarkommittés vice ordförande Maria Persson har stort förtroende för damallsvenskans domare.

– Jag håller inte alls med. Jag tittar på domare internationellt och våra svenska tjejer håller en väldigt hög klass jämfört med internationella domare. Alla våra domare i damallsvenskan skulle kunna åka ut och döma internationellt, säger Maria Persson.

Under majoriteten av de matcher som spelas bedöms domarna i både dam- och herrallsvenskan objektivt av observatörer som granskar domarnas rörelsemönster och bedömningar. Enligt Maria Persson är det bara runt 4-5 domarinsatser på en säsong i damallsvenskan som underkänns.

Kritiken om att domarna skulle vara inkonsekventa i sina bedömningar håller hon inte med om. Hon säger att det alltid kommer att finnas situationer som uppstår i en regelmässig gråzon.

– Det är klart att beslut kan uppfattas som inkonsekvneta. Det är ju individer som dömer, säger hon.

Kritik har lyfts om att domarna i damallsvenskan inte skulle vara lyhörda för spelare och tränares åsikter under eller efter match. Maria Persson säger att det finns mycket i en match som varken tränare eller publik ser.

– Det tror att vi inte lyssnar men tar man sig tiden och lyfter luren eller skickar ett mejl så lyssnar vi. Vi har samma mål i att göra damallsvenskan rolig och attraktiv, säger hon.

Hon vänder samtidigt på frågan och vill se en förändring i attityden bland tränare och publik. En attityd som hon ibland menar inte hör hemma på en fotbollsplan.

– Det finns tränare som står med armarna ut som ett flygplan, sparkar i båset och kastar flaskor, säger hon.

Hon menar att en attitydförändring är viktig för att man ska kunna rekrytera och behålla de unga domarna framöver. Domare som hon menar behövs för att skapa en större bas och med det en bättre spets.

SVT Nyheter Skåne har sökt men inte lyckats få tag på KDFF:s huvudtränare Elisabet Gunnarsdottir.
