Nya programmet ”Brottsligt” vill vara ett stöd för utsatta barn
Maria Askerfjord Sundeby

– Hur ofta pratar vi med våra barn om vad som sker ute i samhället? Många av dem tittar på nyheterna och får en massa information. Men hur ofta sätter vi föräldrar oss ner och pratar om vad som kan hända? Vi är lite rädda för det där och så kunde jag själv tänka innan vi började med det här programmet, säger programledaren Sofia Rågenklint.

I programmet ackompanjeras Sofia Rågenklint av polisen Alexandra Goncalves som berättar och visar upp många sidor av polisyrket och vad polisen gör för att reda ut brott.

– Jag blev eld och lågor när jag hörde talas om idén. Jag tycker att det är jätteviktigt att vi når ut till våra barn, berättar Alexandra Goncalves.

Hon jobbar som polis i Malmö på Rosengårds polisstation och har efter tio år som polis träffat många barn som varit med om händelser som liknar de barnen i programmen berättar om.

I första programmet kommer det att handla om inbrott. Ludwig och Lukas berättar om vad som hände när de hade inbrott hemma och så får de träffa en före detta inbrottstjuv.

Här får ju barnen berätta om sina egna upplevelser kring brott och det kan ju vara väldigt känsligt. Hur var det att hantera det?

– Det var väldigt känslosamt. De här barnen som vi har valt ut är ju barn som har gått igenom saker och kommit ut på andra sidan och som klarar av att berätta om det. De barnen berättar ju för de andra barnen som sitter hemma i TV-sofforna som kanske har gått igenom samma sak men inte har någon att prata med. Vi pratar också om vart man kan vända sig om man har varit med om någonting, säger Sofia Rågenklint.

Rågenklint trycker på att det är viktigt att våga prata om just dessa ämnen.

– I det här programmet har vi inte backat för att göra en djupdykning även i de ämnen som är svåra att prata om som sexuella övergrepp. Vi har med två stycken vuxna personer som var med om det i barndomen och som får berätta sin historia, vilket är otroligt gripande, säger  Sofia Rågenklint.

– Vi har barn därute som inte har någon och jag hoppas att de ska titta på vårt program och få lite stöd, säger Alexandra Goncalves.

”Brottsligt” har premiär i Barnkanalen söndagen den 3 september klockan 19.10.
