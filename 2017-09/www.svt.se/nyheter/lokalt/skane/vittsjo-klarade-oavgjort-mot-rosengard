Vittsjö klarade oavgjort mot Rosengård
TT

Malmölaget var helt överlägset i första halvlek och gick fram till 2–0 efter mål av Hanna Folkesson och Alexandra Riley. Men en reducering av Emmi Alanen och en kvittering på straff genom Linda Sällström – Vittsjös två enda avslut på mål under matchen – grejade krysset.

Rosengård var nära ett segermål, men Caroline Segers avslut på nick i 83:e minuten bedömdes inte ha passerat mållinjen – till landslagsstjärnans vilda protester.

Vid en trepoängare hade Rosengård gett sig själva chansen att gå om ledande Linköping i samband med seriefinalen på Malmö IP i nästa omgång, men den möjligheten försvann nu. Linköping är fyra poäng före Rosengård.

Piteå besegrade Kristianstad på hemmaplan med 2–1 efter att ha vänt under den sista kvarten och Limhamn Bunkeflo fick se sig besgrade med 4 – 0 av Eskilstuna.
