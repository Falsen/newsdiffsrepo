”Inget fel på barnet som biter, det är fel på situationen”
Edina Halilovic

– Det är viktigt att säga att det är inget fostransproblem, det är ett övervakningsproblem. Du kan skrika hur mycket du vill, det kommer inte förändra något när det är fullkomligt kaos. Det är inget fel på barnet som biter, det är fel på situationen, säger Bo Heljskov Elvén, psykolog som arbetar med utåtriktat beteende som till exempel våld och bett. Han har även skrivit boken ”Barn som bråkar” tillsammans med Tina Wiman.

– Barn slåss, bits och de sparkas, det är inget konstigt, det är därför vi har femton år som gräns för att dömas för brott, säger Bo Heljskov Elvén.

Men vad tänker du kring barnet på förskolan i Malmö som blev bitet femton gånger?

– Ett barn har haft kaos i huvudet när det bits och det är inget som är planerat. Vi vet ju inte om det har hänt på en och samma gång eller om barnet blev bitet vid flera olika tillfällen, säger Bo Heljskov Elvén.

Att små barn bits är inget ovanligt, och det kan hända när barnen hamnar i en låst situation och då reagerar de genom att slåss. Enligt Bo Heljskov Elvén finns forskning som visar att treåringar är den allra mest våldsamma gruppen i samhället.

– Det är viktigt att vi inte lägger moraliskt perspektiv på barnen, utan personalen. Barnen har inte utvecklat metoder att bromsa sig, säger han.

Men hur ska en förälder hantera sin oro efter en sådan händelse?

– Orolig behöver man inte vara, det finns inget som tyder på att barnet kommer att bita igen. Men jag kan förstå att man förlorat tryggheten gentemot personalen, alla barn kan bitas om de är stressade.

Behöver man byta förskola?

– Det kommer inte innebära mindre risk att bli biten, men det kanske gör att man känner sig mer trygg med den nya personalen. Det är en överreaktion för barnets skull eftersom det behöver en miljö som det känner igen, säger Bo Heljskov Elvén.
