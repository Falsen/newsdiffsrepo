Skånes jägare vill inte skjuta fler vildsvin än de kan sälja
Sofia Hermansson

Inne i Agusa vilthägn på Österlen i Skåne finns ett hundratal vildsvin. Här arbetar viltvårdare och jägare ständigt med att reglera och underhålla den skånska vildsvinsstammen genom regelbundna avskjutningar.

Vildsvinen ställer till med problem för inte bara lantbruket utan orsakar också olyckor för trafikanter, vilket gör det är viktigt att hålla efter stammen så att den inte skenar iväg i antal.

Men från Jägarförbundets håll upplever man att det är allt svårare att bli av med det vildsvinskött som underhållet ger. Därför gör man också färre avskjutningar än vad man skulle kunna.

Den främsta anledningen enligt Jonas Paulsson, ordförande i Skånska Jägarförbundet, är den omständliga processen i att gå genom en vilthanteringsanläggning för att få avsättning för köttet.

– Där man behöver ha en ökad avskjutning för att hålla stammen i balans, där är det ett överskott på vildsvinskött. Det vi är intresserade av är att göra det lättare för jägarna att avyttra köttet på olika sätt, genom småskalig försäljning, säger Jonas Paulsson.

TV: Se hela inslaget här

Trots att alla jägare testar vildsvinskötet för trikiner idag, räcker inte detta för att få sälja direkt till butiker och andra näringsidkare. Inte ens att ge bort köttet till en bekant är tillåtet enligt gällande lagstiftning.

Från Livsmedelsverkets håll förstår man problematiken, men står fast vid att det för konsumentsäkerheten är viktigt att köttet besiktigas vid en anläggning innan det distribueras vidare.

– Själva köttbesiktningen är ju en garant för att köttet är säkert, säger Arja Kautto, senior veterinärinspektör på Livsmedelsverket.

- När det gäller jägarens egna leveranser är ju variationen mycket större, det finns de som kan och är mycket duktiga, men sedan finns det ju alltid sämre förhållanden för att kunna genomföra slakten på ett bra sätt.

Från Jägarförbundets sida hoppas man kunna förbättra och förenkla distributionen av köttet för att fler ska få ta del av det. Eftersom djuren är vilda har de  till exempel inte behandlats med mediciner som antibiotika och liknande.

– Vildsvinskött är ett mycket bättre kött än mycket av det kött som finns att köpa i butik idag, så det är en tillgång som jag tycker att vi ska försöka utnyttja bättre, säger Jonas Paulsson.

Livsmedelsverkat menar å andra sidan att en lättare försäljning av köttet inte är tillräckligt för att minska stammen, utan att det behövs andra åtgärder också.

– Att bara öppna upp den vägen skulle inte lösa problemet med den kraftigt växande populationen, säger Arja Kautto.
