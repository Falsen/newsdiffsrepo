Skånska Johanna lämnar det snart orkandrabbade Florida
Sofia Hermansson

Johanna Andersson från Malmö bor i West Palm Beach i Florida och arbetar som veterinärsjukskötare på ett djursjukhus.

Redan nu har hon märkt hur människor planerar för att undkomma orkanen och säkra sina bostäder.

Enligt de prognoser hon tagit del av kommer orkanen att nå deras område om ett par dagar. Men redan nu har så kallade ”mandatory evacuations” beordrats i Key West som ligger längst ned i Florida.

Där har både turister och bofasta tvingats lämna hem och hus, enligt Johanna Andersson.

Själv bor hon med sin man och tre katter i ett lägenhetskomplex med 500 lägenheter.

– De lägenheter som ligger på första och andra våningen får metallskydd att montera över fönster och skjutdörrar i glas, säger Johanna Andersson till SVT Nyheter Skåne.

Själva bor de på tredje våningen och får ingen hjälp med skydd.

LÄS MER: Så här ser orkanen Irma ut från rymden

– Vi kommer att flytta de viktigaste sakerna från fönstren och längre in i lägenheten. TV och datorer kommer vi sätta i badrummet och hoppas på att tak och fönster håller sig hela, säger Johanna.

Även i affärerna märks det att folk planerat för en längre tid utan vatten och tillgång till el. Bröd, bananer, vatten, konserver och is tar snabbt slut i matbutikerna.

– Affärerna sätter upp gränser för hur mycket vatten och is man får köpa per hushåll, säger Johanna Andersson.

Även bensinmackarna har satt upp regler för hur mycket var och en får tanka sin bil med och en maxsumma för tankande.

– Det är egentligen inte orkanen i sig som man förbereder sig för, utan det är livet efteråt. Att vara utan el och vatten i en till två veckor. Att fylla upp tvättmaskin, badkar och soptunnor med vatten så att man exempelvis kan spola toaletten, säger hon.

Under fredagen planerar de att packa in katterna i bilen och köra till en säker plats. Långa köer på vägarna förväntas när fler ger sig av norrut.

– Som det ser ut just nu kommer vi att behöva köra i minst sju timmar för att komma ifrån områdena som kommer att påverkas av stormen.
