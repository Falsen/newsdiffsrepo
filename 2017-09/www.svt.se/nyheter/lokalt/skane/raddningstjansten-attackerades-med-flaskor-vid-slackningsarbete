Räddningstjänst och polis attackerades med flaskor vid släckningsarbete
Linda Fridh

– Vi fick åka därifrån och kunde inte återvända dit förrän polisen säkrat platsen, säger Torbjörn Krokström, inre befäl på räddningstjänsten Syd till SVT Nyheter Skåne.

– Nu är många poliser på plats och vi är tillbaka för att slutföra släckningsarbetet. Soprummet kommer att bli totalförstört eftersom vi inte kunde fullfölja arbetet direkt, säger Torbjörn Krokström.

Under kvällen brann det även i två bilar i området. Även polisen fick en flaska kastad mot sig.

– Det är en flaska som är kastad och vi uppfattar det som att den är riktad mot polisen, säger Maya Forstenius, pressinformatör hos polisen.

Soprummet ligger ett femtontal meter från ett flerfamiljshus.

– Det är verkligen tråkigt att det ska vara så här. Tyvärr händer det då och då. Det går i vågor, säger inre befäl Torbjörn Krokström.

Enligt polisen har ingen person kommit till skada.

– Vi är på plats med flera patruller då det har varit stökigt på plats. Det är en hel del folk i rörelse, säger Maya Forstenius.

Ingen person har gripits i nuläget.

Polisen har under natten varit på plats i Kroksbäck.

– Vi lämnade vid midnatt, sedan har det varit lugnt. Polisen har haft patruller i området under natten, säger Torbjörn Krokström, inre befäl på räddningstjänsten Syd.
