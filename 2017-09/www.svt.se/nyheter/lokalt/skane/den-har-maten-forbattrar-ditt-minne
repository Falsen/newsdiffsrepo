Den här maten förbättrar ditt minne
Edina Halilovic

– Våra resultat tyder på att en fiberrik kost kan bidra till att bibehålla och förbättra minnet, koncentrationsförmågan och sinnesstämningen. Personerna som ingick i studien presterade bättre efter att ha ätit livsmedel med specifika fibrer, säger Anne Nilsson, docent vid Centrum för Preventiv Livsmedelsforskning på Lunds universitet.

Deltagarna i studien åt fiberrik kost som råg och korn och förbättrade sitt arbetsminne med upp till fem procent. Det innebär att man till exempel blir bättre på att laga mat och läsa recept samtidigt.

– Även om skillnaderna kan tyckas små kan det innebära en stor förbättring för den enskilda individen. Resultaten visar att varje måltid räknas eftersom vissa effekter syns direkt efter intag av specifika fibrer, säger Anne Nilsson.

Forskarna har tittat på hur maten påverkar tarmfloran och människors hälsa. De har studerat hur fibrer påverkar det så kallade metabola syndromet som i sin tur kan inverka negativt på kognitiva funktioner som minne och inlärning.

En fiberrik kost kan minska risken för inflammationer i kroppen och gynnar ämnesomsättningen, till exempel blodsockerregleringen.

Anne Nilsson och hennes kolleger har även studerat sambandet mellan kognitiv förmåga och en kost rik på bär och nyttiga fetter som finns i fisk. Redan efter fem veckor med den särskilda kosten upptäckte de förbättringar.

– Jag vill därför slå ett slag för en kost som innehåller mycket fibrer från korn och råg, nyttiga fetter och bär. Kostdieten är bra för hälsan och inte så svår att följa, säger Anne Nilsson.
