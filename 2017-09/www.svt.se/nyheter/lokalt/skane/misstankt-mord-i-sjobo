En man hittad död i Sjöbo
Esfar Ahmad

Mannen hittades utomhus sent på måndagseftermiddagen av en privatperson. När polisen anlände till platsen kunde de konstatera att mannen var död.

Det dröjde först till tisdagen innan ärendet rubricerades som misstänkt mord alternativt dråp.

– Vi har rubricerat detta på ett högt vis för att kunna utesluta mord eller dråp, säger Lars Förstell på polisens pressinformation.

Mannen har enligt polisen inga uppenbara skador och det är inte uteslutet att det skulle kunna röra sig om en olyckshändelse.

– Det finns ännu inget uppenbart som skulle säga att det kan vara ett brott, säger Lars Förstell.

Det kommer utföras en rättsmedicinsk undersökning för att fastställa dödsorsaken.

– Vi tar reda på så mycket som möjligt och söker kontakt med eventuella personer som har gjort eventuella iakttagelser, säger Lars Förstell.

Mannens identitet har fastställts av polisen och anhöriga är underrättade.
