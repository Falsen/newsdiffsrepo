HVB-hem stämmer Hörby kommun på 10 miljoner
Adam Bergsten

– Vi häver avtalet eftersom det har varit bråk på boendet. Vi har gjort en polisanmälan om misshandel, sade Hans Frank (L), ordförande i socialnämnden i Hörby då om händelsen.

Bolaget som drev hemmet gick efter stängningen i konkurs men sålde avtalet med Hörby kommun för en krona till ett annat bolag. Personer i båda bolagen har varit inblandade och dömda i Blekinges största spritsmugglingshärva.

Bolaget hävdar att kommunen inte hade något fog för att säga upp kontraktet. I stämningsansökan står det att kommunen använde en incident ”som inte är ovanlig för barn/ungdomar i den aktuella situationen, för att försöka komma ur avtalet”. Bolaget hävdar att incidenthanteringen har varit korrekt enligt bolagets avtal med kommunen och att incidenten heller inte ledde till något åtal.

Avtalet mellan Hörby kommun och bolaget som nu stämmer kommunen skulle ha löpt ut den 31 december 2017. Bolaget hävdar att de i och med uppsägningen gått miste om intäkter på 9.744.600 kronor.

Hans Frank (L), ordförande i socialnämnden, hänvisar alla frågor om stämningen till den advokatbyrå som kommunen anlitat.

Hur ser chanserna ut för Hörby kommun?

– Kommunen har mycket goda skäl för att häva avtalet. Ett sådant hem har ett ansvar att bedriva vård på ett ansvarsfullt sätt och om det förekommer misshandel som det nu finns misstanke om, kan det inte betraktas som ansvarsfullt, säger advokat Göran Andersson, Hörbys juridiska ombud, till SVT Nyheter Skåne på måndagskvällen.
