Ungdomsmottagning online ska nå fler unga
Linda Fridh

– Genom att utveckla den digitala vården kan vi erbjuda effektiva och enkla sätt för patienterna att ha kontakt med sjukvården. På så sätt blir det också mer anpassat efter patientens behov och lättare att nå ut till specifika patientgrupper. Den digitala ungdomsmottagningen är en del i vår satsning på e-hälsa och under hösten kommer vi att fortsätta utveckla den digitala vården i Kryh, säger Maria Nyman Stjärnskog (S), ordförande i sjukvårdsnämnd Kryh som ansvarar för ungdomsmottagningarna i Skåne.

Via UM Skåne online kan ungdomar träffa sjuksköterskor, barnmorskor och kuratorer via ett videomöte utan att boka tid i förväg. Förhoppningen är att nå ungdomar som annars är svåra att nå.

– En digital drop-in-mottagning är ett sätt att öka tillgängligheten till vår verksamhet. Vi hoppas särskilt att fler killar ska hitta till vår verksamhet, säger Elisabeth Liljerehn, verksamhetsutvecklare Ungdomsmottagningen Skåne.

Ungdomarna når den digitala mottagningen via en app och loggar in med sitt BankID. Den som inte har möjlighet att ladda ner appen kan även nå UM Skåne online via webbsidan. På samma webbsida finns mer information om mottagningen.

Verksamheten kommer testas fram till 1 december i år och håller öppet måndag till fredag mellan 17 och 21.30. Eftersom UM Skåne online är ett projekt kan öppettiderna justeras beroende på hur efterfrågan blir.

Projektet ligger inom ramen för Region Skånes e-hälsostrategi och finansieras via regeringens satsning på ungdomars psykiska hälsa.

UM Skåne online bemannas av Ungdomsmottagningen i Hässleholm.
