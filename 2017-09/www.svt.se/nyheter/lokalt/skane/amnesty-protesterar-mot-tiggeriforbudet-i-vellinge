Amnesty protesterar mot tiggeriförbudet i Vellinge
Susanne Nord

– Ett förbud mot tiggeri är en attack mot samhällets mest utsatta och strider mot mänskliga rättigheter, säger Johanna Westeson, jurist och sakkunnig inom diskriminering på Amnesty International.

LÄS MER: Vellinge har beslutat om tiggeriförbud

Kommunstyrelsen i Vellinge kommun har beslutat att föreslå ett förbud mot tiggeri på några platser. Anledningen, enligt kommunen, är att människor upplevt att de blir hindrade av tiggare från att gå in i affärer och att det är ovärdigt att tigga.

Politikerna hoppas också att fler kommuner ska följa deras exempel. Amnesty menar att det är början på en männskorättsfientlig trend där det blir ”rumsrent att prata om utsatta romer som något som stör gatubilden snarare än som människor med rättigheter.”

– Vi vädjar till Vellinges politiker att ta sitt förnuft till fånga, rösta ner förslaget och därmed vara ett gott föredöme för landets kommuner, säger hon.

Kommunfullmäktige i Vellinge ska behandla ärendet om tiggeriförbud den 20 september. Det blir sedan länsstyrelsen som ska förkasta eller godkänna det.

– Om länsstyrelsen stoppar oss kommer vi att gå till domstol för att få saken prövad, säger Carina Wutzler (M), Vellinge i en tidigare intervju med SVT Nyheter Skåne.

Hon har sagt till SVT nyheter tidigare att hon fått höra från andra kommuner att de tycker att det är bra att Vellinge driver frågan.

– De flesta som hör av sig tycker att vi gör rätt som inför ett tiggeriförbud och de undrar hur vi formulerar oss i våra föreskrifter. Men det finns naturligtvis även de som tycker det här är olyckligt, säger Carina Wutzler.

LÄS MER: Flera kommuner kan följa efter Vellinge
