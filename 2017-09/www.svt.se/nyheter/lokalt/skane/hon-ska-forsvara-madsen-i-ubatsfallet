Hon ska försvara Madsen i ubåtsfallet
TT

– Just uppmärksamheten har överraskat mig. Men hur stort ett fall är, och hur det utvecklar sig, vet jag ju aldrig i början, säger hon.

Skulpturen ”Fru Justitia” – en klassisk symbol för rättvisa – har ännu inte fått sin utsedda plats framför den franska balkongen på Betina Hald Engmarks kontor i centrala Köpenhamn. Hon är nyinflyttad i det gula gårdshuset och några flyttkartonger står fortfarande staplade på varandra.

Men skrivbordet är intaget och PH-lampan är tänd. Och den vita bokhyllan som täcker ena väggen är nästan proppad med pärmar i olika färger. Varje pärm är fylld med dokument om fall som Betina Hald Engmark håller i, och vissa fall behöver mer än en pärm.

– Jag tar alla typer av fall, allt från ekonomisk brottslighet till våldsbrott och rån.

Särskilt ett fall får hon mycket uppmärksamhet och frågor om just nu: Ubåtsfallet. Kvällen den 11 augusti fick hon en förfrågan om att bli försvarare åt uppfinnaren Peter Madsen.

– Jag sade såklart ja, jag hjälper ju människor som behöver min hjälp.

Frilansjournalisten Kim Wall följde med uppfinnaren på ubåten Nautilus för att göra ett reportage om honom, men den hon skulle intervjua sitter nu häktad för att ha orsakat hennes död.

– Min uppgift är inte att värdera om min klient är skyldig eller inte. Mitt jobb är att se till att hans version kommer fram och att hjälpa honom genom den här processen.

Åklagarjobbet lämnade hon för ungefär två år sedan, hon tyckte att arbetet blev lite för slentrianmässigt. Nu driver hon en liten advokatfirma och gillar att gå till jobbet igen.

– Jag gillar oförutsägbarheten.

Nästan dagligen har nya uppgifter i ubåtsfallet skapat stora rubriker på nyhetssajter. Dels för att polisen har berättat om den ena mer uppseendeväckande detaljen efter den andra, dels för att medier själva har nystat i fallet med hjälp av andra källor.

– En del av mig tänker att polisen bidrar till att hålla i gång uppmärksamheten genom att strö ut upplysningar hela tiden. Men jag vet samtidigt att man har en policy i Danmark om att vara mer öppen i brottsfall.

Öppenheten i ärendet är dessutom inget som den misstänkte ifrågasätter. Tvärtom, förklarar Betina Hald Engmark.

– Han har det största intresset i att hela sanningen kommer fram och att alla förstår vad som har hänt.

Ubåtsfallet är hennes första mål där klienten anklagas för mord alternativt dråp.

– Men nu är det ju tack och lov inte så många fall årligen i Danmark där folk misstänks för mord, så det är ju inte onormalt att en försvarare inte har så många sådana fall. Med det sagt håller vi fast vid att det här inte är ett mordfall, utan att det skett en olycka.

Sekretessen som byretten beslutade om vid häktningen den 12 augusti gör att svaren inte blir särskilt fördjupade när TT ställer frågor om Peter Madsens förklaring – vad menar han med att en olycka orsakade Kim Walls död och varför säger han att hon ”begravts till sjöss”?

– Han vill gärna berätta, men förklaringen har getts bakom stängda dörrar och därför kan vi inte föra det vidare.

Vad Peter Madsen tänker i dag, om det som hände där i ubåten, kan hon inte heller säga mycket om.

– Men han har varit väldigt påverkad av det här sedan starten.

Dygnets timmar har inte blivit fler, men på sistone lägger Betina Hald Engmark mer timmar på jobb. Hon är nöjd om hon får fem timmars sömn varje natt. Peter Madsen är bara en av hennes klienter, hon betonar att de andra också får den tid de behöver. I domstolar och på advokatkontoret.

För Peter Madsen går häktningstiden ut på tisdag och det blir inte tal om att han accepterar förlängd häktningstid friviligt, förklarar advokaten. Och vid en omhäktningsförhandling får dörrarna gärna vara öppna om man frågar den misstänkte.

– Han har inget att dölja och vill gärna berätta. Jag är nog lika spänd som alla andra på om dörrarna blir öppna eller förblir stängda, säger Betina Hald Engmark.
