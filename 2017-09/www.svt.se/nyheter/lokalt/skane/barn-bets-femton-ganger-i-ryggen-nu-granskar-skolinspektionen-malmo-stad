Barn bets femton gånger i ryggen – nu granskar Skolinspektionen Malmö stad
Fanny Palm

Myndigheten kommer nu kräva svar från Malmö stad om bland annat själva händelsen, vilken tillsyn man hade, om det fanns signaler om att det fanns ett barn som brukar bitas i gruppen och hur arbetet ser ut framöver.

LÄS MER: Barn bets 15 gånger på förskolan – personalen sade inget

– Vi vill veta om det var en enskild händelse eller något man borde kunnat förutse, säger Elizabeth Malmstedt.

Myndigheten kommer också att ta kontakt med pojkens föräldrar för att få höra deras berättelse. Enligt Elizabeth Malmstedt är det inte speciellt vanligt att Skolinspektionen på eget initiativ utreder incidenter men det händer några gånger i halvåret.

– De vi har fått till oss genom media och bilder på barnet är tillräckligt allvarligt för att vi ska öppna ett egetinitierat ärende, säger Elizabeth Malmstedt, enhetschef på Skolinspektionen.

Parallellt med Skolinspektionens utredning håller Malmö stad på med en egen utredning av händelsen, där man intervjuar personalen. Men än så länge är det inte klarlagt vad som hände.

– Vi måste ju erkänna att vi hade ingen koll. Så det första är ju att ringa in när det hände. Jag kan inte säga vad som framkommit än så länge, säger utbildningschefen Peter Wahlström.

LÄS MER: ”Inget fel på barnet som biter, det är fel på situationen”

Men han menar att rutinerna är tydliga och de har inte följts.

– Det finns ingen situation där man kan lämna barnen ensamma. Frågan är om vi har varit dåliga på att implementera rutinerna, säger Peter Wahlström.

Den aktuella dagen fanns det elva pedagoger och 57 barn på förskolan. Det motsvarar en personaltäthet på 5,2 barn per pedagog och det var också snittet i landet förra året.

– Det var heller inte så att det var en stor mängd vikarier som tjänstgjorde den dagen, säger Peter Wahlström.

Utredningen kommer vara klar nästa vecka och sedan ska den analyseras.

Det var när Jannica Sjödin skulle ta av tröjan på sin ett och ett halvt år gamla son för att duscha honom i tisdags som hon upptäckte sår.

– När jag försökte dra av honom tröjan så fastnade den och jag tänkte: vad är det nu för kladd han har fått på sig? Men så fick jag av tröjan och såg att han hade bitmärken över hela ryggen. Ser jag i syne eller tänkte jag, berättade Jannica Sjödin då.

Familjen åkte till akuten där det konstaterades att sonen hade femton bitmärken på ryggen och flera på huvudet. Han hade också röda blodkärl under ögonen, troligtvis orsakade av att han skrikit högt och länge.

När Jannica Sjödin hämtade sonen på förskolan på tisdagen fick hon ingen information från personalen om att något skulle ha inträffat under dagen.
