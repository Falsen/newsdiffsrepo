Malmöbo med narkolepsi får rätt mot polisen
Bernard Mikulic

I februari 2016 fick 30-årige Martin Angelin jobb som gränskontrollant hos polisen. Han menar att han redan under den första anställningsintervjun berättade att han har narkolepsi och att han visade ett läkarintyg på att han klarar jobbet.

Martin Angelin vaccinerade sig mot svininfluensan 2009 och fem år senare insjuknade han. Efter många läkarbesök konstaterades att han led av den neurologiska sjukdomen narkolepsi som orsakar sömnighet och sömnattacker.

– Jag gick från fullt frisk till att sitta i rullstol. Läkarna sa till mig att jag troligtvis aldrig kommer att kunna jobba. Men jag reste mig från rullstolen, berättar han för SVT Nyheter.

Efter nio månader på gränspolisen, i december 2016, fick Martin besked att hans tjänst skulle dras in på grund av arbetsbrist. Men han har hela tiden hävdat att det inte handlar om arbetsbrist, utan om hans sjukdom.

Han slutade jobba i februari 2017, men sökte de nya tjänster som gränskontrollant som utlystes samtidigt som han blev uppsagd. Men Martin blev inte kallad till någon intervju, fick ingen av tjänsterna och menar att han har diskriminerats på grund av sin sjukdom. Han säger att han har rätt erfarenhet och utbildning och anmälde fallet till Kammarkollegiet.

Nu har fallet bedömts av Statens överklagandenämnd som har till uppgift att pröva överklaganden av statliga myndigheters anställningsbeslut.

Polismyndigheten hävdar att han uppfyller de formella kraven på tjänsten men skriver att ”då arbetets natur kräver ständig uppmärksamhet och vakenhet så bedöms Martin sakna en mycket väsentlig grundläggande personlig egenskap, det vill säga att vara ständigt uppmärksam och vaken på arbetet.”

Men nämnden ger polisens resonemang underkänt och Martin Angelin rätt. Polisen måste därmed ge honom jobb som gränskontrollant.

Nämnden skriver i sitt beslut:

”Nämnden undanröjer det överklagade beslutet och förklarar att Polismyndigheten ska erbjuda mannen den aktuella anställningen. Ärendet överlämnas till Polismyndigheten för erforderliga åtgärder.”

– Efter sex månaders kamp och mycket oro så kan jag äntligen pusta ut. Jag känner en otrolig lättnad. Detta är en seger för mig och de cirka 400 personer som har fått narkolepsi i samband med vaccination. Genom att på detta sätt visa att vi inte viker ner oss så är det otroligt givande att jag har vunnit detta målet, säger Martin Angelin.
