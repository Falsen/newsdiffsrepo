Barnmorskor måste bära överfallslarm på förlossningen
Bernard Mikulic

De senaste två åren har klimatet blivit hårdare för personalen på Kvinnokliniken I Malmö. Hot, förolämpningar och respektlöshet blir allt vanligare och nu ska personalen bära överfallslarm. Det rapporterar tidningen Vårdfokus.

Marie Jensen är sjuksköterska och säkerhetshandläggare på Universitetsjukhuset i Malmö och Lund:

– Vi har sett en utveckling de senaste två åren där detta blir allt vanligare med incidenter mot personal på förlossningen, kvinnoklinikens akutmottagning och neonatal-avdelningen. Det är inte kvinnor och barn som uppträder på detta sätt – det handlar oftast om anhöriga män, säger Marie Jensen till SVT Nyheter Skåne.

Verksamhetschefen för kvinnosjukvården på Skånes universitetssjukhus i Lund och Malmö, Pia Teleman, säger till tidningen Vårdfokus:

– Mestadels är det de anhöriga, det vill säga männen, som är hotfulla. Oftast på grund av långa väntetider och oro för kvinnan som kanske blöder eller har fått missfall. Vi har många patienter och anhöriga som har rätt mycket i bagaget i form av traumatiska upplevelser, säger Pia Teleman.

Incidenterna har enligt Marie Jensen lett till en ökad otrygghet som gör att säkerhetspersonalen på sjukhuset nu vill att personal ska bära ett överfallslarm under sin arbetstid.

– All personal ska bära ett larm som kan sätter fast på kläderna och om det uppstår en situation så går larmet till portvakten eller våra väktare som tillkallas.

Just nu projekteras överfallslarmen och säkerhetshandläggare Marie Jensen hoppas att detta blir verklighet 2018. Barnmorskor, sjuksköterskor, undersköterskor och läkare ska alla bära larmen under sin arbetstid.

– Det är deppigt att det ska behövas och tråkigt att vi har den här utvecklingen, avslutar Marie Jensen.
