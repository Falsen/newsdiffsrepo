Untersteiner och Cyber Lane överraskade i derbyt
TT

– Jag kände mig absolut slagen 300 meter kvar, men han kom tillbaka och på mållinjen hade jag en bra känsla, sade Untersteiner.

Cyber Lane vann på 1.12,3, vilket är tangerat löpningsrekord, i ett lopp som innehöll det mesta.

Dramatiken började direkt i starten när storfavoriten Rajesh Face, körd av Lutfi Kolgjini, galopperade bort cirka 30 meter. Kolgjini forcerade dock omgående fram sin häst utvändigt om ledande Cyber Lane.

På sista långsidan attackerade Global Trustworthy/Jorma Kontio i tredjespår med Monark Newmen/Fredrik Persson fint med i rygg i tredjespår.

Global Trustworthy såg ut att gå mot vinst men tog några sämre travsteg i början av upploppet och tappade farten.

– Vi var slagna tre hundra meter från mål, det fanns inga krafter kvar i honom. Men Cyber Lane har ett hjärta av guld och kom ändå tillbaka. Att kvala in tre hästar till Derbyt var det största jag upplevt som tränare. Nu blev det seger och en femteplats med JH Mannerheim så det här är det största förstås, sade 33-årige Untersteiner.

För tre år sedan började Untersteiner tränarkarriären med ett 20-tal hästar. Nu tillhör han en av de största (104 hästar i träning) och bästa i Sverige.

Förstapriset var hela två miljoner kronor. Cyber Lane var dessutom anmäld till Premiechansen och dubblade därmed förstapriset till fyra miljoner kronor.

Ägare Lars-Erik Åberg är även uppfödare och fick totalt 4,8 miljoner kronor i prispengar. Den största summan någonsin i ett svenskt travlopp.

– Större än så här kan det inte bli. Johan och hans pappa Peter fick välja ut varsin häst som jag hade i träning hos Sören Norberg. Johan valde Cyber Lane och det har ju gått fantastiskt bra, sade Åberg.

Att bli tvåa, med minsta möjliga marginal, är ingen höjdare. Men Fredrik Persson var överlycklig sedan Monark Newmen klarat silverplatsen och två miljoner kronor i prispengar.

– Monark Newmen var oerhört nära att galoppera på upploppet. Men han höll sig i trav och ett tag ledde vi väl också. Men jag är jätteglad över andrapriset, det var så nära att det inte ha blivit nåt alls, sade Kalmartränaren Persson.

Lutfi Kolgjini var besviken efter femteplatsen med favoriten Rajesh Face.

– Tyvärr blev det galopp i starten. Sedan körde jag nog lite för långsamt utvändigt om Cyber Lane. Men hästen gjorde ett fantastiskt lopp, vi kommer igen, hälsade Kolgjini.

I Derbystoet blev det favoritseger genom Cash Crowe. Johnny Takter körde fram det starka stoet utvändigt om ledande Mulligan och hade sedan full koll på loppet. Cash Crowe vann på banrekordet 1.11,6 över medeldistans.

– Jag är jätteglad över den här segern. Hon har lite nerver men hon har även enorm kapacitet, sade Takter.

Petri Puro, Halmstad, är tränare, ägare och uppfödare till det fyraåriga toppstoet.
