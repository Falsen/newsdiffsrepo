Rosenberg förlänger med MFF
Julia Åberg

Den senaste tiden har det mesta lutat åt att Rosenberg varit på väg att dra sig tillbaka. Mycket talade för att han skulle lägga av efter 2017.

Men under fredagen kom motsatt besked. MFF får behålla sin lagkapten minst ett år till.

– I slutändan var beslutet enkelt. Det viktiga är att jag känner att jag bidrar och jag brinner för att spela i Malmö FF ett år till. Att spela fotboll är fortfarande det bästa som finns och jag ser alltid fram emot att komma till träningen. Hur jag än funderade hittade jag inga anledningar till att sluta, säger Markus Rosenberg i ett pressmeddelande.

Rosenberg återvände till hemmaklubben MFF år 2014.

– Att Markus förlänger sin fotbollskarriär med ett år är oerhört glädjande för alla med himmelsblått hjärta. På planen håller han fortfarande hög klass och vid sidan av planen är han i sin roll som kapten en ledare och ett stort föredöme, kommenterar MFF:s sportchef Daniel Andersson.
