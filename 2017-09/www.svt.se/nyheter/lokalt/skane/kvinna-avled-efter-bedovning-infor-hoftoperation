Kvinna avled efter bedövning inför höftoperation
Linda Fridh

Det finns tecken på att kvinnan drabbades av en toxisk reaktion till följd av den lokalbedövning hon fick som smärtstillande i väntan på operationen. Dosen var den som normalt ges och lägre än rekommenderad maxdos, uppger Region Skåne i ett pressmeddelande på onsdagen.

Chefläkaren har polisanmält händelsen för att få till stånd en rättsmedicinsk obduktion. Det finns ingen misstanke om brott, däremot kan felbehandling inte uteslutas.

– Jag har inte kunnat se att vi brustit i våra rutiner men det är det vi nu måste utreda. Jag tror inte heller att något brott har begåtts. Det här är hemskt för alla som är inblandade, säger chefläkare Sergio Padoan till SVT Nyheter Skåne på onsdagen.

Verksamheten har nu infört ett tillfälligt stopp för användningen av den använda bedövningstekniken. Patienter kommer tills vidare att få smärtstillning med andra metoder.

– Nu har vi gjort en så kallad internutredning och översett rutinerna i detalj. Nu får vi invänta obduktionens resultat innan vi vet mer, säger

I nuläget är händelsen rubricerad som misstänkt tjänstefel alternativt grovt tjänstefel. Beroende på vad den rättmedicinska undersökningen kommer fram till skulle rubriceringen kunna ändras till vållande till annans död.

– Jag vill verkligen betona hur förfärligt vi tycker det här är för den drabbade och de anhöriga. Även vår personal är väldigt ledsna över det som inträffat, säger Sergio Padoan, chefläkare.

I april i år polisanmäldes ett annat dödsfall på akuten i Ystad då en kvinna även hon i 80-års åldern kom in med en höftfraktur. Även hon misstänks ha avlidit efter att ha fått en för hög dos av lokalbedövning.

Utredningen av det första fallet är ännu inte klart enligt besked från IVO, uppger chefläkare Sergio Padoan.
