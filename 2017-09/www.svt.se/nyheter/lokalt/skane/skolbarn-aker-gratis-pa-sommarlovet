Skånska skolbarn åker gratis nästa sommarlov
Olle Palm

2018 införs ett statligt bidrag för avgiftsfri kollektivtrafik för skolungdomar under sommarloven. Bidraget gäller i första hand resor inom kommunen. Huruvida gratisåkandet också gäller resor mellan olika skånska kommuner är för närvarande oklart.

– Det rimliga är ju att man använder det befintliga sommarkortet i Skåne. Det finns ju redan ett fungerande system i Skåne och verkar vara onödigt att ta fram enskilda kommunala lösningar, säger Mikael Persson, politisk sekreterare (V).

Enligt Vänsterpartiet ska nu en process inledas för att ta fram en ordning för hur och vilken aktör som ska kunna ansöka om medel.

Totalt berörs 690 000 skolungdomar i landet.

350 miljoner

Satsningen beräknas kosta 250 miljoner kronor årligen. Skåne brukar tilldelas omkring 12 procent av nationella satsningar. Det skulle innebära att de skånska kommunerna får dela på 30 miljoner kronor per år. Om pengarna räcker till ett sommarkort för hela Skåne för alla skolbarn är oklart.

Stefan Svalö (S) är ordförande i Kollektivtrafiknämnden i Region Skåne. Han har inte hunnit sätta sig in i detaljerna i regeringens satsning.

– Spontant är det bra om bra om ungdomarna får en möjlighet att förflytta sig. Det är inte alla som har förutsättningarna att betala. Men jag kan idag inte svara på om pengarna räcker till Skånekortet för alla skolbarn, säger han.

Vänsterpartiet i Malmö ser satsningen som en stor seger.

– Malmö är den stad i Sverige med högst barnfattigdom. Jag är väldigt glad över att Vänsterpartiet har fått igenom denna satsning. Den kommer att göra stor skillnad för alla barn i Malmö som idag lever med väldigt lite resurser, säger kommunalrådet Hanna Thomé (V) i ett pressmeddelande.
