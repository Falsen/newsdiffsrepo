Fyra män gripna efter rånet på 95-årig kvinna
Esfar Ahmad

Vid halvfyra tiden natten till torsdag, för drygt en vecka sedan, blev kvinnan väckt av att fyra män bröt sig in i hennes hus. Männen håller fast kvinnan samtidigt som de letar igenom huset.

Efter rånet lyckas männen fly. Kvinnan är chockad men inte allvarligt skadad.

Sedan går det fyra dagar.

Först på måndagen får polisen larm om ytterligare ett misstänkt inbrott i Malmö. När de åker till platsen upptäcker de att inbrottsförsöket har avbrutits.

– Där har vi inga signalementsuppgifter, men vi skickar ut patrull till platsen, säger Jerker Olsson, inre befäl i Malmö.

Efter att polisen sökt igenom området en stund upptäcks en bil, där de även sitter fyra män. Polisen tar då beslutet att stoppa bilen.

–  När vi pratar med männen uppträder de fruktansvärt nervöst. De kan inte redogöra för vad de gör i området eller vad de gjort de senaste timmarna, säger Jerker Olsson.

Polisen tar en titt i bilen och upptäcker då mellan 20-30 misstänkt stöldgods. Männen grips för häleri.

– Men efter att ha sökt igenom personerna och bilen så hittar vi gods som vi härleder till det grova rånet, säger Jerker Olsson.

Bland föremålen är det bland annat exklusiva damväskor, ringar och gamla kikare och männen misstänks då för att vara de personer som gjorde inbrott och rånade den 95-åriga kvinnan.

De fyra männen som är födda -89 respektive sent 90-tal är alla hemmahörande i Malmö.

Har ni kontaktat kvinnan som blev rånad?

– Nej inte än. De som haft ärendet vid sitt bord kommer att hålla vidare förhör med kvinnan idag.

En undersökning av de misstänkta godset pågår. De fyra männen är i nuläget misstänkta för grovt rån och häleri.
