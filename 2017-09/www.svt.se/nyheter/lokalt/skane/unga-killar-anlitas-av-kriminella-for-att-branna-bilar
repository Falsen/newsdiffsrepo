Unga killar anlitas av kriminella för att bränna bilar
Esfar Ahmad

I samband med det brinnande soprummet i Kroksbäck kastades en flaska mot polisen. Räddningstjänsten var tvungna att avbryta insatsen för att återvända först när polisen var på plats, senare under kvällen.

Då gick soprummet inte att rädda, det blev totalförstört. Polisen tog även beslut om att behålla patruller i området under natten.

En anmälan om grov misshandel upprättades.

LÄS MER: Räddningstjänst och polis attackerades med flaskor

Nu menar polischefen att den kastade flaskan var kopplad till en tidigare händelse under torsdagen, då några felparkerade bilar fick böter.

– I samband med detta är det någon som ropar ”ikväll kommer det att brinna”. Vi har sett detta tidigare, förtäckt sägs det att det kommer att kosta, säger Stefan Sinteus.

Enligt polisen finns det en fokusgrupp på cirka 200 kriminella personer i Malmö. Medelåldern bland dessa personer är 22,5 år och sammanlagt har de 1800 domar mot sig.

Det är personer som ingår i fokusgruppen som på olika sätt uppmanar yngre killar till bilbränder och flaskkastning, menar polisen.

– Dessa personer har en makt över yngre personer. De har sannolikt talat om för de yngre killarna vad de ska göra, säger Stefan Sinteus.

LÄS MER: Flera kriminella inlåsta

– Ibland kan man få en bild av att detta är vilsna ungdomar, men det handlar oftast om uppmaningar från kriminella gäng.

Kan det förekomma hot mot de yngre killarna samband med dessa uppmaningar?

– Det kan säkert vara så, att de har ett stort tryck på dem.

Ingen är frihetsberövad efter branden på Kroksbäck. Branden var isolerad till soprummet och det blev inga skador på de flerfamiljshus som ligger ett femtontal meter från soprummet.
