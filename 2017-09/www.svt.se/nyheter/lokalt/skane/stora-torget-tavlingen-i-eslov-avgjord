Så ska stora torget i Eslöv förvandlas
Susanne Nord

Arkitektfirman Sydväst arkitektur & landskap AB från Malmö vann tävlingen med sitt förslag ”I love Eslöv”.

– 2015 började vi ett arbete med hur förändringarna av centrum i Eslöv skulle se ut för att vi skulle möta upp regionens utveckling, säger Johan Andersson (S), kommunstyrelsens ordförande.

Han berättar att de gick ut och frågade eslövsborna vad de hade för förväntningar och förslag till hur centrum skulle se ut. Utifrån svaren mejslade juryn,bestående av tjänstemän på kommunen, politiker och några proffs på stadsutveckling, ut nio punkter som de gav till 12 olika arkitektfirmor.

– Vi bjöd in dem i våras för att de skulle få komma med förslag på hur de, utifrån punkterna, tyckte att centrum skulle se ut, säger Johan Andersson.

De 12 firmorna blev tre och de fick 200 000 kronor var att på ett par månader utveckla ett varsitt förslag på hur Stora torg i Eslöv ska se ut. På lördag fanns det alltså ett vinnande förslag.

– Eslöv ska vara spännande kommun där människor möts, utvecklas och trivs. Det är en viktig del i det visionsarbete som vi har satt upp inför 2025, att Eslöv då ska vara Skånes bästa kommun att bo och verka i, säger Johan Andersson.

Juryns ordförande Ingela Lundqvist, förvaltningschef Miljö och Samhällsbyggnad är nöjd.

– Juryn uppskattar bland annat de långsträckta, vackra och bekväma sofforna som ger möjlighet att både ha privata samtal och möten, säger Ingela Lundqvist.

Vill ni se förslaget I love Eslöv eller något av de övriga två förslagen finns de på Eslövs kommuns hemsida www.eslov.se
