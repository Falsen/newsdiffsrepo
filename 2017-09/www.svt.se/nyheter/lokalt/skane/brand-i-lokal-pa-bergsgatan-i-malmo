Anlagd brand i lokal på Bergsgatan i Malmö
Linda Fridh

Platsen spärrades av och polisens tekniker var på plats vid klockan 15.15.

– Någon har kastat in något brännbart och det har brunnit i entrén till en företagslokal. Branden är släckt och ingen person kom till skada, säger Maya Forstenius på polisens ledningscentral, till SVT Nyheter Skåne på torsdagseftermiddagen.

Det är oklart om någon befann sig i lokalen när föremålet kastades in, och ärendet har ännu inte rubricerats.

– Tekniker har varit på plats, säger Maya Forstenius.

Avspärrningarna togs bort vid 16-tiden.

Enligt polisens presskommunikatör Nils Norling rör det sig om molotovcocktails som kastats in i lokalen. Tre yngre män, alla mörkt klädda med huvor och kepsar på sig, ska ha setts vid platsen. Ingen är ännu gripen.

– Motivet är oklart och det är också oklart om någon befunnit sig inne i butiken, sade Nils Norling.

Om det funnits någon hotbild är inte heller klart.
