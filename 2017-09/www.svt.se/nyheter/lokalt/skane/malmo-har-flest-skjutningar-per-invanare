Malmö har flest skjutningar per invånare
Adam Bergsten

Sverige sticker ut jämfört med flera europeiska länder när det kommer till rapporterade skjutningar, enligt färsk forskning. Jämfört med de nordiska grannländerna har Sverige flest skjutningar per capita och inom landet är problemen störst i Malmö.

– Det låg ganska stabilt fram till 2016 när det ökade litegrann och nu ser 2017 ut att bli ännu värre, säger Manne Gerell som är forskare i kriminologi vid Malmö högskola om skjutningarna i Malmö.

Skjutningarna i Malmö har bidragit till att Sverige nu placerar sig högt på listan över europeiska länder som drabbats av skjutningar.

LÄS MER: Trots att flera kriminella är inlåsta kan skjutningarna fortsätta

– Där placerar sig Sverige ganska högt men inte högst. Det finns en del länder i Sydösteuropa som ligger högre. I Sverige är Malmö klart värst i landet, per invånare. Det skjuts mer i Stockholm men det är tre gånger så stort som Malmö säger Manne Gerell.

Han säger att vissa städer i sydöstra Europa och vissa regioner i Italien ligger högre. Däremot saknas det studier som tydligt kan jämföra hur drabbat Malmö är av skjutningar jämfört med andra europeiska städer.

– Men det är definitivt en hög nivå på det dödliga skjutvapenvåldet i Malmö. I Västeuropa är det få städer som har samma nivå, säger Manne Gerell.

Den största ökningen av de personer som är inblandade i skjutningar sker i åldrarna 15-29 år.

– Det är de som oftare blir skjutna och de som oftare skjuter, säger han.
