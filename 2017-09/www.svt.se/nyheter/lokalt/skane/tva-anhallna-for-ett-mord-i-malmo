Två anhållna för mord på 23-åring i Malmö
Esfar Ahmad

De två männen greps igår och anhölls senare under dagen av åklagare.

– Det gäller mordet på Ramels väg den 30:e mars, säger Lisa Åberg, åklagare och förundersökningsledare.

De två männen, som båda är i 20-årsåldern misstänks för medhjälp till mord på en 23-årig man, samma man som tidigare spred en bild på den mördade 16-årige Ahmed Obaid.

LÄS MER: 16-årige Ahmed sköts till döds vid busshållplats

Mannen blev skjuten på Ramels väg i Rosengård och levde sedan innan med en hotbild över sig. Åklagaren Lisa Åberg vill inte gå in på detaljer med hänvisning till den pågående undersökningen, men kan bekräfta att de gripna männen har viss koppling till mordet på 16-åringen.

– Personkretsen som förekommer i ärendet, en del av de personerna förekommer även i mitt ärende. Det är det enda jag kan säga, säger Lisa Åberg.

Varför anhölls männen nu?

– Det vill jag inte gå in på.

Ytterligare en man sitter häktad misstänkt för medhjälp till mord. Han greps samtidigt som sex andra personer en kort tid efter dödsskjutningen.

Enligt åklagaren Lisa Åberg har inga misstankar avskrivits trots att de sex personerna är på fri fot.

– Vid tidpunkten gjordes bedömningen att det inte fanns förutsättningar för att begära alla häktade, men det är en sak att göra det ställningstagandet och en annan att skriva av en misstanke.

Läs mer: 23-åringen en kvart innan mordet: ”Jag känner döden nära”

För några av de släppta männen är misstanken fortfarande rubricerad som mord, för några andra är rubriceringen medhjälp till mord. Vilka som är misstänkta för mord vill Lisa Åberg inte gå in på.

– Jag kommer vilja slutföra utredningen innan jag tar ställning till vad som händer med misstankarna.

23-åringen sköts vid sjutiden på kvällen i närheten av en återvinningsplats. Han kördes med en privat bil till sjukhuset i Malmö, men hans liv gick inte att rädda.
