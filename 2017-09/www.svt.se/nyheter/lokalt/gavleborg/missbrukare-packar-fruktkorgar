Vann upphandling av sociala skäl
Daniel Wikdahl

– Än vet vi inte vad det här kommer att generera eftersom vi inte vet hur mycket frukt som kommer att beställas. Men ett av Stenbackens mål är att hjälpa människor i utanförskap och då är arbete viktigt, säger Andreas Helgesson, verksamhetsledare vid Stenbacken.

– Vi hoppas att få se människor komma i arbete genom det här kontraktet.

Med sociala företag menas företag som har främsta syfte att stödja social och yrkesmässig integration av personer som står utanför arbetsmarknaden.

Stenbacken är ett arbets- och boendekooperativ för bland andra f d missbrukare och nyanlända. Idag driver Stenbacken till exempel en kombinerad lunchrestaurang och förskolekök.

MISSA INTE: Så får du lokala nyheter i SVT:s app

Vid nyår förändrades Lagen om offentlig upphandling, LOU, så att kommuner kan välja att prioritera sociala företag genom att helt vika upphandlingar för dem. Det första reserverade kontraktet i Söderhamn gäller packning och distribution av fruktkorgar till kommunens olika kontor.

– Vi vill göra det här som ett test. Vi vet ju inte riktigt om det här lämpar sig för alla slags upphandlingar, eller om det är inom vissa områden som vi ska ställa sådana här krav på företagen, säger Marie Emilsson, inköpssamordnare vid Söderhamns kommun.

– Med hjälp av erfarenheterna från det här kontraktet kan vi ta fram en strategi för framtiden.

Först i landet

Fruktkorgsdistributionen i Söderhamn är troligen landets allra första upphandling av det här slaget, enligt både Marie Emilsson och Andreas Helgesson.

För Stenbacken kan kontraktet innebära intäkter på upp mot 800.000 kronor på fyra år och fler anställda. Fungerar det bra hoppas Stenbacken att även få några privata företag som kunder.

– Att vi fått ett reserverat kontrakt fungerar också som kvalitetssäkring för Stenbacken som känns väldigt bra, att nu ställs det krav på oss hur Stenbacken sköts och hur vi jobbar, säger Andreas Helgesson, verksamhetsledare vid Stenbacken.
