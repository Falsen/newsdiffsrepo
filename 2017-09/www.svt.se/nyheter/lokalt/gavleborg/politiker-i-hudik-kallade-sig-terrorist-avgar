Hudikmoderat kallade sig terrorist – avgår
TT

Alla besökare i kommunhuset i Hudiksvall måste registrera sig i en liggare. Richard Schleenvoigt använde namnet ”Terrorist Bombaren” för att ”se om säkerhetssystemet fungerar”.

Han blev insläppt för att personal kände igenom honom, och upptäckte först senare hur han skrivit in sig.

– Det här är en del i vårt säkerhetssystem. Jag tycker att det är olämpligt att missbruka eller skämta med det, säger kommunchef Bengt Friberg till Helahälsingland.

På sin Facebooksida skriver Richard Schleenvoigt att han avgår med anledning att hans förtroende har ifrågasatts efter den senaste tidens turbulens.

– Jag lämnar frivilligt då jag vill se att partiet driver en enad kampanj framåt under valrörelsen som idag är 1år bort. Jag hyser inget agg mot någon person i Moderaterna och jag kommer givetvis fortsätta mitt engagemang inom partiet även om det här kapitlet nu är avslutat. Jag vill rikta ett stort tack till min styrelse som under året har varit helt fantastiska att arbeta tillsammans med och önskar dem alla ett stort lycka till i att driva föreningen framåt under resterande del av året, skriver han på sin facebooksida.

När SVT når Richard Schleenvoigt anser han att allt redan är sagt och hänvisar till tidigare uttalanden till Helahälsingland och vad han själv har skrivit i sociala medier.
