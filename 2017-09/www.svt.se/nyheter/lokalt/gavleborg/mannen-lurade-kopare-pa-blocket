Man lurade köpare på Blocket
Mats Hedström

När den tidigare Sandvikenbon ställdes inför häktningsdomaren på tisdagsförmiddagen valde han att neka till brott i 38 fall där han ska annonserat ut till exempel hundar, traktorer eller bilar på Blocket som sedan aldrig ska ha levererats till köparna.

Förhandlingen hölls bakom stängda dörrar i Gävle tingsrätt, men det blev känt att han i några fall medgett att han annonserat ut varor till försäljning, men att varorna då faktiskt ska ha skickats till köparna.

Ett större antal brottsoffer finns i Sandviken och västra Gästrikland, men andra personer som gjort polisanmälan är spridda över hela landet.

Bedrägerierna ska ha pågått mellan augusti 2014 och oktober 2015. Mannen har varit anhållen i sin frånvaro sedan flera år tillbaka, men hittades av polisen vid en kontroll. Han har senast bott på en camping i Borlänge.

En del av bevisningen utgörs av kommunikationen mellan Sandvikenbons och Blocket-spekulanternas mobiltelefon när pengar swishats mellan deras konton.

Tingsrätten bestämde att mannen ska vara kvar i häkte till dess att åtal väcks, senast den 19 september.

MISSA INTE: Så får du lokala nyheter i SVT:s app
