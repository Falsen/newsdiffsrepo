50 år sedan i dag: Jimi Hendrix spelade i Högbo
Anders Sundin

– Det var precis här jag stod när Jimi Hendrix spelade, säger journalisten och bildkonstnären Sune Liljevall.

Han visar med båda armarna där en storögd 14-åring såg vad som skulle bli en ikon och gitarrlegend som dör bara 27 år gammal 1970.

– Scenen ser likadan ut som jag minns den då, fortsätter han.

TV: Se hela inslaget om Hendrix spelning på Högbo

Vi har bilder med oss som tonåringen Sune Liljevall tydligt syns på, framför sin store idol.

– Där står jag, säger han stolt och pekar på sig själv som bara står en halvmeter framför Jimi Hendrix.

Det var en upplevelse utöver det vanliga.

– Något som var häftigt var att han spelade med tänderna till och med, det hade man aldrig sett förut. Han bet i strängarna och spelade bara med ena handen, det var helt fantastiskt.

LÄS MER: Hendrixbiljetten från Högbo värderades i Antikrundan

Förstod ni då att det var en unik händelse?

– Nej, jag tyckte att det var väldigt bra, men jag förstod ju inte att han skulle bli en ikon och komma att anses vara en världens främsta gitarrister och musikaliskt relevant så här 50 år senare.

Hur var konserten då?

– Den var kort, kanske 45 minuter, men han drog igenom sina hits ”Purple Haze”, ”Wind Cries Mary”, ”Hey Joe” och ”Red House”.

LÄS MER: Jimi Hendrix hem har blivit museum

Vad tänkte ni efteråt?

– Att det var jävligt häftigt och att det ringde mer i öronen än efter en normal konsert. Sen cyklade vi hem, säger Sune Liljevall.

Jimi Hendrix gav två konserter i Högbo den 8 september 1967, en matiné- och en kvällskonsert. Han spelade också på Jernvallen i Sandviken den 5 januari 1968.

MISSA INTE: Så får du lokala nyheter i SVT:s app
