Seniora bilförare – ”vi kör lika bra som andra”
Emma Åhlström

– Ja, jag kör fortfarande säkert, säger Ackvie Hedblom, som har haft sitt körkort sedan 1960.

– Men jag hoppas att jag inser den dagen jag inte ska köra längre.

TV: Se ett reportage från Sandviken på SVT Play.

Det var i början augusti i Tierp som sex barn blev påkörda vid vägkanten av en man i 80-årsåldern. En kort tid därefter backade en äldre dam in i en grupp människor i Stockholm. Hon trampade på fel pedal.

De här två olyckorna har gjort debatten om maxålder, körtester och hälsokrav för äldre bilförare, brännhet igen.

– Jag har tänkt mycket på det. Jag tror att det är jättebra om man får göra ett test, säger Karin Fagerlund.

– Men det kan inte vara så att vid 70 år tas körkortet ifrån en. Det måste bedömas från person till person, för vi är olika. Och vi åldras väldigt olika, säger Curt Morén.

Alla äldre bilförare är såklart inte en fara i trafiken. Men oavsett hur gammal man är, är det bra att hålla sig uppdaterad.

I dag anordnade därför NTF Gävleborg en utbildning i just trafiksäkerhet. I Sandviken hade 25 pensionärer från pensionärsorganisationerna i länet samlats.

På torsdag är det dags för samma utbildning fast på Forsa Folkhögskola.

Men varför tror du att det är svårt för många äldre människor att sluta köra bil?

– Åh, det är ju det värsta som kan hända, att man skulle tvingas sluta köra bil. Det som man har gjort i hela sitt liv, säger Karin Fagerlund.

LÄS MER: Pappan till skadade barnen: ”Barnen flög i luften”
