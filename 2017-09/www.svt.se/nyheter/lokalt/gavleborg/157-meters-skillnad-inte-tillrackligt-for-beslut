157 meters skillnad inte tillräckligt för beslut
Mikael Johansson

Barnet har av Skatteverket folkbokförts hos mamman, medan pappan vill ha pojken skriven hos sig. Grundregeln är att om man har delad vårdnad och barnet bor lika mycket hos båda föräldrarna är att barnet folkbokförs i det hem som har närmast till skolan.

Pappan bostad är 973 meter från skolan, medan mammans bostad är 816 meter från skolan. En skillnad på 157 meter. Därför avslog Skatteverket pappans begäran om omprövning av beslutet.

Pappan överklagade beslutet till Förvaltningsrätten som nu ger Skatteverket en knäpp på näsan. Rätten konstaterar att Skatteverket inte kan bygga sitt beslut på avståndet eftersom det bara gäller om skillnaden är mer än 200 meter.

Skatteverket får nu tillbaka ärendet i sitt knä med ordern om att man måste ta hänsyn till andra saker som var barnet har sina fritidsaktiviteter, sociala nätverk eller om någon av bostäderna ligger i samma närområde där barnet tidigare har varit folkbokförd.

Mamman har tillfrågats av rätten om hennes åsikt i frågan, men inte hörts av.
