Alternativen för nya väg 56 till Gävle
Mikael Johansson

– Sträckningen mellan Hedesunda och Valbo är väldigt olycksdrabbad med bland annat flera dödsolyckor, säger Ragnhild Brandeskär, projektledare för ombyggnadsplanerna på Trafikverket i Gävle.

Trafikverket har tre huvudalternativ som man jobbar med. Det första är att man följer nuvarande sträckning fram till Västanås och går sedan öster om Valsjön för att komma fram till en nybyggd trafikplats i höjd med idrottsplatsen i Valbo. Prislapp drygt 720 miljoner.

Alternativ två och tre är en helt ny dragning av 56:an som börjar strax norr om Hedesunda som sedan splittar sig i två alternativ vid Gammelsäll. Alternativ två kommer fram vid Hemlingby och trafikplats Gävle södra. Prislapp 618 miljoner kronor.

Alternativ tre kommer fram söder om Gävle södra och innebär en ny Trafikplats över E4 vid Gubbäck. Kostnaden för det alternativet 661miljoner kronor.

Det är det sista alternativet som Gävle kommun, tillsammans med Älvkarleby slåss för att Trafikverket ska genomföra.

– Man vill ju få bort väg 76 med all tung trafik från de södra delarna av Gävle. Tanken är då att man ska dra ut väg 76 till den nya trafikplatsen vid Gobbäck, säger Ragnhild Brandeskär.

Just nu pågår en remissrunda där berörda myndigheter och andra får säga sitt om de tre alternativen. Beslut om vilken vägsträckning som Trafikverket vill bygga tas under december i år.
