Missing People gjorde sökinsats i nytt område efter tips
Jan-Peter Eriksson

Efter ett tips från en bekant till den försvunne 82-åringen som sade sig vara ganska säker på att han sett mannen i Sätra, har sökandet gått in i en ny fas. Därför hade frivilliga på onsdag eftermiddag tagit sig till Gävles travbana, där deltagarna i dagens skallgång samlades för att fortsätta sökinsatsen som hittills skett i Bomhus.

LÄS MER: Skallgång i Gävle efter saknad äldre man

– Vi har fått indikationer på att det här är den sista platsen där mannen varit synlig, berättar Lena Söderblom som är operativt ansvarig för Missing Peoples sökinsats.

Mannen har varit borta i omkring en vecka, sedan 29 augusti.

Under vilka förutsättningar söker ni nu?

– Vi söker förutsättningslöst. Vi letar, det är bara det som gäller, säger Lena Söderblom bestämt.

Polisen inväntar uppgifter i form av spår eller liknande som gör att man kan koncentrera sitt sökande till en plats. Men Missing People som under veckan och helgen genomfört flera sökningar fortsätter leta, och det är många frivilliga som deltar.

En av de som var med i onsdagens sökinsats var Eva Lundgren.

– Om det varit min pappa hade jag velat att nån hade letat efter honom och jag tycker det är ovärdigt att inte bli hittad, säger hon.
