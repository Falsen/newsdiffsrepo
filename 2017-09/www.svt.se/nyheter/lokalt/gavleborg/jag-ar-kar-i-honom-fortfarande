”Jag är kär i honom fortfarande”
Daniel Wikdahl

– Jag är fortfarande kär i honom och det kommer jag alltid att vara, säger den 23-åriga kvinnan när åklagare Karolina Lindekrantz undrar hur relationen mellan kvinnan och Ramin Scherzaj egentligen såg, ut efter att Scherzaj hade publicerat kärleksbilder på honom och kvinnan på Facebook.

Ändå gör kvinnan ingen hemlighet av att bilderna gjorde henne väldigt upprörd när de dök upp på nätet, och att både hennes egen släkt och hennes exmakes släktingar reagerade.

Kvinnan gör dessutom gällande att hennes far slängde ut henne, vilket dock åklagaren inte riktigt verkar tro på.

Kärleksbilderna kan te sig oskyldiga, de föreställer två unga människor som ser kära ut. De pussas och är varandra nära, men den 23-åriga kvinnan som har ett ursprung i södra Irak säger att de i hennes kultur är att jämställa med nakenbilder.

”Vill du se mig död? Är det du vill?” skrev hon till Ramin Scherzaj efter att han publicerat bilderna.

När åklagaren frågar varför kvinnan riskerade att dö på grund av bilderna så svarar kvinnan att hon kände det som om hon drevs mot självmord på grund av familjens reaktion. Hon säger att hon däremot inte var orolig för att familjen skulle döda henne.

Kvinnan säger sig inte heller varit rädd för sin exmake, trots att hennes ena bror berättat för henne att bilderna fått exmaken att slå sönder lägenheten.

– I min hjärna såg jag det inte som så allvarligt. Jag är uppväxt här i Sverige. Jag ville prata med min tidigare make. Men min bror tillät mig inte göra det eftersom han var rädd för att jag skulle skadas, säger kvinnan under förhöret i säkerhetssalen i Stockholms tingsrätt.

En av de fyra åklagarna, Tora Holst, inflikar en fråga om hur kvinnan egentligen mådde under perioden då kärleksbilderna publicerats och säger att personer i kvinnans närhet verkade oroliga för hennes skull.

– Jag förstod inte allvaret, svarar den 23-åriga kvinnan.

– Det gör jag först nu när jag sitter här. Jag var inte så insatt i heder och sådant. Min pappa ville inte att jag skulle sova ensam – då förstod jag inte varför, han sa ”det kanske kommer en tjuv” – men nu förstår jag.

– Är kvinnan otrogen så är det döden som gäller, svarar hon när åklagarna frågar vad som hade hänt om samma historia hade utspelat sig i Irak.

Kvinnan är tillsammans med fem andra personer tilltalad för att ha kidnappat och mördat Ramin Scherzaj gemensamt.

För åklagarna är det därför viktigt att bevisa att även kvinnan tagit en aktiv del i planläggningen och bortförandet. Men om kvinnans minneär tydligt när det gäller grälen i spåret av hennes relation med Ramin Scherzaj så minns hon desto mindre när åklagarna närmar sig själva brottet med sina frågor.

Det gäller till exempel de telefonsamtal från tiden före mordet som behandlar ”däck”. ”Däcken” är borta och olika personer letar efter ”däcken”.  Enligt åklagarna är ”däck” ett kodord för Ramin Scherzaj, men idag har kvinnan inga hågkomster alls vad telefonsamtalen kan ha handlat om.

– Det minns jag inte. Jag mådde väldigt dåligt då, säger kvinnan.

– Jag vill att ni ska förstå att Ramin har skadat mig så himla mycket. Men han är också världens underbaraste person.
