Sandvikenläraren Gunilla Johansson ”Årets bästa mattelärare”
Erik Engelro

Varje år hålls lärargalan där man delar ut priser till lärare som Sveriges elever själva har röstat fram. Nomineringarna har sedan bearbetats av en jury.

Gunilla Johansson gick i pension i våras efter många år som lärare. Sedan 1995 har hon undervisat på Jernvallsskolan i Sandviken. Hon avslutar karriären med en fin utmärkelse.

– Elevernas motivering tog jag närmast till hjärtat, säger hon.

”Gunilla är en lärare för alla. Hon är djupt passionerad i sitt ämne – matematik och hittar lösningar för att allas skolgång ska bli den bästa. Man kan alltid räkna med att Gunilla ger uppgifter som passar en själv. Hon stannar kvar på skolan efter skoldagen för att hjälpa de elever som inte känner att de inte förstått eller behöver fråga något. För de elever som behöver en ytterligare utmaning håller Gunilla samtidigt igång genomgångar för en liten grupp med gymnasiematte. Man märker att hon verkligen brinner för det hon gör och älskar att få lära ut matte. Gunilla hjälper även dem som har svårare genom att ta sig tid efter skoltid för att förklara extra om någon inte förstår, det vill säga ordnar mattekvällar där några från klassen träffas under en kväll och går igenom något som varit oklart under lektionerna”.

Till årets gala har runt 20 000 nomineringar på över 3 000 lärare skickats in. Det är en fördubbling sedan i fjol, det skriver Lärarnas riksförbund i ett pressmeddelande.

Vad är ditt knep för att lyckas som lärare?

– Det finns inga fixlösningar. Det är ett samspel mellan människor, det är vi som gör det här tillsammans. Det är som en orkester, ett samspel. När det är maximalt och alla respekterar varandra och alla får komma fram, då blir det fantastiskt. Man måste vara väldigt lyhörd, säger hon.
