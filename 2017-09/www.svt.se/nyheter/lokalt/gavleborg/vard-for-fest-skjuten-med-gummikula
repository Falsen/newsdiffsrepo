Värd för fest skjuten med gummikula
Mats Hedström

Enligt åklagaren Peter Olofsson finns inga kopplingar eller bakomliggande motiv bakom gärningen.

I stället ska den misstänkte skytten och några andra yngre personer ha uppträtt störande i närheten av den fest som den skjutne mannen stod värd för i lördagskväll.

LÄS MER: Man skjuten i benet i Sätra – en person gripen

Efter en kortare ordväxling mellan festsällskapet och gruppen av ungdomar skulle värden helt enkelt be mannen i 20-årsåldern att avlägsna sig.

Denne ska, enligt vittnesuppgifter från personer på platsen, ha dragit fram en pistol och sagt ”vad säger ni nu då, ska jag sticka..?”.

Värden tog i det läget tag i den yngre mannens arm varpå han träffades av ett skott i benet. Han fördes till sjukhus där han senare opererades utan att man lyckades finna det föremål i benet som observerades under röntgen.

– Det handlar om en startpistol som är lite manipulerad. Den går inte att skjuta stålkulor med den, utan det handlar med all sannolikhet om gummikulor, säger Peter Olofsson, åklagare, innan förhandlingen startar.

Försvarsadvokat K G Myhrberg motsatte sig häktningen, bland annat med hänvisning till att det inte fanns risk för fortsatt brottslighet.

Rätten tog dock beslut om inlåsning med motiveringen att det både fanns risk för fortsatt brottslighet och att den misstänkte skulle kunna påverka utredningen.

Åtal ska var väckt den 19 september och fram till dess ska den misstänkte sitta kvar i häkte.
