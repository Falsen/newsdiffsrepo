Man skjuten i benet i Sätra – en person gripen
Hannes Forssell

– Det var ett okänt antal personer som dök upp på festen. De hamnade i dispyt med festdeltagarna, det uppstår tumult och en person skjuts i benet, säger Pär Olsson, polisbefäl på regionledningscentralen region mitt.

Den misstänkte gärningsmannen, en man i 20-årsåldern, övermannades av vittnen på plats tills polisen dök upp och kunde gripa personen. Det sällskap som den misstänkte kom till festen med hade då lämnat platsen.

Mannen som blev skjuten är i 45-årsåldern. Hur pass allvarliga skador han fått är oklart.

– Jag vet bara att han är skjuten i benet, jag har inga andra uppgifter om skadeläget, säger Pär Olsson.

Den misstänkte gärningsmannen är anhållen och misstänks för grov misshandel och brott mot vapenlagen.

– Vapnet är beslagtaget, det är någon form av handeldvapen, säger Pär Olsson.

Den misstänkte kommer att förhöras under söndagen.

Platsen har hållits avspärrad sedan händelsen. Under söndagen kommer en brottsplatsundersökning att göras.
