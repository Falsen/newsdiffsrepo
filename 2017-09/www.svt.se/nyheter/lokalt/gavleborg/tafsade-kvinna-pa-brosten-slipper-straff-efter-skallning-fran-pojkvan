Tafsade kvinna på brösten – slipper straff efter skallning
Erik Engelro

Det var i november 2016 som en man i 60-årsåldern enligt åtalet ska ha tagit minst en kvinna på brösten. Då ska en man som enligt åtalet har sett att 60-åringen tafsat hans tjej på brösten ha skallat mannen så denne blev medvetslös och fick föras till sjukhus för vård.

MISSA INTE: Så får du lokala nyheter i SVT:s app

60-åringen har i förhör berättat att han kommer ihåg att han stod i baren på en restaurang i Gävle och att han sedan vaknade på sjukhuset.

Mannen som bland annat fick hjärnblödningen och propp i lungan förlorade också luktsinnet efter misshandeln. Vittnen har bekräftat att misshandeln föregicks av att mannen tagit en kvinna på brösten. Han stod därför åtalad för sexuellt ofredande.

Med tanke på de skador mannen ådrog sig efter att ha slagits ner, meddelar tingsrätten att påföljd efterges, alltså att han inte får någon påföljd, trots att han döms för sexuellt ofredande. Något kammaråklagare Micael Dahlberg är kritisk mot.

– Jag har väldigt svårt att se hur det har resonerats fram, att det skulle meddelas påföljdseftergift i det här fallet, säger han.

Rätten har varit oenig. Rådmannen ville att påföljden skulle bli böter, en uppfattning nämndemännen inte delade.

Kommer du överklaga?

– Det kan jag inte säga på rak arm. Men ofta är det så att när det finns skiljaktiga meningar så brukar man överklaga, säger Micael Dahlberg.
