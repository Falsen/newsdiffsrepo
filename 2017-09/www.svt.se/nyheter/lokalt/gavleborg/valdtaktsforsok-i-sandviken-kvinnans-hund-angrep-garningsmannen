Polisen söker tips efter våldtäktsförsöket i Sandviken
Josefin Peciva

Larmet kom till polisen runt kvart i fem på tisdag eftermiddag. Det var en kvinna i 30-årsåldern som ringde och berättade att hon blivit överfallen av en man när hon rastade hunden i området Vallhov i Sandviken.

– Då blir hon påhoppad en man som tar tag i kläderna och drar ner henne på marken bakifrån. Han sätter sig över henne och börjar slita av henne kläderna, berättar polisens vakthavande befäl Torbjörn Karlsson.

– Som jag förstått det så angriper hunden honom, och då avbryter han försöket och springer iväg.

Polisen har spärrat av området och bevakar det eftersom det ska göras en teknisk undersökning imorgon onsdag.

– Då får vi se om vi har tur och kan säkra några spår. Sedan hoppas vi att någon har gjort iakttagelser och kan hjälpa oss, säger Karlsson.

Kvinnan klarade sig fysiskt bra från överfallet.

– Hon fick skrapsår, men det är förstås inte det värsta utan det är ju själva upplevelsen. Det är inte roligt, säger vakthavande befäl.

Händelsen rubriceras som våldtäktsförsök. Polisen har hört kvinnan under kvällen, men det signalement på den misstänkte man har i nuläget är vagt, enligt vakthavande Torbjörn Karlsson.

Polisen hoppas att få in iakttagelser och tips om överfallet från allmänheten. Alla tips och iakttagelser kan meddelas till polisen på telefon 11414 och man hänvisar till våldtäktsförsöket i Vallhov, Sandviken.
