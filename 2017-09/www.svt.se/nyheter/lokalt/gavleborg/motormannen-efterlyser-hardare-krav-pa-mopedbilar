Motormännen efterlyser hårdare krav på mopedbilar
Jan-Peter Eriksson

Mopedbilar ses allt oftare i trafiken. De har en tillåten maxhastighet på 45 kilometer i timmen. Och så länge man håller sig från motorvägar, motortrafikleder och cykelbanor är det bara ut och köra i trafiken.

TV: Se nyhetsinslaget på SVT Play

Man måste i och för sig ha ett körkort, men det är ett körkort för vanlig EU-moped. Något som Seved Röstberg från Motormännen i Gävle reagerar på.

LÄS MER: Nya fordonstrenden bland unga: mopedbilar

– Det är inte ett fullgott körkort man har för att få framföra de här fordonen. Det är ju ett mopedkörkort man har och det är stor skillnad att köra bil. Man tar mycket mer plats i trafiken med ett sånt här fordon och för många övriga trafikanter så är det ett irritationsmoment.

Till det yttre liknar mopedbilarna mest en bil men de behöver till exempel inte kontrollbesiktigas. Seved Röstberg menar att det borde ställas högre krav på den här sortens fordon.

– Kraven bör ju vara likartade i alla fall som gäller för vanliga fordon, det vill säga besiktning, lagkrav när det gäller däck och annan säkerhetsutrustning. Det är också viktig att förbättra förarutbildningen.
