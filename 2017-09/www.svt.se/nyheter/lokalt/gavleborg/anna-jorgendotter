Anna Jörgensdotter om krigets konsekvenser
Anders Sundin

Det är 1930-tal och det spanska inbördeskriget rasar och fascismen sprider sig över Europa. Unga människor ger sig frivillig av från Sverige till Spanien för att delta i kriget mot Franco.

– Jag kände ju till att svenskar reste för att slåss mot fascismen, säger Anna Jörgensdotter när vi ses i hennes alldeles nya skrivarlya i Dalapalatset på Brynäs i Gävle. Men jag visste inte i vilken utsträckning och började forska mer och mer kring det eftersom det var väldigt intressant. Inte mins att tänka kring utifrån hur man fattar ett sånt beslut. Och utifrån de männen har jag byggt min egen gestaltning av en av huvudpersonerna i boken, Ingmar Bäckström.

TV: Reportage med Anna Jörgensdotter

Ung syndikalist

Ingemar Bäckström är en ung syndikalist och jobbar precis som sin far på stuveriet i hamnen. Han längtar efter något större, och när han ser en annons i tidningen där man söker frivilliga till spanska inbördeskriget tvekar han inte.

– Förutom det så har han precis blivit dumpad av Klara som är en annan av huvudpersonerna och som varit en fast trygg punkt i tillvaron för honom, säger Anna Jörgensdotter. När hon släpper honom vet han inte vart han ska ta vägen.

Sex års skriv- och researcharbete är nu färdigt och många av de timmarna har tillbringats i arkiv.

– Man sitter där med gåshud nästan hela tiden när man öppnar mapparna och de faller ur brev, fotografier och dagböcker, säger Anna Jörgensdotter. Det materialet har betytt mycket för den här romanen. Inte minst språkligt. Det är något med hur man använder ord som om det verkligen betyder något, de har varit med om det här på riktigt, livet är på riktigt, då blir också orden på riktigt.

Svårt att skiljas från romanfigurerna

Nu är romanen klar och Anna Jörgensdotter måste lämna sina karaktärer Ingemar, Klara och Conxa.

– De har varit så himla levande för mig, jag har liksom bara åkt med dem på något sätt, säger Anna Jörgensdotter. Så jag har haft väldigt svårt att släppa dem, de är fortfarande så levande och som om de har funnits på riktigt.
