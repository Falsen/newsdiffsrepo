Fyrvallagymnasiet är landets första motorcollege
Bengt Eriksson

Att vara bilmekaniker innebär ett jobb som mer och mer handlar om datorer och systemteknik. Den tekniska utvecklingen går i rasande fart, och det är inte helt enkelt för gymnasieskolorna att hänga med så att eleverna blir attraktiva på arbetsmarknaden.

Detta är också orsaken till att Motorbranschens yrkesnämnd (MYN) aktivt engagerar sig i utbildningarna. Att vara ett motorbranschcollege innebär att utbildningen svarar upp mot branschens högt ställda önskemål.

– Vi lägger stor vikt vid det praktiska arbetet och att finnas också till hands för att lärarna ligger långt fram i sitt kunnande, berättar Jonas Hehrne, projektledare.

Vi pratade med några elever i första årskursen. Just nu utbildas de i mekanikerdelen men de flesta verkar ha som mål att sedan jobba som förare.

TV: Se inslaget från Fyrvalla

Sebastian Jonsson från Aspås har lite annorlunda yrkesambitioner.

– Jag ska bli yrkesmilitär och då tror jag att den här utbildningen ska vara en bra grund att stå på, menar han.

Oliver Landsten från Östersund har måhända aningen mer jordnära mål.

– Jag gillar att skruva, därför går jag här, säger han.

MYN ska den närmaste tiden certifiera ytterligare tre gymnasieskolor.

– De som går fordonsteknisk utbildning har redan i dag lätt att få jobb. Vi förutsätter att certifieringen ska göra eleverna ännu mer attraktiva på arbetsmarknaden, förklarar Jonas Hehrne.
