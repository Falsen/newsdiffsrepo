Utredningen om bussolyckan i Sveg snart klar
Bengterik Busk

Kammaråklagare Mikael Bäckström i Östersund, som leder arbetet, säger till SVT att utredningen förmodligen är klar om en månad.

– Då kan vi ta ställning till hur vi ska gå vidare.

Bussföraren är delgiven misstanke om vårdslöshet i trafik, vållande till kroppsskada och vållande till annans död. Både polisen och haverikommissionen utreder olyckan.

TV: Hör åklagaren berätta om utredningen

– Vi har nu hört alla ombord som överlevde olyckan. Vi vet väldigt mycket redan nu men det återstår vissa frågetecken som vi ska räta ut, säger Mikael Bäckström.

Det var tidigt på söndagsmorgonen den 2 april som en buss med högstadieelever från Skene i Västergötland körde av E 45:an utanför Sveg och välte. Tre elever omkom och över 20 fick så svåra skador att de behövde sjukhusvård. Bussen var på väg till Klövsjö och totalt fanns 59 personer ombord – 52 elever, 6 medföljande vuxna samt chauffören.

Alla tillgängliga ambulanser och ambulanshelikoptrar i Härjedalen, Jämtland, Hälsingland och Dalarna larmades till olyckan.

Från början trodde åklagaren att utredningen skulle bli klar tidigare.

– Jag var lite väl optimistisk när det gäller den tekniska undersökningen av bussen, den har tagit längre tid än vad jag trodde att den skulle göra.

Åklagare Mikael Bäckström säger också att utredarna försöker håller de inblandade uppdaterade om hur utredningen fortskrider.
