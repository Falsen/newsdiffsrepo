Jobb ska flyttas ut från Östersund till mindre orter
Bengt Eriksson

Regeringen har den här veckan gett sju statliga myndigheter uppdraget att flytta ut från Stockholm.

För länets del handlar det om att Tillväxtverket får 20 nya tjänster i Östersund, tjänster som alltså ska flyttas ut från Stockholm.

– Vi kan inte i dag säga vilka befattningar det är som ska flyttas utan det får vi nu undersöka, förklarar generaldirektören Gunilla Nordlöf.

I samma fas tycks också Östersunds kommun befinna sig. Där ska man undersöka vilka kommunala jobb som kan flyttas ut från själva staden Östersund.

– Kommundirektören har uppdraget att utreda just det, säger kommunalrådet AnnSofie Andersson (S).

Och just det här uppskattades av de båda närvarande ministrarna.

– Så här måste det gå till om vi menar allvar med att vi vill förändra samhället, menar civilminister Ardalan Shekarabi (S).

Utdelningen för Östersunds del var kanske inte direkt översvallande efter att 20 jobb flyttats hit.

– Det här är bara början och vi ska fortsätta styra statliga jobb ut från Stockholm, säger Sven-Erik Bucht (S) som är landsbygdsminister.

Förutom att direkt flytta befintliga jobb i Stockholm ut i landet så vill regeringen stärka den statliga servicen ute i landet.

TV: Se ett längre nyhetsinslag på SVT Play
