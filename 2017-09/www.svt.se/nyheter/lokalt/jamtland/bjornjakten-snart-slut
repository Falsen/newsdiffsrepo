Björnjakten snart slut
Bengterik Busk

Årets licensjakt på björn inleddes för snart två veckor sedan, måndagen den 21 augusti. Tilldelningen i Jämtlands län var 70 björnar. På måndagseftermiddagen var 66 björnar skjutna.

Det återstår alltså fyra björnar som får skjutas i den sydvästra delen av länet.  I övriga länet är jakten avlyst.

Under björnjakten är länet indelat i flera jaktområden och detaljerad information om dessa finns på Länsstyrelsens hemsida.

Björnjakten får pågå som längst till den 15 oktober men den kommer av allt att döma att vara slut långt innan dess.

Att det skjutits många björnar i början av jaktperioden kan tolkas som att det finns gott om björn i länet.

Därför skrev Jägareförbundet Mitt till Länsstyrelsen och bad att få en tilldelning på ytterligare tio björnar i området norr om E14.

– Vi fick avslag på vår ansökan i fredags, säger Gun Fahlander i Selet utanför Stugun som är ordförande i Jägareförbundet Mitt som omfattar Jämtlands och Västernorrlands län.
