Kritik mot Bräcke efter faderskapsmiss
Maria Harning

Det var i februari som pappan till ett nyfött barn kom till socialkontoret i Bräcke för att registrera faderskapet. Kommunen fyller i papperen till Skatteverket och skickar in.

Några veckor senare upptäcker pappan att det blivit fel i registreringen. Det är inte hans personnummer som står och således är någon annan registrerad som pappa till barnet.

LÄS MER: Slarv gjorde att nyfödd pojke fick fel pappa

Det visar sig att kommunens handläggare har kastat om siffror i pappans personnummer. Kommunen meddelar Skatteverket att det blivit fel och efter några dagar korrigerades felet.

Mamman till barnet anmälde det hela till justitieombudsmannen, JO, som nu riktar kritik mot kommunstyrelsen i Bräcke kommun. Så här skriver JO i sitt beslut:

”Med tanke på de konsekvenser som det kan få för den enskilde när fel person registreras som far till ett barn vill jag framhålla vikten av ett handläggare inom socialtjänsten utför sina arbetsuppgifter med stor omsorg och noggrannhet så att rätt uppgifter överförs till Skatteverket. Kommunstyrelsen kan inte undgå kritik för sin bristande noggrannhet vid handläggningen av ärendet.”

Bräcke kommun har nu stärkt sina rutiner och vidtagit säkerhetsåtgärder så att misstaget inte ska kunna ske igen.
