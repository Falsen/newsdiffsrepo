Curts kraftverk får vara kvar
Maria Harning

Striden har gällt det vattenkraftverk och den damm som Curts morfar byggde. Kraftverket försörjer gården med el och har gjort det sedan 1930.

Länsstyrelsen i Jämtland anser att kraftverket och dammen är tillståndspliktigt och eftersom det saknas tillstånd så ska det rivas.

LÄS MER: Namninsamling startas för Curts vattenkraftverk

Men nu har högsta rättsliga instans, Mark- och miljööverdomstolen sagt sitt. I sin dom river domstolen upp Länsstyrelsens beslut. Skälen till att riva upp beslutet är enligt domstolen att Curt inte har rätt att riva dammen eller kraftverket, eftersom han inte kan anses vara en verksamhetsutövare som har rätt till detta.

Mark- och miljööverdomstolen har kommit fram till att Curt Jonsson inte kan anses ha en så långtgående rätt till nyttjandet av dammen som krävs för att kunna föreläggas att permanent ta bort de anordningar vid dammbyggnaden som reglerar vattenståndet i sjön.

Han kan alltså inte föreläggas att ta bort de anordningarna. Det finns därmed inte heller tillräckliga skäl för att ta bort vattenkraftverket.

Domen kan inte överklagas. Om Länsstyrelsen i Jämtland ändå anser att dammen och kraftverket är olagligt och måste bort, så får man börja om ärendet. Då gäller att klara ut vem eller vilka som är verksamhetsutövare och rikta kraven mot dessa.

LÄS MER: Tusentals kraftverk och dammar måste miljöprövas

I Curts fall blev det aldrig prövat huruvida kraftverket och dammen kräver tillstånd enligt miljöbalken. Curt Jonsson hävdar själv att det inte krävs tillstånd.

– Vi kom aldrig så långt så att vi prövade tillåtlighetsfrågan, säger Lars Borg, hovrättsråd vid Mark-och miljööverdomstolen till SVT Nyheter Jämtland.

Huruvida Länsstyrelsen tänker driva frågan vidare på något sätt är inte känt.
