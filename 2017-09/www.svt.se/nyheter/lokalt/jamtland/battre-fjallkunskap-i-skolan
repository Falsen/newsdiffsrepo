Bättre fjällkunskap i skolan
Maria Harning

Så här års är det många skolklasser i länet som går på fjälltur. Men kunskaperna om fjällen och friluftsliv är inte alltid så bra. Därför har det nu tagits fram ett nätbaserat läromedel för högstadiet.

– Eleverna kan jobba med materialet, läsa, se filmer och bilder, berättar Mattias Jaktlund vid Folkuniversitetet i Östersund. Han har arbetat med att göra utbildningen som ligger på nätet.

– Vi har försökt använda dom möjligheter som modern teknik ger. Sen finns det instuderingsfrågor också.

Under flera år har Fjällsäkerhetsrådet märkt att kunskapen om fjällen minskar. Fjällräddningen har också sett fler och fler besökare som är dåligt förberedda på sin fjälltur. Därför har rådet tillsammans med Naturvårdsverket utarbetat läromedlet med Folkuniversitetet.

– Vi ser en ökning av förstagångsbesökare, säger Mattias Jaktlund. Det medför att en del inte riktigt vet vad som väntar när man lämnar civilisationen och går ut på fjället.

Nu hoppas Mattias Jaktlund att lärarna ska nappa på läromedlet och använda det i undervisningen.

– Jag tror att det gynnar lärandet, säger han. Jag tror det är nyttigt att vara ute och tänker att det är viktigt att vi lär oss om vår natur, hur vi ska bete oss så att vi kan värdesätta det vi har.

Men det är inte bara högstadieelever som kan behöva bättra på kunskaperna.

– Vem som helst kan besöka sidan, säger Mattias Jaktlund. Man kanske ska ut på sin första fjälltur, eller är ett kompisgäng som ska ge sig ut på en tur.
