Ville ha sex i utbyte mot karusellbiljetter
Marie Selander

När kvinnan sa nej ilsknade mannen till, drog ner byxorna och onanerade.

Nu fälls den 47-årige mannen för sexuellt ofredande till dagsböter på 2 000 kronor. Dessutom ska han betala skadestånd till kvinnan på 5 000 kronor.

Det var i samband med en marknad i norra delen av länet som det hela inträffade. Kvinnan satt i sin bil när en okänd man plötsligt klev in i bilen och satte sig. Han uppträdde aggressivt och undrade om hon kunde följa med honom och ha sex, i utbyte mot biljetter på tivolit.

Kvinnan blev upprörd och kränkt och bad mannen lämna bilen. Kvinnans sambo och ett par av hans kamrater krävde att mannen skulle be om ursäkt. Men istället drog mannen ner byxorna och började onanera.

Mannen själv nekar till brott. Men Östersunds tingsrätt slår fast att kvinnan lämnat en trovärdig berättelse som får starkt stöd av två vittnen. Sammantaget visar utredningen att det är ställt bortom allt rimligt tvivel att mannen gjort sig skyldig till sexuellt ofredande.
