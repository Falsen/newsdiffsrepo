Stafettstoppet har haft effekt – primärvården sparar miljoner
Maria Harning

Det var 1 juni i år som primärvården införde ett stopp för hyrsjuksköterskor och ett lönetak på 1500 kronor i timmen för hyrläkare.

– Det var två bemanningsföretag för läkare som hoppade av efter att vi införde ett lönetak. Övriga bolag accepterade taket. Vi ser att vi har sänkt kostnaderna med 7 miljoner i augusti, säger Anna Granevärn, primärvårdschef inom Region Jämtland Härjedalen.

Är du förvånad över att det gick så lätt?

– Ja, lite positivt överraskad.

Borde ni inte ha infört det här tidigare?

– Ja kanske. Med facit i hand kan man ju fråga sig varför vi inte har gjort det tidigare, men det krävs ju mod att fatta sådana här beslut, säger Anna Granevärn.

När det gäller stafettsköterskor har kostnaderna stigit konstant det senaste året. Under januari 2016 kostade inhyrda sköterskor primärvården 21.900 kronor. Toppnoteringen var för januari 2017, med en kostnad på 777.267 kronor. Med en sådan utveckling beslutades om ett stopp för inhyrda sköterskor från den första juni.

– Efter att vi fattade beslutet så har vi totalt under de tre senaste månaderna haft kostnader på 200.000, säger Anna Granevärn. Då har det handlat om sköterskor på BVC, eftersom det har fötts så många barn i sommar.

För att ytterligare minska behovet av hyrpersonal, så startas det nu en bemanningspool med sköterskor. Målet i början av året var att minska kostnaderna med 49 miljoner för stafettpersonal – läkare och sköteskor – men dit kommer man inte att nå. Anna Granevärn är ändå optimistisk:

– Det ser allt bättre ut framåt. Vi får in ytterligare läkare och sköterskor från årsskiftet så det ska vara stabilare bemanning.

TV: Se inslaget om effekten av stafettstoppet
