Rikard vill förklara hemligheten med DNA
Bengt Eriksson

Rikard Erlandsson växte upp i Ås och gick sedan naturlinjen på Wargentinsskolan. Med tiden hamnade han på Karolinska institutet i Stockholm och där forskade han på njurcancer.

När han till slut doktorerade så var det som molekylärgenetiker. Men tillvaron i Stockholm blev med tiden slitsam.

– Jobbet trivdes jag med men att leva i Stockholm blev bara mer och mer stressigt för varje år, berättar han.

Lösningen blev att han flyttade hem igen och i dag arbetar han på sjukhusets kemlabb. Men på fritiden har han hunnit med att skriva bok om just DNA.

– Den är populärvetenskaplig och kräver inte direkt några förkunskaper. Jag försöker förklara vad DNA är och vad som är tänkbara användningsområden, säger Rikard.

Men vad är den direkta anledningen till att du skrivit boken?

– Det florerar ju så många uppgifter. Exempelvis såg jag en annons om DNA-bantning. Jag menar, vad är det? Skulle man kunna banta på ett särskilt sätt genom att kartlägga sitt DNA? Det gynnar ju ingen om förhoppningarna bara skenar i väg.

DNA har ju tveklöst haft betydelse inom kriminaltekniken och diskussionen just nu handlar mycket om man genom DNA skulle i princip kunna få fram ett signalement.

– Ett DNA är i och för sig en detaljerad beskrivning av en person. Fast det är många faktorer som spelar in på hur en person verkligen ser ut. Det varierar med ålder och genom miljö och livsföring.

– Utvecklingen går snabbt framåt och tekniken blir bättre och bättre. Men jag ser flera problem med att fabricera ett signalement på det här sättet.
