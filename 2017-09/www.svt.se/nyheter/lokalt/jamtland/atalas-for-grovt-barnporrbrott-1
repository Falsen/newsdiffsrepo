Avslöjades med över 20.000 barnporrbilder efter tips från FBI
Marie Selander

Den åtalade mannen avlöjades för två år sedan.

– Vi fick ett tips från amerikanska FBI. Vi har upparbetade kanaler så att vi får in tips när ip-adresser kunnat spåras till Sverige, säger kammaråklagare Håkan Andersson.

Mannen ska ha tittat på mängder av barnpornografiska bilder och filmer på olika sajter på nätet, men hade också själv ett stort antal bilder och filmer i sin dator.

Tipset från FBI kom alltså 2015 och ledde till en husrannsakan där polisen beslagtog mannens dator. I datorn fanns enligt åtalet 20.364 barnpornografiska bilder och filmer. Utredarna kunde också se att mannen tittat på åtminstone 210 bilder och filmer.

LÄS MER: Bara en bråkdel fälls för barnpornografibrott

Av den totala mängden på över 20.000 bilder och filmer skildrar omkring 3 000 av dessa grova övergrepp på barn. Att bilderna bedöms som grova har flera orsaker, bland annat att det är små barn som utsätts.

– Det rör sig barn som är yngre än skolåldern och upp till barn som närmar sig puberteten, säger kammaråklagare Håkan Andersson.

En del av de grova bilderna visar också övergrepp som innebär fysiskt tvång eller annan särskilt hänsynslös behandling.

I nuläget finns det inga misstankar om att några svenska barn utsatts för övergreppen.

En del av materialet som mannen tittat på hör till barnporrbilder som sedan tidigare var kända och där åtminstone en person lagförts för brottet, enligt kammaråklagaren.

LÄS MER: Hade över 14.000 barnporrbilder – döms

Den 52-årige mannen har erkänt barnpornografibrott. Åklagaren kommer att yrka fängelse. Minimistraffet för innehav av barnpornografi är sex månaders fängelse. I det aktuella fallet har spridning av det barnpornografiska materialet inte kunnat bevisas.
