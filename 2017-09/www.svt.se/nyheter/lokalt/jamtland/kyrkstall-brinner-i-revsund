Brand vid kyrkan i Revsund
Lena Samuelson

Strax innan klockan tolv på tisdagen rapporterade SOS om att en byggnad bredvid kyrkan i Revsund fattat eld.

Det var vaktmästarbyggnaden som börjat brinna och den byggnaden är ihopbyggd med kyrkans bårhus och ligger bara cirka 40 meter från kyrkan. Byggnaden står också väldigt nära kyrkstallarna som anses vara kulturhistoriskt värdefulla. Bårhuset, som var tomt, och kyrkstallarna kunde räddas, men vaktmästarbyggnaden förstördes.

Pådraget från räddningstjänsten blev stort. SVT:s reporter på plats, Bengterik Busk, berättar att fyra räddningstjänster kallades till platsen.

– Det är fruktansvärt när något sådant här händer, men tur att ingen blev skadad, säger Leif Westerberg, kyrkoherde i Revsund.

Branden var i det närmaste släckt ungefär en timme efter larmet. Räddningsledaren  bedömde att det fanns en risk för att det skulle börja pyra och ta sig igen och valde därför att riva vaktmästarbyggnaden för att inte riskera bårhuset och kyrkstallarna.

Det är oklart varför byggnaden började brinna men polisen misstänker i vart fall inget brott.
