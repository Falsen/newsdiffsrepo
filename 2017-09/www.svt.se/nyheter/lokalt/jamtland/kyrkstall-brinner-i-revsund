Brand i byggnad i Revsund
Lena Samuelson

Strax innan klockan tolv på tisdagen rapporterade SOS om att en byggnad bredvid kyrkan i Revsund fattat eld. Ingen person ska ha kommit till skada.

Det var vaktmästarbyggnaden som börjat brinna och den byggnaden är ihopbyggd med kyrkans bårhus och ligger bara cirka 40 meter från kyrkan. Byggnaden står också väldigt nära kyrkstallarna som anses vara kulturhistoriskt värdefulla.

Pådraget från räddningstjänsten blev således stort. SVT:s reporter på plats, Bengterik Busk, berättar att fyra räddningstjänster kallades till platsen.

– Det är fruktansvärt när något sådant här händer, men tur att ingen blev skadad, säger Leif Westerberg, kyrkoherde i Revsund.

Bårhuset och kyrkstallarna klarade sig undan skador.

Branden var i det närmaste släckt ungefär en timme senare uppger räddningstjänsten, men de bedömde att det fanns en risk för att det skulle börja pyra och ta sig igen och de valde därför att riva vaktmästarbyggnaden för att inte riskera bårhuset och kyrkstallarna.

Brandorsaken är i nuläget inte känd.
