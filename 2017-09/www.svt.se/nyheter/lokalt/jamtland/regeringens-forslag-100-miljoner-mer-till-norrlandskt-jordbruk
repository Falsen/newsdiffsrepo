Regeringens förslag: 100 miljoner mer till norrländskt jordbruk
Josefin Peciva

Idag ligger stödet på 318,67 miljoner kronor och 90 procent går till mjölkproducenterna. Stödet går till områden som EU definierar som ”arktiskt jordbruk”, i praktiken från Värmland och norrut. Enligt LRF (Lantbrukarnas riksförbund) har det inte alls höjts i takt med inflationen, och det finns en trend med sjunkande lönsamhet och produktion.

Landsbygdsminister Sven-Erik Bucht säger i ett pressmeddelande att en höjning av Norrlandsstödet är nödvändig för att jämna ut inkomstskillnaderna som orsakas av svårare klimat och längre avstånd för lantbruket i norr.

– Dagens besked är inte bara viktigt ekonomiskt för hårt prövade lantbruksföretag, det har också stort signalvärde. Regeringen menar faktiskt allvar när man pratar om en ökad livsmedelsproduktionen i hela landet, säger Håkan Nilsson som är ordförande för LRF Jämtland i pressmeddelandet.

Budgetpropositionen bygger på en överenskommelse mellan den socialdemokratiska regeringen och Vänsterpartiet, men ett ökat stöd måste också godkännas av EU-kommissionen, och förhandlingar om detta har nu påbörjats.
