Nu har alla återfått elström
Jonas Redin

Enligt Jämtkraft var fortfarande 55 kunder mellan Konäs och Kall utan ström på söndagsmorgonen. Orsaken är ett kabelfel på tre sträckor. Den bakomliggande orsaken till kabelfelet är ett större jordfel i fördelningsstationen i Jämtland som uppstod på lördag eftermiddag.

Presschef Karin Bodén uppgav i ett mejl på söndagseftermiddagen: ”Kvart över ett i dag, hade alla kunder ström genom att vi har anslutit elverk till transformatorstationerna. Nu ska vi fortsätta att söka efter vad som har orsakat kabelbrottet för att kunna reparera felet.”

Från Jämtkraft får SVT information vid 17.40-tiden på lördagen om att man som mest haft 4.000 kunder som varit utan ström.

Sedan var det nere i 300 kunder då man hittat ett fel i fördelningsstationen i Järpen och åtgärdat det. Men då hittades ett nytt fel vid fördelningsstationen i Kall.

Vid 20-tiden uppgav Karin Bodén, pressansvarig vid Jämtkraft, att cirka tusen kunder runt Kallsjön ännu var utan elektricitet.

– Det kan dröja fem-sex timmar minst, och om vi har otur ända till imorgon bitti innan de har ström igen, sa hon till SVT Nyheter Jämtland.

Orsaken till strömavbrottet är inte känt än, men troligen har de senare problemen utlösts av det första avbrottet som hade orsakats av jordfel i en fördelningsstation.

Även internet låg nere för vissa kunder.
