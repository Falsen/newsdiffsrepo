Världspremiär i Storsjö kapell
Eva Danielsson

Imorgon är det premiärvisning i bygdegården i Storsjö kapell. Ingrid Ronkainen och Marie Jonsson är projektledare för utställningen.

– Det känns helt fantastiskt att arrangörerna valde vår lilla fjällby till förhandsvisningen, säger Ingrid Ronkainen.

– Vi kommer få visa åtta mytologiska oljemålningar på 2 x 2 meter och en mäktig fransk gobeläng på 3 x 3 meter, säger Marie Jonsson.

År 1968 skänkte Bengt Lindström tavlan ”Nedtagningen från korset” till hembygden där den hänger i Storsjökyrkan. Verket är Bengt Lindströms första religiösa motiv och det målades 1966. Bengt Lindström blev känd över hela världen för sina kraftfulla och färgstarka målningar.

Förhandsvisningen av utställningen sker lördag och söndag i bygdegården. Själva utställningen startar under 2018, tio år efter konstnärens död. Den kommer att visas runt om i världen, först i USA och sedan går den vidare till Europa.

TV: Se inslaget här i SVT Play
