SHL-jämtarna Hetta och Djuse på hemmaplan
Bengterik Busk

Det är Henrik Hetta från Strömsund och Emil Djuse från Östersund som är där på träningsläger med sitt lag, Skellefteå AIK.

Under onsdagen passade de jämtländska spelarna också på att besöka klass 2B på Hedenvindskolan. Senare på kvällen spelas det träningsmatch mot Mora i Dunderhallen.

– Det känns väldigt roligt faktiskt, jag trodde ju inte att jag skulle spela en match hemma i Strömsund igen, säger Henrik Hetta. Möjligen då när jag blev gammal och man spelar en match för skoj skull.

TV: Se inslaget med Hetta och Djuse på besök i Strömsund

– Det är jätteroligt att spela här igen redan nu och så blir jag ju lite nostalgisk när jag är inne i hallen där jag växt upp...

Under besöket hos andraklassarna fick de båda hockeyspelarna svara på en hel del frågor och barnen fick bland annat veta att Henrik Hetta tycker att örnar är häftiga och att Emil Djuse är okej på engelska.

Östersundsfödde Emil Djuse gör också sin andra säsong i Skellefteå. Han har målsättningen klar för den kommande säsongen:

– Jag vill ta flera steg till och hoppas kunna spela än stabilare än i fjol, hålla mig och få fortsatt förtroende.

Kvällens match är mot nykomlingarna i SHL, Mora.

– Man vill alltid vinna, men det viktiga är att se ur laget ser ut, om det vi tränar på sitter, säger Henrik Hetta.

Är det viktigt att inte göra bort sig för strömsundsborna?

– Nej jag tänker hellre att jag ska göra en riktigt bra match för strömsundsborna, säger han.

Tilläggas kan att träningsmatchen blev en jämn kamp, med 0-0 i fulltid innan Mora till sist petade in 0-1 mot ett besviket Skellefteå AIK.
