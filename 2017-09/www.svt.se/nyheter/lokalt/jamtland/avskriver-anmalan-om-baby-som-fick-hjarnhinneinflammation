Baby med hjärnhinneinflammation skickades hem
Marie Selander

I anmälan framgår att fostervattnet var svartfärgat av barnbeck och att barnet skrevs ut på sitt tredje levnadsdygn trots tecken på missnöje och skrikighet, men återkom till akuten två dagar senare.

Efter en läkarundersökning och viss provtagning bedömdes barnet kunna skickas hem. Ny kontakt togs under natten då barnet var febrigt och rådet blev då att avvakta några timmar. Nästa dag hänvisades föräldrarna att komma in akut med babyn och det fastställdes då att barnet, som var sex dagar gammalt, hade bakteriell hjärnhinneinflammation (meningit).

Efter händelsen gjordes en lex Maria-anmälan av Region Jämtland Härjedalen till IVO om att babyn drabbats av fördröjd diagnos och därmed fördröjd behandling, vilket kan ha medfört att babyn fått bestående men.

Nu avskriver IVO ärendet utan åtgärder. Myndigheten konstaterar att sjukhuset efter händelsen har utrett vad som orsakade fördröjningen och har vidtagit åtgärder för att förhindra att något liknande inträffar igen.
