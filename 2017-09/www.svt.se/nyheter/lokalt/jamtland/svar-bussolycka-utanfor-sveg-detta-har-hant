Svår bussolycka utanför Sveg – detta har hänt
Anton Kasurinen

Olyckan skedde klockan 07.00 söndag 2 april på E45 mellan Sveg och Fågelsjö. Det är en relativt rak vägsträcka, på platt mark nära sjön Siksjön, med skog på båda sidor av vägen.

Bussen var på väg från Ängsskolan i Skene, till Klövsjö i Jämtland.

Bussen åkte av vägen och välte sedan över på ena sidan. Tre barn omkom. På morgonen dagen efter olyckan vårdades 20 personer fortfarande på sjukhus. För en av de 20 skadade var tillståndet då livshotande.

I bussen färdades skolungdomar och vuxna som skulle på skidresa. Resan arrangerades av en idrottsförening. I bussen ska det ha funnits 59 personer: 52 ungdomar och 7 vuxna.

Föraren till bussen har uppgett att han upplevde svåra tjälskott i vägbanan. Detta gjorde att bussen hamnade ur kurs, har bussföraren berättat.

Enligt det berörda bussbolaget, Bergkvarabuss, har föraren uppgett att han följt reglerna för arbetstider och vila.

Räddningsledare på plats har sagt det inte varit någon halka på olycksplatsen på morgonen, utan det var torr väg.

Vägsträckan är olycksdrabbad och Trafikverket har inlett en utredning av det inträffade.

Sjukhusen i Region Jämtland Härjedalen höjde sitt beredskapsläge till förstärkningsläge, vilket är nivån mellan stabsläge och katastrofläge. De skadade personerna fördes till flera olika sjukhus.

Bussföraren som körde bussen vid olyckan delgavs misstanke om vållande till kroppsskada, vållande till annans död och vårdslöshet i trafik. Misstankegraden är skäligen misstänkt, vilket är den lägre graderingen.

Fackförbundet Kommunal förbereder en omfattande stämning mot Bergkvarabuss, det bolag som äger bussen. Facket har haft företaget under uppsikt en längre tid. Medlemmar vittnar om pressade scheman, stress och en allmänt dålig arbetsmiljö. Bergkvarabuss har inte kommenterat Kommunals uttalanden.

Två dagar innan bussolyckan utanför Sveg hade företaget fått en varning av en annan bussförare, som hade synpunkter på den aktuella bussen. Bussen kontrollerades men inga fel hittades, uppger Bergkvarabuss i ett pressmeddelande.
