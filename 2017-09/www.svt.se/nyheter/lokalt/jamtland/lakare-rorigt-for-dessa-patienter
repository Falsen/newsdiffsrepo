Det här är endometrios
Lena Samuelson

Enligt socialstyrelsen är det inte ovanligt att kvinnor med kraftiga menssmärtor får vänta åtta år innan de får en diagnos. Det avfärdas som bland annat vanlig mensvärk, urinvägsinfektion eller magont.

Pia Hedberg, överläkare på kvinnokliniken i Östersund, medger att det finns kunskapsluckor om sjukdomen inom vården.

– Det är mycket viktigt att sjukdomen upptäcks i tid, säger Pia Hedberg. Eftersom det är en hormonsjukdom kan man tidigt sätta in hormonbehandling och förhindra spridning. Det vore bra om skolan uppmärksammar flickor som stannar hemma och ser till att de får hjälp.

LÄS MER: Såhär lever Pauline med sjukdomen

Kvinnor kan ha allt från lindriga symptom till mycket starka smärtor. Sjukdomen behandlas med olika hormonpreparat, till exempel p-piller. Vid mycket aggressiv spridning kan det bli aktuellt med operation.

– De som får diagnosen kan få leva med smärta hela livet, säger Pia Hedberg. Det kan smärta vid samlag och det kan vara svårt att få barn. Dessutom kan hormonbehandlingen ge biverkningar.

Regeringen har uppmärksammat situationen för endometriospatienter och gett socialstyrelsen i uppdrag att utfärda nationella riktlinjer till 2018. Men redan nu finns det pengar öronmärkta för kvinnors hälsa.

– Just nu är det lite rörigt eftersom vi har brist inom de personalgrupper som ska sköta den här gruppen av patienter. Det fattas bland annat distriktsläkare och barnmorskor. Men de nya pengarna gör att vi kan förbättra vården, säger Pia Hedberg.

– Vi planerar att sätta ihop ett team med specialkompetens.

TV: Se intervjun med Pia Hedberg på SVT Play.
