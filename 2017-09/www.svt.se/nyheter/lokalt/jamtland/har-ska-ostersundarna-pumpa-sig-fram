Här ska östersundarna pumpa sig fram
Alexandra Vesterlund Karlsson

Under lördagen invigs den nya pumptrackbanan vid Surfbukten på Frösön. Det är företaget Grund och takteknik som bekostat och byggt banan inom initiativet #föröstersund där människor fått komma med förslag på olika saker som utvecklar Östersund. Initiativtagaren Tomas Eliasson känner sig nöjd när han tittar ut över resultatet.

– Den kommer upp så fint ur gräset, säger han.

Kring banan pågår det sista arbetet, det rullas ut gräs och inte långt i från banan håller Östersunds kommun på med markarbete för ett blivande utegym. Knappt ett stenkast skiljer pumptrackbanan från Surfbuktens aktiviteter, så det ser onekligen ut som att centrala Östersund håller på att få ett nytt centrum för olika utomhusaktiviteter.

– Det här kommer att bli kanon, säger Tomas Eliasson från Grund och takteknik.

Bygget har pågått i knappt tre veckor, 35 ton grus har formats till åsar, velodromer och gupp. Nu gäller det att ta sig runt banan med kickbike, skateboard eller cykel.

LÄS MER: Therese lämnade in vinnarförslaget om pumptrack

I fjol röstades en padeltennisbana fram och byggdes inom initiativet #föröstersund, men det var inte självklart att det skulle bli en pumptrackbana i år.

– Ett väldigt röstat förslag var en hundpark, men vi har ju också en jury och vi valde det här, för att det är något unikt och nytt som passar en stor målgrupp, säger Tomas Eliasson.

MISSA INTE: Ladda ner SVT:s app för fler lokala nyheter
