Rekordår för fjällräddningen i Jämtlands län
Marie Selander

Antalet fjällräddningar har fördubblats i Norrbottens län i sommar, men även i vårt län har insatserna ökat till 39 stycken, vilket är 10-12 fler än tidigare år, visar en sammanställning av sommarens fjällräddningar.

– Numera har vi en turism året runt i vårt län. Så var det inte för ett antal år sedan. Nu har vi folk som cyklar i fjällen och besöker fjällen på ett helt annat sätt. Fler besökare innebär ju att man ökar skaderisken, säger Stephen Jerand, polisens nationella samordnare för fjällräddningen.

LÄS MER: 10-åring försvunnen i timmar i Vålådalen – gjorde allting rätt

De flesta larm till fjällräddningen handlar om fjällbesökare som skadat sig eller drabbats av någon form av sjukdom. Men det har också förekommit ett antal fall där fjällvandrare gått vilse.

Ännu mer hektisk för fjällräddarna i länet var vintersäsongen. Då hade Jämtland flest räddningsuppdrag av alla län: 86 stycken, vilket kan jämföras med Norrbotten med 53. SVT rapporterade om flera utryckningar och följde också med ett par fjällräddare från Sylarna ut på fjället.

När det gäller antalet fjällräddningar i samtliga län för både vinter- och sommarsäsongen så kommer 2017 att uppvisa en stor ökning jämfört med tidigare år.

LÄS MER: Dramatisk räddning på Valborgsmässoafton – se bilderna från fjället

– Vi ser ett trendbrott, jag tror det kommer att bli ett rekordår. Vi har redan nu, sista augusti, 335 uppdrag. Och då har vi fyra månader kvar, ja vi kommer att passera 400 hur enkelt som helst, säger samordnaren Stephen Jerand.

Jaktsäsongen har just dragit igång och med starten på vintersäsongen börjar det bli ganska tunga månader till jul och nyår, förklarar han.

Men Stephen Jerand slår fast att även om pengarna är slut så kommer inte fjällräddningarna att upphöra. Det finns ett lagstadgat uppdrag att rädda liv, så fjällräddarna kommer även i fortsättningen att rycka ut på larm.
