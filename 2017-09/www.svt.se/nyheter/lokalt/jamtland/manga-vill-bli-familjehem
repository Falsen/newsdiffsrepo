Många vill bli familjehem
Bengterik Busk

Det är akut brist på familjehem i länet och förra veckan gick Familjehemscentrum – som arbetar för länets alla åtta kommuner – ut med ett nödrop och efterlyste familjer som kan tänka sig att bli familjehem, alltså att för en tid ta emot andras barn i sitt hem.

LÄS MER: Nödropet: Tio små barn söker nytt hem

Gensvaret på efterlysningen blev stort och på Familjehemscentrum är man mer än nöjd.

– Vi har fått in över 60 intresseanmälningar från hela länet. Nu tar vi kontakt med alla som hört av sig, säger socialsekreteraren Henna Forsberg.

Innan man blir godkänd som familjehem får man först gå igenom en noggrann utredning. Där ingår bland annat intervjuer med föräldrarna och deras biologiska barn om det finns sådana hemma i familjen.

På frågan om Familjehemscentrum nu har fått tillräckligt med intresseanmälningar svarar socialsekreteraren Veronica Leek:

– Nej inte alls, vi vill att folk fortsätter att höra av sig.
