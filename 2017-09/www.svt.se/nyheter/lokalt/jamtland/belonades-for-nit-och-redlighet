Belönades för nit och redlighet
Bengterik Busk

De två, Eva Näsman och Eva Engström, har jobbat på Länsstyrelsen i 30 år. Idag blev de bjudna på en finare lunch och sedan fick de ta emot varsin gåva; den ena hade valt en guldklocka och den andra en kristallskål.

Eva Engström, som jobbar på näringslivsenheten, berättade att hon varit med om en hel del under åren.

– Det har digitaliserats och jag har fått en tjänstemobil.

Eva Näsman jobbar som naturvårdshandläggare och hon konstaterar att hon fått många nya arbetskamrater under åren.

Att man stannar så länge som 30 år på samma jobb blir allt ovanligare.

– Jag ser ibland jämnåriga som söker jobb och som har kanske 17 olika anställningar på sin CV och jag har bara en anställning, säger Eva Engström.

– Men jag har i alla fall hunnit bli varm i kläderna, lägger hon skrattande till.

Utmärkelsen  ”För nit och redlighet i rikets tjänst”  instiftades redan år 1803 och landshövding Jöran Hägglund tycker att det är ett bra sätt för staten att visa trogna medarbetare uppskattning.
