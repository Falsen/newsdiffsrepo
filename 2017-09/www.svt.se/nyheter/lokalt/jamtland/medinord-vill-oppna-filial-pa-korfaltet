Vårdföretag vill öppna filial på Körfältet
Maria Harning

I somras skickade MediNord in sin ansökan om att få öppna en hälsocentral i Mittpunkten i Östersund. Det blir Östersunds första privata hälsocentral.

Nu har företaget också ansökt om att få öppna en filial i Körfältets centrum.

– Vi ska ändå ha företagshälsovård och sjukgymnastik där, säger Olle Christmansson på MediNord till SVT Nyheter Jämtland.

– Då tänkte vi att det kan vara bra att även ha hälsocentral där.

Tanken är inte att det blir en fullt utrustad hälsocentral, utan en läkarmottagning och kanske distriktssköterskemottagning.

Region Jämtland Härjedalen har ännu inte godkänt MediNords ansökningar, men beslut väntas inom kort.

– Vi planerar att öppna i Mittpunkten den 1 december, säger Olle Christmansson.
