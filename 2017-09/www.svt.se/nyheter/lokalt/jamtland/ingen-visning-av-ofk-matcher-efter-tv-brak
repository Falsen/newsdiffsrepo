Ingen visning av ÖFK-matcher efter TV-bråk
Marie Selander

En förhandling om ett nytt distributionsavtal mellan Com Hem/Boxer och Discovery Networks slutade med att de båda parterna inte kunde komma överens.

Det blir märkbart för 4,5 miljoner tittare som nu plötsligt blir utan ett flertal TV-kanaler. Bland annat kanal 5, men också kanal 9 – som skulle ha visat ÖFK:s kommande sex Europa League-matcher – släcks ned.

Knappast ett välkommet besked till alla hängivna ÖFK-supportrar i länet och självklart inte något ÖFK uppskattar heller.

LÄS MER: Stor ilska efter nedsläckningen

– Ja det där är inget som ligger på vårat bord som vi kan påverka, men visst är det tråkigt att inte våra supporters kan se våra matcher, säger kanslichef på ÖFK Lasse Landin.

Förutom kanal 5 och kanal 9 är det även Eurosport och ytterligare några kanaler som inte kommer kunna visas.

Det var sent på torsdagkväll som kanalerna slocknade för miljontals tittare, mitt under ett avgörande set i US Open. Från och med idag, fredag, har Com Hem och Boxer inte längre rättigheterna att inkludera kanalerna.

Förhandlingarna om distributionsavtalet kommer ändå att fortsätta så mycket kan hända innan det är dags för ÖFK:s första Europa League-match.

– Det är tid kvar innan första matchen och jag tror att det löser sig tills dess, säger kanslichef på ÖFK Lasse Landin.

LÄS MER: Det här har du rätt till som kund
