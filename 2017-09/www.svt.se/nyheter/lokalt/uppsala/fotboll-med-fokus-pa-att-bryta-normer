De jobbade för att få tjejer ut på plan
Julia Carlbaum

Elisa Gyllin och Pontus Jonsson kom hem till Sverige i början av sommaren, då hade de bott på landsbygden i norra Nicaragua tillsammans med tre andra volontärer under ett halvår. Tanken med projektet var att de skulle bygga broar med hjälp av fotboll. De upplevde att det rådde en machokultur i byarna de bodde i, men de försökte ge tjejerna en chans att göra sådant de inte brukade göra.

– Killarna spelade ändå fotboll oavsett om vi var där och hjälpte till eller inte men det här var ett sätt att pusha tjejerna att få möjlighet att spela fotboll så det föll sig naturligt att vi riktade in kraft på det, säger Pontus Jonsson från Uppsala.

Volontärerna kom också i kontakt med en grupp HBTQ-personer som inte vågade vara helt öppna med sina sexuella läggningar, bland annat eftersom det kunde vara en ganska rå stämning både på och utanför fotbollsplanen enligt volontärerna.

– Det användes mycket skällsord, gay var ett sådant ord som användes en del och vi försökte prata om homosexualitet och att det är kränkande att använda det som ett skällsord, säger Elisa Gyllin.

Nu vill de fortsätta jobba med värderingsfrågor även på träningar här hemma och ser fotbollen som ett bra sätt att prata med barn och unga om olika frågor.

– För det var något vi gjorde i Nicaragua som jag upplevde att jag inte har gjort tidigare här i Sverige med de lag jag haft. Vi kan absolut jobba med det här i Sverige. Det behövs överallt, inte bara i Nicaragua, säger Elisa Gyllin.
