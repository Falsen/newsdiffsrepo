Här får alla måla graffiti
Lotta Sandhammar

Från klockan tio på förmiddagen samlas graffitimålare på Kap-området intill Kungängsleden vid Fyrisån.

– Vi ska måla, lyssna på musik, käka och ha det trevligt, säger Robin Rundström, ordförande för Graffitifrämjandet i Uppsala.

Alla är välkomna, men inbjudna gäster är Gottsunda Hiphop och Stockholms Graffitifrämjande.

– Alla som vill får måla, bara man tar med sig egen färg. Vi kommer hålla på hela dagen och hoppas på att det kommer mycket folk, säger Robin Rundström.

Han tycker det är viktigt med den här typen av arrangemang för att få bort graffitins dåliga stämpel.

– Vi vill att graffitin som konstform ska bli mer accepterad. Graffitin är ett viktigt sätt att uttrycka sig i det offentliga rummet.
