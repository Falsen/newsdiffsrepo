Poliskommissariens känslosamma avsked
Rufus O Jägemar

Efter 47 år i tjänst tog alltså Uppsalapolisens Christer Nordström avsked under torsdagen. Hans pension var ingen nyhet i sig, då han redan aviserat sin avgång sen en tid tillbaka. Men även om avskedet var väntat blev det ändå känslosamt. Avskedet publicerade på Facebook, under Uppsalapolisens profilsida:

”Nu vill jag tacka för mig.Som presstalesperson har jag alltid känt en närhet till medborgarna. Att vara tillgänglig och närvarande, och så snabbt som möjligt berätta om händelser när det har varit möjligt har varit ett av många uppdrag jag haft inom polisen.Jag har från den första dagen som polis aldrig ångrat mitt yrkesval. Jag har alltid varit stolt över mitt yrke, och det är med blandade känslor och saknad jag nu slutar. Det kommer att kännas tomt, men jag känner samtidigt en stor tacksamhet över att jag fått varit polis i 47 år.Ett stort varmt tack till allmänheten som genom åren vid många tillfällen uttryckt sin uppskattning och som gillar sin polis. Ett varmt tack till alla medarbetare inom polisen för allt det vi tillsammans fått uppleva. Lycka till.Klart slut.Christer Nordströmpoliskommissarie”

Christer Nordström gjorde sig känd inom poliskåren som en talförd presstalesperson, som vurmade för öppenhet och rättspatos inom myndigheten. Kommissarien var därför inte sen med att öppet gå ut och kritisera polisledningen efter, den enligt honom misslyckade, omorganisationen som sjösattes i januari 2015.

LÄS MER: Polisveteranens larm: ”Kåren i förfall”

Christer Nordström jobbade som polis i hela sitt yrkesliv. Han är född och uppvuxen i Uppsala och har fem syskon.

Ett av Christer Nordströms mest ihågkomna minnen från sin 47 år långa karriär är den gången han grep sin egen bror.

– Det har jag gjort vid flera tillfällen, men han har alltid snällt och prydligt följt med till polisstationen, har han tidigare sagt till SVT Nyheter Uppsala.

Kommissarien har under årens lopp varit en uppskattad polis, både inom kåren och hos medborgarna.

Flera personer passade på att skicka sina hälsningar till den avgående presstalespersonen under onsdagen och torsdagen på polisen Facebooksida:

”Tack Christer för mycket bra info och lycka till i framtiden.”

”Tack för din fina sakliga rapportering genom åren.”

”Tack Christer! Det har känts väldigt tryggt att ha dig vid Uppsalapolisen. Du har gett bra mediainformation alltid med ditt vänliga sätt. Lycka till med nästa fas! Du kommer vara saknad!”

”Bra jobbat och tack för allt!”

Stödet uppskattas av Christer Nordström.

– Jag känner mig så hedrad och känslomässigt rörd för all den uppskattning och det stöd och engagemang som jag fått via sociala medier, säger han under torsdagen.

Sin sista officiella dag som polis [torsdag red. anm.] tänkte Christer Nordström spendera med att ta avsked av sina kollegor.

– Jag kommer under torsdagen mest gå runt och tacka och prata med mina kollegor, säger Christer Nordström till SVT Nyheter Uppsala.
