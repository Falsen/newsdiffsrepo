Cannabisodling avslöjades – man dömd
Lotta Sandhammar

Vid tillslaget mot mannens hem i maj förra året hittades både närmare två hekto cannabis och utrustning för odling.

30-åringen har vid rättegången erkänt att han odlat och skördat industrihampa. I första hand ska han ha tagit drogen mot ryggsmärtor, men senare också för att dämpa sin oro och ångest.

Den cannabis han framställde hade enligt analyserna en låg halt av THC (den substans som svarar för rusningseffekten), vilket tingsrätten tycker är en förmildrande omständighet.

Mannen döms för narkotikabrott av normalgraden till villkorlig dom med 50 timmars samhällstjänst.

Han åtalades också för att ha brukat amfetamin, men har hävdat att han kan ha fått i sig den drogen på en fest, i samband med att han drack alkohol. Tingsrätten tycker inte att förklaringen är orimlig och friar honom från den delen av åtalet.
