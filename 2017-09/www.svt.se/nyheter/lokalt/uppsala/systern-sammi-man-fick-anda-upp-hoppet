Systern Sammi: ”Man fick upp hoppet”
Ellen Zettergren

Under tisdagen beslutade chefsåklagare Håkan Roswall att lägga ned utredningen gällande vållande till annans död i fallet om Sinthu Selvarajah från Enköping, som dog i samband med ett polisingripande i Västerås 2014.

Enligt åklagaren går det inte att bevisa att poliserna orsakat hans död, men att förundersökningen om tjänstefel fortsätter.

LÄS MER: Hoppet har tänkts för systern Sammi

Sinthus syster Sammi Selvarajah som länge kämpat för sin brors upprättelse, visste inte om beslutet förrän SVT Nyheter Uppsala kontaktade henne.

– Man fick ju ändå upp hoppet efter att riksåklagaren valde att ta upp fallet igen, berättar hon.

Utredningen runt Sinthus död lades ner 2015, men efter att nya uppgifter kommit fram så återupptogs den. Men även den lades senare ner. Det var efter Sveriges Radios granskning av fallet som Riksåklagaren i år beslutade att ta upp fallet igen.

– Det har varit så varje gång, efter varje mediabrus har det tagits upp igen och sen när det lugnat ner sig så läggs det ned. Det var jobbigt i början, men vi har alltid fått veta besluten via media, säger Sammi Selvarajah.

LÄS MER: Sinthu-fallet utreds igen

Och vad tänker du nu om att förundersökningen gällande vållande till annans död läggs ned?

– Det är svårt att säga, man måste alltid kunna bevisa. Det spelar ingen roll vad som hände om man inte har bevis för det. Frågan är om det verkligen är så att det inte finns tillräckligt mycket bevis?
