Grillsuccé igen – fick applåder på äldreboendet
Rufus O Jägemar

Efter en sprakande succé med grillfest på äldreboendet Björkgården i Knutby har nu Knutbybon Christer Åsén valt att upprepa arrangerandet av den välbesökta taffeln.

LÄS MER: Bjöd in till grillfest på äldreboende

Christer Åsén skriver till SVT Nyheter Uppsala att festen blev uppskattat. På menyn även denna gång stod karré och korv.

– Det blev fläsk karré och korvar i stora lass med potatisgratäng och sallad till.
Kladdkaka med grädde och blåbär på det. Fungerade kanon och uppskattades mycket.

Idén fick han efter att han hört att hemmet i fråga inte hade en egen grill, vilket innebar att de boende på hemmet inte kunde få något grillat under sommaren. En första fest hölls i juli och nyligen stack han alltså dit igen – med grillbesticken i högsta hugg.

– Något som de boende verkligen sett fram emot, skriver han till SVT Nyheter Uppsala.

Den stora skillnaden denna gång var att Knutbybon och jägaren Christer Åsén överlämnade en gåva. En klotgrill, så att möjligheterna för fortsatt grillning på hemmet skulle finnas.

– Nu finns det inga ursäkter längre att inte grilla. Kommer naturligtvis att följa upp och se till att grillen får jobba framöver på ett eller annat sätt.


För Christer Åséns del var det även denna gång en gärning som gav mycket mervärde till de äldre på boendet – och för hans del.

– När jag lämnade för dagen så fick jag applåder av de boende. Inte sista gången det här helt klart. Känns så bra.
