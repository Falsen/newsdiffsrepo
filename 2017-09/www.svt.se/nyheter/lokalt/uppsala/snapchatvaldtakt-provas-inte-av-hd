”Snapchatvåldtäkten” prövas inte av HD
Ellen Zettergren

Tingsrätten dömde en man i 50-årsåldern och en man i 20-års åldern till fängelse för våldtäkt på en kvinna på ett hotell i Uppsala i januari i år. Händelsen filmades och delades på sociala mediet Snapchat.

Den äldre mannen dömdes till två års fängelse och den yngre för två år och åtta månader samt utvisning. De båda överklagade tingsrättens dom till hovrätten med förhoppnings om att straffen skulle mildras.

Men hovrätten beslutade att skärpa straffen för de båda männen. 50-åringen fick ett förlängt fängelsestraff med sex månader och den yngre i 20-årsåldern fick fängelse i tre år.

20-åringens advokat meddelade efter hovrättens dom att de skulle överklaga till Högsta domstolen. Enligt advokaten skulle de yrka på att domstolen gjort en felaktig bedömning av bevisningen i målet och begära att 20-åringen skulle frikännas.

– Jag ser att det finns vissa möjligheter och skäl att pröva målet. Det är en ganska ny typ av mål där man har olika filmer av påstådda gärningar. Det är prejudikatbaserat, sa den yngre mannens advokat till SVT Nyheter Uppsala i en tidigare intervju.

Men idag meddelade Högsta domstolen att man inte kommer pröva överklagandet. Därmed står hovrättens dom fast.
