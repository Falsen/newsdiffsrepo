Småföretagare kritiska mot p-avgift
Joel Swahn

Flera småföretagare som SVT Nyheter Uppsala har pratat med i Luthagen är missnöjda och kritiska mot de nya parkeringsavgifterna. Eftersom de arbetar varje dag i området tycker flera att de skulle vara berättigade till en liknande parkeringsavgift som boende betalar.

De nya parkeringsavgifterna infördes den 1 juni och gäller för stora delar av Fålhagen och Luthagen, i Uppsala. Målet är att skapa en bättre parkeringssituation för de boende i området och att avgifterna ska leda till att fler väljer cykeln eller kollektivtrafiken framför bilen. Måndagar till lördagar mellan klockan 08 och 18 kostar det 15 kronor i timmen att parkera i zon C, och 10 kronor i timmen i zon D.

De som innehar boendeparkeringstillstånd betalar en lägre avgift: 400 kronor i månaden eller 20 kronor per dygn för att parkera på gatan.

Fehri Mekadmini har drivit frisörsalong på Geijersgatan sedan 21 år tillbaka. Han är kritisk mot den nya avgiften.

– Det är för dyrt helt enkelt. 90 till 100 kronor om dagen blir mer än 2000 kronor per månad. Det kommer inte att hålla i längden och jag funderar på att byta lokal.

Har du inte möjlighet att ta bussen till jobbet?

– Nej, jag har en pappa på demensboende i Stenhagen. De ringer ibland flera gånger per dag och då måste jag åka dit snabbt. För mig blir det svårt att ta bussen på grund av det inkomstbortfall som uppstår.

På samma gata som frisörens salong finns Eva Hübbinettes fotvårdsmottagning. Hon bor på landet och är också kritisk mot de nya avgifterna.

– Man undrar hur kommunen tänker. För mig blir det ungefär 100 kronor per dag, och jag är ju här nästan varenda dag. Jag hoppas att vi ska kunna vara berättigade till boendeparkering, säger Eva Hübbinette.

Men kommunen står på sig, och tycker att företagarna kan hitta andra lösningar.

– Jag har ju såklart svårt att veta hur situationen ser ut för varje enskild företagare, säger Johan Lundqvist (MP), ordförande i gatu- och samhällsmiljönämnden.

– Det som gäller för boendeparkering är klart och tydligt att man ska bo i området. Det är de regler vi tillämpar precis som andra stora kommuner. Om man behöver åka till de här områdena i jobbet kan man betala vanlig parkeringstaxa, men det finns ju också möjlighet att hyra parkeringsplatser på månadsbasis i parkeringshusen på stan, säger ordföranden.

Kurt Flink jobbar på ramverkstaden bredvid frisörsalongen.

– Man tycker ju att om företaget är skrivet här så skulle det väl kunna ha rätt till boendeparkering.
