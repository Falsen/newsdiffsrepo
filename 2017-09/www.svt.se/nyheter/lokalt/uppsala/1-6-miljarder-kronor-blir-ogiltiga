1,6 miljarder blir ogiltiga i dag
Johanna Johansson

Det senaste mynt- och sedelutbytet är det största som någonsin genomförts i Sverige. Men att byta ut sedlar och mynt är inte ovanligt i sig. Det görs av flera anledningar, bland annat då metallen i mynten blir mer värdefull än myntets betalvärde.

– Då skulle folk smälta ner dem och i vilket fall skulle Riksbanken då gå med förlust när man ger ut de mynten, och det är då man brukar ändra design, och det var fallet här i Sverige, säger Hendrik Mäkeler förste antikvarie vid Uppsala universitets myntkabinett.

Enligt Hendrik Mäkeler utmärker sig det här utbytet dock i jämförelse med mynt-utväxlingar i andra länder, där de gamla mynten fortfarande går att byta in på banken, trots att de ersatts av nya. Han växlade själv in tyska mark mot euro, så sent som förra året.

– I Tyskland vill man försäkra befolkningen om att de inte behöver vara rädda för att sedlarna och mynten man har hemma blir värdelösa över en natt. Det är av historiska skäl, man har haft två hyperinflationer. Därför vill man verkligen undvika misstanken om att pengarna förlorar sitt värde.

Under myntutbytet har kritik riktats mot både banker och butiker, då många har ansett att det varit krångligt att handla upp eller växla in sina mynt.

– Jag tycker att bankerna kunde ha varit bättre på att ta emot mynten, säger Emily Lundgren, som fortfarande inte bytt in alla sina mynt.

Hon får medhåll av Asta Palmkvist från Alunda:

– Bankkontoren stänger undan för undan. De ska ha service men vilken service erbjuder man när man inte tar emot pengar?

Bankerna tar fortfarande emot ogiltiga 100- och 500-kronorssedlar fram till och med den 30 juni 2018. Efter den 30 juni 2018 kan sedlarna lösas in mot en avgift.
