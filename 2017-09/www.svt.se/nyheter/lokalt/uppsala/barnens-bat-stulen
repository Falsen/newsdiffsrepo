Båt stulen – barnens utflykter ställs in
Lotta Sandhammar

– Vi använder båten jättemycket i vår barnverksamhet, den är ovärderlig, säger Kristina Eklund, enhetschef på KFUM Alnäs.

Det var natten mot söndag som båter försvann från en låst brygga vid friluftsgården, vilket UNT var först att rapportera om.

Båten är en Master 600, en sex meter lång metallbåt.

– I och med att den är flatbottnad så är den perfekt för barn som sitter i rullstol, säger Kristina Eklund.

Båten var en 20 år gammal gåva från Sparbanksstiftelsen i Uppland. Den användes så sent som i förra veckan.

– Vi hade ett höstläger för barn med funktionshinder. Och framöver hade vi planerat in friluftsdagar för flera särskolor, som vi nu måste meddela att de i alla fall inte kan åka båt.

Stölden är polisanmäld och KFUM hoppas att den ska återbördas till gården.

– Många vet att den har försvunnit och vet hur den ser ut, men nu har det ju gått ett tag så chansen minskar väl att den finns i närheten, säger Kristina Eklund.
