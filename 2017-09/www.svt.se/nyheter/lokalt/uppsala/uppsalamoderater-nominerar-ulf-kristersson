Uppsalamoderater nominerar Ulf Kristersson till partiledare
Johanna Johansson

– Jag föreslog Ulf Kristersson och det fick stort gillande, säger Fredrik Ahlstedt, kommunalråd och 1:e vice förbundsordförande för Moderaterna i Uppsala län, till SVT Nyheter Uppsala.

Varför nominerar ni Ulf Kristersson?

– Han har varit mycket i Uppsala och pluggat här så det känns som det kan bli mycket bra. Han driver frågorna om jobb och integration, som vi tycker är viktiga här. Han jobbar också mycket med trygghetsfrågor och ordning och reda i ekonomin, vilket är viktigt för Uppsalaborna.

Hur kommer partiet förändras om Ulf Kristersson blir ny partiledare?

– Jag tror inte att det kommer bli någon stor kursändring i politiken. Ulf Kristersson har varit med och jobbat fram stora delar av vår ekonomiska plattform och vad vi ska prioritera. Han kommer också att driva allianssamarbetet framåt, det är en av hans styrkor att han kommer klara det.

Fredrik Ahlstedt tycker även att det är positivt att Ulf Kristersson har sagt att han inte vill fortsätta på samtalslinjen med Sverigedemokraterna som Anna Kinberg Batra fört, utan enbart kan tänka sig ett passivt stöd från partiet.

– Jag tycker inte att SD har en politik eller värdegrund som gör att vi kan samarbeta med dem, säger han.

LÄS MER: Uppsalapolitiker stödjer Moderaternas favorit

Moderaterna väljer ny partiordförande den 1 oktober, då partiet håller extrastämma. Nomineringar kan göras fram till den 11 september.
