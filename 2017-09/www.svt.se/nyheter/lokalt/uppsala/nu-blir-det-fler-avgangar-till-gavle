Pendlarlycka: Fler avgångar till Gävle
Rufus O Jägemar

Enligt SJ är sträckan Linköping-Stockholm-Gävle en tillväxtsträcka. Under den senaste tiden har bolaget sett en kraftig reseökning. I och med det väljer nu SJ att lägga till ytterligare avgångar, något som de hoppas ska förenkla pendlandet de tre länen emellan.

SJ utökar avgångarna från dagens 7 till 9 turer per dag från Linköping mot Stockholm. Förändringarna medför dock vissa prisförändringar meddelar SJ.

De lägsta priserna på linjen är oförändrade. De som tidigare har köpt sittplatsbiljett får en något billigare resa och de som tidigare inte köpt till sittplats får en något dyrare resa. Detta gäller dock enbart för enkelbiljetter. Priserna på köpa månads- och årskort påverkas inte initialt. Möjligheten att boka sittplats – som finns idag – i koppling till dessa kort kommer heller inte påverkas.

Ytterligare en förändring som införs är att de resenärer som köper en enkelbiljett per automatik får en tilldelad sittplats.

För SJ är prisjusteringen ”intäktsneutral”.

– Vi gör inte det här för att öka våra intäkter, utan för att alla våra resenärer ska få en trivsam resa, där de kan använda restiden till studier, arbete eller nöje, kommenterar Jan Kyrk, SJ:s affärschef för de kommersiella linjerna i Mälardalen i ett pressmeddelande.

Tågen som trafikerar sträckan kommer framöver också läggas in under konceptet SJ Intercity.
