Fängelse för våldtäkt mot barn
Ellen Zettergren

Händelsen ska ha skett i mitten av april 2016. Mannen som är i 26-årsåldern ska ha genomfört en sexuell handling mot den då 13-åriga flickan.

Mannen förnekar brott och har i förhör uppgett att han inte minns om han utsatt flickan för någon sexuell handling, eftersom han vid tillfället var kraftigt berusad.

Åklagaren hade i sin bevisning flera vittnen, rättsintyg och sakkunniga utlåtande från Nationellt forensiskt centrum (NFC).

Bevisning som tingsrätten ansåg räckte för att 26-åringen skulle dömas för brottet.

”Han har i vart fall haft skälig anledning att anta att hon vid tillfället var under 15 år”, står det i domen.

Mannen döms till två års fängelse för våldtäkt mot barn och ska även betala ett skadestånd till flickan på över 100 000 kronor.
