Funktionsnedsatte Ossian, 2, nekas plats på förskolan
Ellen Zettergren

– Det har varit en horribel situation som jag inte tycker att någon förälder ska behöva utsättas för, säger Ossians mamma Josefin Tolonen.

I somras diagnostiserades Ossian med en ovanlig sjukdom som gör honom benskör. Det innebär att han behöver stöd i förskolan i form av en extraresurs.

Efter ett och ett halvt års väntan och flera vändor med avslag och besked om antagningsstopp från kommunen kom till slut erbjudandet om att Ossian fått en plats på föräldrakooperativet Barnhagens förskola.

Förskolan skickade ut papper där Ossian och Josefin välkomnades till inskolning den 11 september. Men plötsligt kom förskolan med ett annat besked: Ossian fick inte börja på förskolan.

– De menar på att eftersom Ossian kräver en resurs så blir det en extra vuxen i deras lokaler, vilket de menar att deras lokaler inte stöder, säger Josefin Tolonen.

LÄS MER: Därför kommenterar inte kommunen Ossians fall

Giggi Thomson, verksamhetschef för individstöd vid Uppsala kommun, säger att hon inte kan kommentera enskilda ärenden. Hon uppger dock att det är det förskolan som bär ansvaret för att göra plats för ett barn när barnet accepterat en plats som erbjudits. Att Ossian väntat på förskoleplats i 1,5 år tror hon inte är möjligt.

– Jag tror inte vi har några sådana fall, några sådana barn. Då finns det andra orsaker till att man upplever att man inte fått någon plats, säger Giggi Thomson.

Från förskolans sida menar man att det är Uppsala kommun som har gjort placeringen utan att ta reda på förskolans förutsättningar.

– Man har gjort placeringen utan att man har haft en nära kontakt med förskolan. Man har inte tagit hänsyn till att förskolan redan har tre barn med omfattande särskilda behov, säger Mimmi von Troil, vd FSO Fria förskolor.

Sedan Josefin Tolonen skrivit om den uteblivna förskoleplatsen på Facebook, har historien fullkomligt exploderat på sociala medier. Josefins senaste inlägg har i skrivande stund gillats över 29.000 gånger, och delats knappt 18.000 gånger.

Personal på föräldrakooperativet och förskolans styrelse har efter detta mottagit hot, vilket UNT var först med att rapportera om.

LÄS MER: Förskolan ser över säkerheten
