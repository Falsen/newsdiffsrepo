Bjöd in till grillfest på äldreboende
Kid Svedberg

För Christer Åsén hör en bit grillat sommaren till och när han fick höra att de boende på Björkgården i Knutby inte skulle få grillat på grund av att det saknades en grill fick han en idé.

– Jag blev lite irriterad på det där och ringde och frågade om jag fick komma dit och grilla. Även om man är gammal så vill man nog ha grillad mat. Det ingår ju lite när det är sommar, säger han.

När allt var bokat och klart packade Christer Åsén in grillen och ett gäng skivor av egenskjutet vildsvin i bilen. Festen hölls i lördags och tillsammans med personalen bjöds de boende på kalas.

– Jag tog med mig marinerat vildsvin och boendet hade köpt in lite karré och några korvar. Så tillsammans med en potatissallad dukade vi upp grilltallrikar till de äldre.

Vad fick du för reaktioner från de boende?

– Dom tyckte det var jättemysigt och kul, det var väldigt uppskattat. Jag blev kallad för ”grillmästarn” och de frågade när jag skulle komma tillbaka nästa gång.

Efter det lyckade kalaset har Christer Åsén delat med sig av berättelsen i sociala medier. Nu hoppas han att fler tar efter och bjuder till med en grillfest.

– Jag är väldigt intresserad av jakt och kött och har berättat om grillkvällen i sociala medier. Jag kände att boendet här i Knutby kan inte vara det enda stället i Sverige som har det är så här. Nu hoppas jag att fler hakar på och gör samma sak. Det var en liten insats för mig men något som de boende tyckte var både mysigt och kul, säger Christer Åsén.

Från boendets sida är men väldigt glada att Christer Åsén ville bjuda på grillat. Man välkomnar även fler att bjuda till med en tillställning eller händelse för de äldre.

– Det är jättespännande och vi tycker det är jätteroligt när det kommer initiativ från människor utifrån. Fantastiskt trevligt och de boende har tyckt att det var väldigt kul. Det har bara varit positiva kommenterar, både från de boende men även från anhöriga, säger Ralf Nord, verksamhetschef på Björkgården i Knutby.

Är det här något ni kommer fortsätta med?

– Han som var här och grillade har sagt att han gärna kommer tillbaka. Det får han självklart göra, men det finns inget planerat i tid än. Det här är en öppen verksamhet mitt i samhället och vi välkomnar alla som vill hitta på saker.
