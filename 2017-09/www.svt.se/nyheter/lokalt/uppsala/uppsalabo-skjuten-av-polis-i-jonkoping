Uppsalabo skjuten av polis i Jönköping
Märta Gross Hulth

Polisen i Region öst fick veta av kollegor i Region mitt att anhöriga till mannen hade kontaktat dem och uttryckt sin oro för hans psykiska hälsa. De började leta efter honom och gjorde vissa efterforskningar.

– Nån gång efter midnatt fick vi indikationer att han var på väg söderut på E4:an, berättar Thomas Agnevik som är presstalesperson vid polisen i Region öst.

Vid tvåtiden upptäckte två patruller mannens bil på E4:an i Jönköping och stoppade honom.

– De var försiktiga naturligtvis eftersom man visste att han inte mådde bra. När en av poliserna går fram och tittar mot kupén ser han att mannen tar fram nåt som liknar ett gevär, säger Thomas Agnevik.

Det visade sig senare vara ett jaktgevär.

– Då uppstår en väldigt hotfull situation, polisen drar sitt tjänstevapen och skjuter.

Var mannen träffades kan Thomas Agnevik inte svara på i nuläget. Mannen togs till länssjukhuset Ryhov.

– När han åkte ifrån platsen var han vid medvetande i alla fall.

Den 30-åriga Uppsalabon är nu misstänkt för hot mot tjänsteman och rattfylleri.
