Därför kommenterar inte kommunen Ossians fall
Astrid Iselidh

Efter ett och ett halvt års väntan och flera vändor med avslag och besked om antagningsstopp från kommunen, ska tvååriga Ossian till slut ha fått en förskoleplats. Men när det var dags för inskolning fick han inte börja.

Ossians mamma, Josefin Tolonen, har skrivit ett inlägg om Ossians situation på Facebook, ett inlägg som delats 18.000 gånger och gillats 29.000 gånger.

Reaktionerna på inlägget har nått Uppsala kommun, som skriver så här på sin Facebooksida på fredagsmorgonen:

”Vi förstår att omsorgen om våra barn och engagemanget för alla barns rättigheter är jättestort och det tycker vi är bra. De senaste dagarna har det varit extra stort intresse kring ett specifikt fall. För att skydda privatpersoner så kommenterar vi inte enskilda fall i sociala medier. Vi för en dialog direkt med den eller de personer som ärendet gäller. Kommunen försöker alltid hitta en lösning som passar de barn och vuxna som behöver och har rätt till kommunens insatser.”

LÄS MER: Funktionsnedsatte Ossian, 2, nekas plats på förskolan

– Vi har fått väldigt många starka reaktioner kring inlägget som en person skrivit i sociala medier. Och vi vill bara förklara att vi kan inte kommentera enskilda fall i media. Det är en integritetsfråga, människor ska veta att de kan vända sig till kommunen utan att vi pratar om dem i media. Men vi tar alltid en dialog med dem det berör, genom den förvaltning det berör, säger Maria Hasselgren, pressansvarig på Uppsala kommun.

Nu uttalar sig ju den här mamman i media, vad stoppar er från att svara?

– Det spelar ingen roll om en enskild person själv uttalar sig i media, det tar inte vi ansvar för. Vi gör det inte av integritets- och sekretesskäl, och vill lösa en situation på ett så bra sätt som möjligt.

Maria Hasselgren menar att ”alla historier kan rymma många berättelser”, och att kommunens roll som myndighet är att ansvara för att personer blir behandlade på ett bra sätt.

– Det blir en väldigt rättsosäker situation om ärenden som får stor uppmärksamhet blir särbehandlade, att där viker sig myndigheten beroende på hur de agerar, det blir väldigt konstigt, säger hon.

Till skillnad från förskolan ska kommunen inte ha utsatts får några hot i samband med uppmärksamheten kring fallet.
