Busschaufför skrek rasistiska skällsord
Ellen Zettergren

Händelsen inträffade i centrala Bålsta under söndagskvällen. Bilisten berättar för UNT att han skulle släppa av sin sambo i en vändzon när han såg att en UL-buss kom körande i full fart bakom.

Enligt honom så var busschauffören mycket upprörd och ska ha skrikit till mannen, som har utländskt påbrå att: ”du kan ta dina jävla kameler och åka hem” och ”din jävla talibanjävel”.

Till UNT säger bilföraren att det kändes mycket kränkande att få höra sådana ord från en busschaufför.

Händelsen polisanmäldes och rubriceras som förolämpning.

UL har under dagen varit i kontakt med det bussföretag som kör för UL i Bålsta.

– Trafikföretaget har haft samtal med föraren som säger att den här versionen som billisten lämnat stämmer. Busschauffören beklagar att hen inte kunde kontrollera sitt temperament och tycker själv att det här var olämpligt, säger Sture Jonsson, presschef på UL.

Han berättar att det här inte är första gången som det uppstått tumult på platsen mellan bilar och bussar.

– Det har varit stora problem vid vändutrymmet då det ofta står bilar i vägen, det bidrog nog till bussförarens reaktion. Vi kommer att ta kontakt med Håbo kommun för att se vad vi kan göra.
