Mamma misshandlade mobbare
Lotta Sandhammar

Misshandeln skedde en dag i maj förra året på en grundskola i Uppsala.

Kvinnan hade kvällen innan fått höra av sin dotter, som då gick i sjätte klass, var mobbad av andra tjejer i klassen. Båda föräldrarna dök upp i skolan och uppträdde aggressivt. En lärare blev vittne till hur mamman angrep en av dotters utpekade mobbare. Först knuffade hon in henne i väggen och därefter tog hon tag med båda händerna runt flickans hals.

Mamman har under rättegången hävdat att hon bara gått fram till flickan och lagt sina händer på hennes axlar.

Tingsrätten tycker att kvinnan egentligen borde dömas till fängelse, eftersom en vuxen måste kunna behärska sig gentemot ett barn, oavsett anledning, och inte ta till fysiskt våld.

Men anledningen till misshandeln – att kvinnans dotter blivit mobbad – är en förmildrande omständighet. Därför döms kvinnan till villkorlig dom och 40 dagsböter à 50 kronor. Hon ska också betala ett skadestånd till flickan på 7.000 kronor.
