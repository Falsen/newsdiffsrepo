Ludwig, 19, fick hjälp att sluta skolka
Anna-Karin Lampou

Ludwig går på Ekebygymnasiet i Uppsala och är en av dem som har fått hjälp genom Regionförbundets satsning för att få elever att forsätta studera.

– Jag har haft lite strul utanför skolan, så då har det varit att man inte har orkat gå till skolan, säger Ludwig, som går i tredje ring.

Han har hoppat av skolan vid flera tillfällen och är en av de elever som har fått stöd genom projektet för att komma tillbaka till skolan. I våras var han i skolan bara några timmar i veckan.

– Det är svårt att förklara, men man bara slutar bry sig i princip. Men efter ett tag får man ångest. Det känns ju inte bra att vara borta ifrån skolan. Som tur är har det löst sig, i alla fall till viss del, för mig.

LÄS MER: De stöttar ”avhoppare” från gymnasiet

Ekebygymnasiet i Uppsala är en av de skolor som har satt in extra resurser för att minska avhoppen. Här har man genom EU-pengarna som finansierar projektet kunnat anställa personal som enbart arbetar med att förebygga frånvarotimmarna. De extra resurserna kan vara en avgörande faktor för skoltrötta elever.

LÄS MER: Insatser får elever att stanna i skolan

Vore det inte för en engagerad vuxenvärld så hade det varit svårt att komma tillbaka till skolan och fullfölja studierna, säger Ludwig.

– De har hjälpt mig otroligt mycket. För första gången på ett bra tag har jag bestämt mig för att jag ska ta examen. Jag vill göra något med mitt liv, jag vill ha en mening. Så då har jag fått ännu mer energi att plugga, jag vill göra klart skolan.
