Tvååring nekades förskoleplats – kommunen startar utredning
Ellen Zettergren

SVT Nyheter Uppsala har tidigare rapporterat om tvååriga Ossian som nekades plats på en förskola i Uppsala trots att han blivit placerad där av Uppsala kommun.

Eftersom han lider av en ovanlig sjukdom som gör honom benskör så kräver han en extraresurs. Något som förskolan menade på att man inte kunde ge honom, då man redan har flera barn som är i behov av extra stöd. Förskolan menar dessutom att kommunen inte kollat upp detta innan pojken placerades.

Efter att SVT Nyheter Uppsala och flera andra medier rapporterat om händelsen, så väljer nu Uppsala kommun att agera genom att starta ett tillsynsärende.

LÄS MER: Därför kommenterar inte kommunen Ossians fall

– Vi har startat en tillsyn på förekommen anledning. Det innebär att vi kollar mer specifikt på saker beroende på vad det gäller, säger Märit Gunneriusson Karlström som är enhetschef för uppföljning och analys på Uppsala kommun.

Så vad kommer ske nu?

– Det som måste utredas är hur huvudmannen har hanterat frågan. Vi ställer frågor och efter det kan man fatta ett beslut. Men först och främst måste man få en bild av vad som har hänt.

LÄS MER: Förskolan ser över säkerheten
