Fossmo försökte ringa förbjudna samtal
Ellen Zettergren

Kriminalvården menar att den livstidsdömde Helge Fossmo flera gånger försökt att manipulera telefonlinjerna, för att ta kontakt med personer han förbjudits till. Han får nu alla sina samtalstillstånd på anstalten indragna, enligt en dom i förvaltningsrätten.

”Ett lyckat försök skulle medföra att samtal kan ske med personer Kriminalvården inte tillåtit kontakt med och som skulle kunna äventyra säkerheten...men också motverka den intagnes anpassning i samhället..” står det i Kriminalvårdens yrkande.

Kriminalvården ska även tidigare gjort honom uppmärksam på att tillstånden att få ringa hans familjemedlemmar skulle dras in, om manipulationsförsöken inte slutade.

Helge Fossmo nekar till anklagelserna och menar i sitt överklagande att det som uppfattats som ett manipulationsförsök blivit missförstått på grund av tekniska problem. Bland annat att ett samtal kopplats till en röstbrevlåda, som inte varit bortkopplad.

Han menar också på att möjligheten till telefonkontakt med hans anhöriga är betydelsefull för honom.

Det är inte första gången som Helge Fossmo får åtstramade restriktioner. 2016 bröt han mot permissionsreglerna när han tillbringade två nätter på ett hotell på en annan adress än vad som var planerat för.

Helge Fossmo avtjänar ett livstidsstraff efter mordet och mordförsöket i Knutby 2004. Han kallar sig också numera Helge Iversen.
