Budget med satsningar på jobb
Lotta Sandhammar

Budgeten är på totalt 10,6 miljarder kronor. I satsningarna ska jobben prioriteras, och företagande. Både mer mark och lokaler behövs till företag att växa i.

Fram till år 2050 behövs 70.000 nya jobb, enligt beräkningarna.

– Det finns många utanför arbetsmarknaden, men också många lediga jobb. Så vi måste satsa på vuxenutbildning, säger Marlene Burwick (S), kommunalråd.

Kommunalrådet Caroline Hoffstedt (S) säger att Uppsala växer och att ekonomin är stark.

– Jag är väldigt glad att vi kan satsa så mycket resurser som vi gör nu, säger hon.

Jämställdheten är också prioriterad.

– Det finns en strukturell könsskillnad i kommunen som inte kan förklaras med något annat än kön. Det ska ändras, säger Ilona Szatmari Waldau (V), kommunalråd.

Kommunalrådet Maria Gardfjell (MP)  lovar att kommunen ska införa en klimatväxling.

– För varje flygresa tas en intern avgift ut på mellan 100 och 200 kronor. De pengarna satsas sedan på exempelvis parker, resfria möten och andra miljöfrågor, säger hon.

Majoriteten vill hålla i byggtakten på 3.000 bostäder per år.

– Vi ska också försöka minska arbetslösheten i kommunen tillsammans med byggbolagen. Vi märker att allt fler som står långt från arbetsmarknaden kommer i arbete i just byggsektorn, säger Erik Pelling (S), kommunalråd.

Politikerna släppte också nyheten att ett cykelgarage ska byggas vid Resecentrum.

Oppositionsrådet Fredrik Ahlstedt (M) riktar kritik mot den rödgröna budgeten.

– Den är väldigt svag särskilt när det gäller jobbsidan tycker jag man borde ha ett mer offensivt förhållningssätt när det gäller jobb och integration, som är en av de stora frågorna i Uppsala. Vi ska hjälpa invånarna med jobb och utbildning, inte anställa dem med låtsasjobb.

Är det inte bra att man höjer kompetensen hos arbetskraften?

– Självklart är det det, men vi har redan vuxenutbildningar, som visserligen kan behöva fler aktörer, men vi har också problem att fylla olika platser. Och arbetsförmedlingen har mer eller mindre havererat och det är regeringens ansvar.

Vad hade ni satsat på istället?

– Förskolan. Vi kommer ha stora satsningar på förskolan och se till att föräldralediga och arbetslösa kan ha sina barn på förskolan, något som inte finns med i de rödgrönas politik.
