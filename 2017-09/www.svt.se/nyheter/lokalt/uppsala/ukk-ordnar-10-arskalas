UKK ordnar 10-årskalas
Johanna Johansson

– Vi är inte nostalgiska av oss, utan vi blickar framåt. Vi tänker fira som vilken normal tio-åring som helst. Det är meningen att det ska bli festlig stämning, säger Lena Åberg Frisk, vd och konstnärlige ledare på UKK.

Vad det innebär är en mängd olika upplevelser och aktiviteter som är tänkta att tilltala så många som möjligt.

Förmiddagen är dock främst tänkt för familjer. Bland annat kommer 4H-gården vara på plats med olika djur, det kommer finnas en pysselhörna och en såpbubblestation.

– Vi har även underhållning och aktiviteter utanför huset om det är många som står i kö, säger Lena Åberg Frisk.

Senare på eftermiddagen uppträder Rigmor Gustafsson med Västerås Sinfonietta under ledning av Hans Ek. Klockan 16 stänger UKK för dagen men portarna slås återigen upp klockan 21. De som är över 18 år och har köpt biljett kan lyssna på Titiyo, ackompanjerad av Timbuktus kompband Damn!

UKK var en omdiskuterat byggnad redan innan invigningen 2007. Många tyckte att huset var fult och ett slöseri med pengar. Tio år senare upplever Lena Åberg Frisk att huset är etablerat i Uppsalas stadsmiljö.

– Det är klart att det finns rester kvar av motståndet som fanns förut. Men det är ingen som ifrågasätter det på samma sätt nu. Det har blivit en älskad plats där många varit med om fantastiska upplevelser, säger Lena Åberg Frisk.

Hur är UKK om tio år?

– Den förändring som vi påbörjat nu med att byta identitet från konsert och kongress till ett öppnare koncept som kulturcentrum är avklarad. Jag hoppas att vi har förstärkt den lokala förankringen samtidigt som vi har starkare internationella kopplingar. Det ska vara ännu fler besökare som känner att huset verkligen är deras.
