Hennes pappa fakturerades efter sin död
Niklas Gedda

Solaiko Pinters pappa gick bort på ett boende i Enköping den 4 april i år. Men när dödsboet fakturerades av Enköpingskommun för bland annat mat och omvårdnad hade matavgiften räknats av till den 4 april men för omvårdnaden ville kommunen ha betalt till den 15 april, alltså ytterligare 11 dagar.

– Då ringde jag upp kommunen och påpekade att det måste ha blivit fel, men fick då bara svaret att ”så är reglerna”. Då frågade jag vilken omvårdnad han fått i kylen på bårhuset, säger Solaiko Pinter.

UPPDATERING: Efter reportaget – avgiften slopas

Hon fick inget annat svar än att så ser reglerna ut.

– Då roade jag mig med att ringa ett 15-tal andra kommuner, spridda  över hela Sverige, och det visade sig att samtliga bara tar betalt fram till dödsdagen. Vilket är det logiska, säger hon.

TV: Se hela tv-inslaget i SVT Play

Handläggare och biståndsenhetschef på Enköpingskommun vill inte ställa upp på en intervju men säger till SVT att det handlar om kommunens regler och att det underlättar deras administration. Och att det här bara är det andra klagomålet som kommit in sedan 2008.

Men från politiskt håll svarar man.

– Nu när den här frågan har väckts så kommer vi självklart att se över om vi kan göra en regeländring eller inte. Vi kan tänka oss en annan modell men vi vill då se det hela i en helhet. Det kommer att ske i höst när vi ser över hela förvaltningen, säger Solveig Sundblad (S), ordförande i vård- och omsorgsnämnden i Enköpings kommun.

Solaika Pinter menar att det inte handlar om några större summor utan att det hela är en principfråga.

– Jag tycker att det är fräckt. Särskilt när man är mitt i sin egen sorg. Och så ska kommunen ta betalt ur hans dödsbo för tjänster som de uppenbarligen inte kan leverera, säger hon.

Här kan du se hela inslaget i svtplay
