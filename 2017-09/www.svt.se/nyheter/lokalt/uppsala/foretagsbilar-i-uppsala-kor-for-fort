Många företagsbilar i Uppsala kör för fort
TT

Folksam mätte under våren hastigheten på 3.446 fordon från 161 företag i Storstockholm och Uppsala. De som studerades i fartkamerorna var bland annat sopbilar, budbilar, lastbilar som sköter transporter åt företag och färdtjänstfordon.

I synnerhet studerades vägar med låga hastigheter, eftersom dessa blandar företagsfordon med oskyddade trafikanter.

Sammanlagt överskred en majoritet, 53 procent, av de undersökta företagsfordonen hastighetsbegränsningarna och 10 procent körde mer än 10 kilometer i timmen för fort. Tre av fyra fortkörningar skedde på 30-vägar som är vanliga utanför till exempel skolor.

– Hastigheterna är en av de viktigaste faktorerna för att få ner antalet skadade och döda i trafiken. Yrkestrafiken är viktig för den påverkar och sätter hastigheten för all annan trafik. Dessutom är det tung trafik vilket ökar risken för allvarliga skador, säger Emma Engström, ansvarig för Folksams studie.

Hon pekar särskilt på de många fortkörningarna på 30-vägar.

– Det tycker jag är det mest allvarliga resultatet. Där rör sig småbarn, skolbarn och andra oskyddade trafikanter och det är därför det är just 30-vägar, säger hon.

Syftet med studien är inte att peka ut enskilda förare även om de har ett ansvar, påpekar hon.

– Det är företagsledningarna som ansvarar för fordonen och de måste förstå hur allvarligt det här är. Det handlar till exempel om uppföljning och att ledningen gör klart för förarna att det inte är okej att köra för fort. Det ligger också ett ansvar hos dem som upphandlar tjänsterna att göra klart att de förväntar sig att hastighetsgränsningarna följs, säger Emma Engström.
