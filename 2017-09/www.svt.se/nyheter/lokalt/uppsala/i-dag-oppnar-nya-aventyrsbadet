I dag öppnar nya äventyrsbadet
Lotta Sandhammar

Det pågår en febril aktivitet när SVT besöker äventyrsbadet – det borras och sågas och växter planteras.

– Vi kommer att bli klara i tid, det ordnar sig, säger Helene Lundevall, projektkoordinator.

Det enda som inte klaffat hittills är att de nya klädskåpen till omklädningsrummen försenats. Därför kommer det finnas en bemannad garderob i helgen, både på herrarnas och damernas.

Fyrishov ska förändras i tre steg, och äventyrsbadets renovering för 20 miljoner är bara första delen.

LÄS MER: Storslagna planer för Fyrishov

Förutom att omklädningsrummen byggts om så har poolbelysningen bytts ut och bassängbotten har fått 2.000 nya kakelplattor.

Prislappen för hela ombyggnaden är 400 miljoner kronor och framöver väntar byggandet av en ny 50-metersbassäng med publikläktare och sedan ska också motionssimningen förändras.

I helgen hoppas man på minst 2.000 besökare per dag och festligheterna inleds med tårta.

– Det blir två tårtor, lika långa som vattenrutschkanorna. Så en är 43 meter lång och den andra 45 meter lång, säger Helene Lundevall.

LÄS MER: Här provåker SVT nya rutschkanan
