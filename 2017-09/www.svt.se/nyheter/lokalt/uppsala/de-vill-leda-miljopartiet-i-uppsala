De vill leda Miljöpartiet i Uppsala
Ellen Zettergren

Båda kandiderar till förstaplatsen men säger att deras samarbete skulle stärka hela partiets arbete.

– Prioritet för oss är ett starkt miljöparti och vi tror ju på att fortsätta det fina arbete som miljöpartiet gjort, säger Linda Eskilsson som idag är förste vice ordförande i utbildningsnämnden i Uppsala.

Rikard Malmström sitter redan idag som kommunalråd i Uppsala tillsammans med Maria Gardfjell, som kommer satsa på riksdagspolitiken.

LÄS MER: Uppsalapolitiker vill bli MP:s räddning

Något som då öppnar upp för en ledig kommunalrådsplats.

– Jag skulle gärna ta steget och leda Miljöpartiet i Uppsala. Jag ser mycket potential och att jag kan tillföra mycket i det arbetet, säger Linda Eskilsson.

– Jag ser verkligen fram emot att få gå in i min andra mandatperiod som kommunalråd och tror min politiska erfarenhet kommer underlätta arbetet med att göra Uppsala mer hållbart, skriver Rikard Malmström i ett pressutskick.

Linda Eskilsson har suttit i Uppsala kommunfullmäktige under senaste mandatperioden. Politiken har hon varit engagerad i sedan 1994, fast då för Miljöpartiet i Östhammar.

– Jag har mina rötter i skolfrågor och jag tror att den här helheten med det sociala och miljömässiga står vi båda två (Rikard Malmström) för.

Medlemsomröstning inleds den 16:e september till 1 oktober. Beslut om hur det sedan blir fattas av ett medlemsmöte den 25 november.
