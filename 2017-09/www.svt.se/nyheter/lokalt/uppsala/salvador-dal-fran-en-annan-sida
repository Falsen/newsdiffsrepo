Salvador Dalí visas från en annan sida
Johanna Johansson

– Det är ett världsnamn som det är väldigt roligt att presentera och kunna visa för Uppsalapubliken. Det är en del av vårt 60-årsjubileum, säger galleristen Johan Hauffman.

Salvador Dalí är en av de mest välkända surrealisterna och många förknippar honom med symboliska och ibland skrämmande målningar. Skulpturerna visar dock en annan sida av hans konstnärskap: skulpturerna är fortfarande surrealistiska, men med mjuka, vackra linjer.

– Det speciella med Dalís skulpturer är just att du har en sån enorm symbolik. Det finns så mycket detaljer och varje detalj betyder någonting, säger Johan Hauffman.

Hur mycket är verken värda?

– Det är lite olika, de ligger på från 50.000 kronor till ett par miljoner per verk.

Galleriets besökare kommer även att kunna titta på inslag ur Dalís filmer, som ”Den Andalusiska hunden” och bläddra i den kokbok som Dalí gjorde till sin fru Gala.
