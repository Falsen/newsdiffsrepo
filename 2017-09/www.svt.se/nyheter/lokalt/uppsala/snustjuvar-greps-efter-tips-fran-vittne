Snustjuvar greps efter tips från vittne
Joel Swahn

Polisen fick ett larm från ett vittne klockan 01.40 natten mot torsdag. Vittnet hade hört en glasruta krossas vid livsmedelsbutiken och kunde även ge signalement på tre personer och vilken bil de färdades i.

– Vittnet såg bilen lämna platsen. Och i riktning mot Uppsala lyckas vi få stopp på bilen i Björklinge, säger Marcus Svensson, vakthavande befäl vid Uppsalapolisen.

Utifrån vittnets uppgifter kunde polispatrullen gripa de tre männen, alla i övre tonåren, som nu är misstänkta för stöld genom inbrott.

Vad stals från butiken?

– Vi hittade snus i bilen, men vi har anledning att misstänka att vi inte har hittat allt gods ännu, säger vakthavande befäl.

Kom gärningsmännen över pengar?

– Nej, det ska man inte ha gjort.
