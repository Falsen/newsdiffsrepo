Mord på pantsamlare förblir olöst
Lotta Sandhammar

Just nu händer ingenting i utredningen – polisen har tvingats prioritera andra mordfall som inträffat senare.

– Men vi har blivit lovade att få en grupp som vidtar några sista åtgärder. Det återstår något förhör, men om någon månad fattar jag troligen beslut om att lägga ned förundersökningen. Vi har inget att gå på tyvärr, säger åklagare Elin Blank.

Det var tidigt på morgonen den 2 maj som en joggare hittade en man i 50-årsåldern livlös vid ett soprum på Studentvägen i Uppsala. Offret tros ha varit i området för att samla burkar efter Valborgsfirandet.

LÄS MER: Misstänkt mord i Uppsala

En 20-årig man greps senare och anhölls, men släpptes sedan.

I somras knivhöggs en pantsamlare av en 16-årig pojke i Göteborg.

Kan det finnas kopplingar till det fallet?

– Jag har sett det fallet och vi ska titta på det ärendet innan vi tar slutgiltig ställning, säger Elin Blank.

Varför är det misstänkta mordet på Studentvägen svårlöst?

– Som jag föreställer mig det så är det en ensam galnings verk. Händelsen inträffar tidigt på morgonen i ett studentområde som är helt öde och allting verkar ha gått väldigt snabbt.

Det fanns inga DNA-spår efter någon annan person på brottsplatsen och inga vittnesuppgifter som haft betydelse.

– Det finns inget att jobba vidare med, helt enkelt och det är sorgligt såklart. Det brukar gå att kartlägga offret för att hitta nya ingångar, men vi har inte lyckats med det heller.
