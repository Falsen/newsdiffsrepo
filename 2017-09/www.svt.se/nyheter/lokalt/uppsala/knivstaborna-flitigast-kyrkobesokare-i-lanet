Knivstaborna flitigast kyrkobesökare i länet
Anna-Karin Lampou

Nästan varannan Knivstabo besökte söndagsgudstjänsten förra året, det visar statistik från Svenska kyrkan som nyhetsbyrån Sirén sammanställt. Med knappt 500 besök per tusen invånare på kyrkans söndagsgudstjänst placerar sig Knivsta därmed bland de kommuner i Sverige som har högst andel besökare på högmässan.

Uppsala, som är länets största ort, hade det högsta totala antalet gudstjänstbesök, med över 40.000 besök på söndagsgudstjänsten under förra året.

– Vi ser tydliga skillnader i gudstjänstfirande. Det är vanligare i södra Sverige än i Norrland. Det är även lågt i storstadsområdena och Mälardalen. Det mönstret har funnits länge, säger Pernilla Jonsson, chef för analysenheten på Svenska kyrkan, till Nyhetsbyrån Siren.

Den plats i Sverige med allra högst andel söndagsgudstjänstbesökare är Heliga Birgittas hemtrakter i Vadstena, med drygt 1.350 besök om året per tusen invånare.

Minst antal besök per invånare gör Hebyborna, med bara 37 besök per tusen invånare.

– När det gäller söndagsgudstjänster så minskar besöken, och det har de gjort under lång tid. Men de är fortfarande vanliga på landsbygd och i mindre orter, säger Pernilla Jonsson till Sirén.

I Knivsta finns bland annat Alsike kloster.
