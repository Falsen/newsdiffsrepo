Titta in i kontroversiella Segerstedthuset
Johanna Johansson

Den nya byggnaden ska bland annat husera universitetets ledning, centralarkiv och olika stödfunktioner för forskare och studenter. De flesta avdelningar har flyttat in under augusti.

– Det är ett tillgängligt hus som ska uppmuntra till samarbete mellan avdelningar, och ge stöd till utbildning och forskning. Det är en mötesplats för hela universitetet, säger Pernilla Björk, kommunikationsdirektör Uppsala universitet.

Planeringen av byggprojektet Segerstedthuset inleddes 2008 och det första spadtaget togs 2014. Huset var omdiskuterat på grund av dess läge i Uppsalas historiska miljö, vid Botaniska trädgården. För att det inte skulle göra intrång i den omkringliggande miljön flyttades huset 10 meter in i kvarteret och den södra delen av byggnaden sänktes två våningar.

2016 röstade medlemmarna i Arkitekturupproret fram Segerstedthuset till Sveriges fulaste nyproduktion. ”Som en korsning mellan en finlandsfärja och en tjock-TV”, löd motivationen.

Hur känns det att flytta in i ett hus som blivit uppmärksammat på det sättet?

– Det här är ett hus som alla nu är himla glada i. Jag tycker man ska komma in och titta på huset för att bilda sig en uppfattning om det, säger Pernilla Björk.

Är husets insida finare än utsidan?

– Jag tycker det är fint överhuvudtaget. Det har varit en diskussion om huset men jag tror att det bara är bra, det är en så viktig del av en stad.

Segerstedthuset invigs på fredag den 1 september, och öppnas för allmänheten på kulturnatten den 9 september.
