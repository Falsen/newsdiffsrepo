Misstänkt legionellasmitta på korttidsboende
Ellen Zettergren

Vipängens korttidsverksamhet tar tillfälligt inte in vårdtagare efter att misstänkt legionellasmitta har upptäckts, det skriver Uppsala kommun i ett pressmeddelande.

– Vi fick information igår från smittskyddsenheten på Region Uppsala att de fått in en patient som drabbats av legionella som bor på det aktuella korttidsboendet, säger Patrik Brodd på miljöförvaltningen vid Uppsala kommun.

LÄS MER: Smittades av legionella på Ackis

Man har nu tagit prover på varmvattnet för att säkerställa att inte fler riskerar att smittas. Utöver provtagning ska vattenledningarna hetspolas. Dagligen ska alla tappställen, det vill säga alla kranar, spolas.

– Det kommer inte vara möjligt att duscha i helgen, vi tar nu kontakt med anhöriga till de som bor på korttidsboendet, säger Marja Hedin, avdelningschef för förebyggande och jour i Uppsala kommun.

Merparten av de som tillfälligt bor på boendet är över 65 år.

– Vi vet inte om smittan kommer från vårdboendet, på tisdag ska vi få det preliminära svaret på provet, säger Patrik Brodd, avdelningschef på miljöförvaltningen.

Han säger att boendet nu säkerställer att man följer de hygienrutiner för att undvika vidare smittospridning.

– Det är främst duschningen som kan vara den stora smittospridaren, eftersom legionella sprids genom att man andas in små vattendroppar genom ånga. Det är ingen fara att dricka vattnet och inte farligt att tvätta händerna.

Legionella kan växa till i vattensystemet i fastigheter om vatten blir stillastående under lång period eller har för låg temperatur.
