Vildsvinen ökar explosionsartat
TT

Totalt uppskattas mellan 200.000 och 300.000 vildsvin böka omkring i landet.

– De är flockvilt och nattaktiva varför de är svåra att inventera. Men avskjutningen, trikinprover och antalet trafikolyckor med vildsvin ger en bild av utbredningen, säger Christer Pettersson, sakkunnig vid vildsvinsförvaltningen, Naturvårdsverket.

Avskjutningen har kommit i kapp och passerat älgarna.

– Förra året fälldes närmare 100.000 vildsvin och under samma jaktår fälldes drygt 80.000 älgar, säger Pettersson.

Djuret var tidigare i princip utrotat i Sverige men återinplanterades under 1970-talet och stammen har växt kraftigt sedan dess. Men problemet med vildsvinen är i sig inte att antalet vildsvin ökar. I stället handlar det om att stammen inte är tillräckligt spridd utan växt sig för stark inom vissa områden.

I till exempel Uppsala har vildsvinen tidigare irrat sig upp till centrala delar. I maj fick polisens eftersöksjägare jaga åtta stycken och vid ett annat tillfälle samma månad trillade ett vildsvin ner i Fyrisån.

LÄS MER: Här är svinen som flyttat in på slottet

Även i Norrtälje har djuren letat sig in i villakvarteren och kommunen har enligt Norrtelje Tidning tvingats till krishantering efter vad som beskrivits som en invasion av vildsvin.

Djuren är också ett stort ekonomisk bekymmer för landets bönder. Enligt Hans Andersson, professor i lantbruksekonomi vid SLU, har närmare 40 procent av Sveriges lantbrukare drabbats av vildsvinens framfart. För dem uppgår kostnaderna för skadorna till i genomsnitt 930 kronor per hektar.

Samtidigt är det inte bara skörden som drabbas. Marker bökas upp och måste återställas, maskiner skadas, fodrets kvalitet sjunker och marker måste inhägnas. Lantbrukarna kan även bli tvungna att sluta odla en del grödor som annars är gynnsamma för växtföljden. Totalt rör dig sig om skador för 600 miljoner kronor varje år, enligt Lantbrukarnas riksförbund.

– Även en gles vildsvinsstam kan vara ett problem för en mjölkbonde, säger Henrik Thurfjell, vildsvinsexpert vid SLU.

Bakom problematiken i de områden där svinet växt sig för starkt finns konflikter mellan olika markägare och jägare. Grannar har helt enkelt olika mål med vildsvinsstammen.

Enligt Henrik Thurfjell måste stammen bli bättre spridd.

– Det kräver en intensiv jakt, att man slutar matar djuren och att markägare ibland låter jägare jaga gratis på sin mark.
