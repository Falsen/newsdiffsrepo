Akuten vill ha kameraövervakning
Märta Gross Hulth

Personalen på akuten på Akademiska sjukhuset i Uppsala får utstå allt fler hot. Sedan början av 2016 har sju hotfulla situationer uppstått i samband med skjutningar. I förra veckan rapporterade SVT om att hot och våld mot vårdpersonal blir allt vanligare över hela landet.

Säkerhetsåtgärder har vidtagits, till exempel är dörren till själva akutavdelningen på Akademiska numera låst.

Men nu vill sjukhuset även sätta upp övervakningskameror, rapporterar P4 Uppland. Sammanlagt rör det sig om åtta till tio kameror i bland annat väntrummen.

Förslaget ska diskuteras med fackförbunden innan en ansökan skickas till länsstyrelsen.
