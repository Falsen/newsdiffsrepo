Akuten vill ha mer kameraövervakning
Joel Swahn

Personalen på akuten på Akademiska sjukhuset i Uppsala får utstå allt fler hot. Sedan början av 2016 har sju hotfulla situationer uppstått i samband med skjutningar. I förra veckan rapporterade SVT om att hot och våld mot vårdpersonal blir allt vanligare över hela landet.

Säkerhetsåtgärder har vidtagits, till exempel är dörren till själva akutavdelningen på Akademiska numera låst.

Men nu vill sjukhuset även sätta upp övervakningskameror, rapporterar P4 Uppland. Sammanlagt rör det sig om åtta till tio kameror i bland annat väntrummen och vid entrén.

Vid sju tillfällen sedan 2016 har stämningen på akutmottagningen blivit hotfull. Dessa händelser är alla kopplade till skjutningar, enligt Akademiska sjukhusets avvikelserapport.

– Vid de tillfällena har ett stort antal anhöriga följt med. Vår personal har i de situationerna upplevt stämningen som hotfull och det har varit aggressivt, säger Viktor Ekström, avdelningschef på akuten, till SVT Nyheter Uppsala.

Att sjukhuset nu planerar att ansöka om att få sätta upp fler kameror beror inte endast på de sju tillfällen som Viktor Ekström nämner.

– Det finns överlag hot- och våldshändelser som kan hända utöver detta som ligger till grund för att vi ansöker om att öka kameraövervakningen.

Kan man vara säker på att tryggheten ökar med mer kameraövervakning?

– Det kan ha viss mån av förebyggande effekt om man är medveten att man blir filmad i det som händer och sker. Om det är en garanti för att händelser inte sker törs jag inte svara ja på, utan den risken finns väl tyvärr ändå, säger Viktor Ekström.

Sjuksköterskan Linn Löfgren Vretare arbetar på akutmottagningen där hon även är förtroendevalt skyddsombud.

– I dag när vi ska öppna dörrarna ser vi inte genom de befintliga kamerorna vem vi släpper in.

Skyddsombudet har själv upplevt hotfulla situationer, och beskriver stora antal anhöriga till en skadad person som en orsak till hotfulla händelser.

– Om vi har 100 patienter och det sedan kommer 50 till 100 anhöriga till en patient, då kan vi få otrygga situationer. Vi vet inte då vem som är vem eller om någon kan vara förövaren. Förut hade vi öppet till akutmottagningen men det har vi inte längre på grund av såna här situationer.

Vad kan hoten bestå av?

– Man kan få höra att ”jag ska döda dig” eller könsord och liknande.

Förslaget om utökad kameraövervakning ska diskuteras med fackförbunden innan en ansökan skickas till länsstyrelsen.
