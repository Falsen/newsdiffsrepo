Enköping slutar fakturera döda
Niklas Gedda

Solaiko Pinters pappa gick bort den 4 april i år på ett boende i Enköping. Men dödsboet fakturerades av Enköpings kommun för omvårdnad fram till den 15 april.

LÄS MER: Hennes pappa fakturerades efter sin död

– Då ringde jag upp kommunen och påpekade att det måste ha blivit fel, men fick då bara svaret att ”så är reglerna”. Då frågade jag vilken omvårdnad han fått i kylen på bårhuset, sade Solaiko Pinter till SVT i början av juni 2017.

Men nu backar kommunen.

– Vi lovade att se över reglerna när ni rapporterade om det här fallet senast och nu har vi kommit fram till att avgiften inte ska vara kvar. Nu ska omvårdnaden gälla till den dagen personen avlidit, säger Solweig Sundblad (S), ordförande i vård- och omsorgsnämnden i Enköping.

Solaiko Pinter själv är glad över beskedet.

TV: Hör Solaiko Pinter berätta om faktureringen själv

– Det känns jättebra. Det är en viktig princip och har egentligen ingenting med själva pengarna att göra. Men det är många som dör i Enköping varje år och det känns otroligt fel att kommunen ska fakturera dödsbon för saker de inte kan leverera, säger hon till SVT.
