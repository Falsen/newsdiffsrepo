Man skjuten i Uppsala – ingen misstänkt
Joel Swahn

Omkring klockan 21.30 larmades Uppsalapolisen till stadsdelen Eriksberg. Vid korsningen Eriksbergsvägen och Karlsrogatan anträffades en man som hade skottskador, men var talbar. Han fördes till sjukhus.

– Det finns ingen som är gripen för brottet. Vi har inlett en förundersökning om mordförsök, säger Matilda Isaksson, RLC-befäl, region Mitt, på onsdagskvällen.

Polisen var på plats och hörde personer som hade varit i närheten av brottsplatsen, som till en början spärrades av för teknisk undersökning.

– Vi försöker hämta information från de som har iakttagit delar av händelseförloppet, och de som har andra saker att berätta, säger Matilda Isaksson.

Den skottskadade mannen opererades under natten till torsdag.

Var blev mannen skjuten?

– Jag har ingen exakt uppgift, men någonstans på överkroppen, säger vakthavande befäl Marcus Svensson vid 05.30 på torsdagsmorgonen.

Finns det vittnen till skottlossningen?

– Vi har på plats både pratat med vittnen och knackat dörr. Jag vet inte om något vittne har sett händelsen, men det är ett antal personer som är hörda.

Vad händer nu?

– Förhoppningsvis kommer vi att kunna prata med målsäganden under dagen, säger vakthavande befäl som uppger att det fortsatt inte finns någon misstänkt för brottet.

Uppsalapolisen vill nu komma i kontakt med personer som kan ha hört eller sett någonting på platsen.

– Vi är angelägna att personer som har sett något före, under eller efter ska höra av sig till oss, säger presstalespersonen Lisa Sannervik.

Hur arbetar polisen nu?

– Vi jobbar vidare med utredningsinsatser. Vi ska höra målsäganden, men sjukvården går såklart före.

Har det gjorts några fynd på platsen?

– Det är ingenting jag går in på nu, vi vill inte berätta allt vi vet, säger Lisa Sannervik.

Under torsdagen hölls ett inledande förhör med den skottskadade mannen. Polisen är förtegen om vad mannen berättade och om man har någon misstänkt för brottet. Polisen har ännu inte gripit någon.
