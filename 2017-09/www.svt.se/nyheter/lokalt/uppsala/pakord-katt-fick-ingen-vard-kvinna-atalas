Påkörd katt fick ingen vård – kvinna åtalas
Lotta Sandhammar

Det var en morgon i juni 2016 som kvinnan, som är i 40-årsåldern, hittade sin katt skadad i Tierps kommun. Katten hade allvarliga skador på bland annat öga, käke och kropp och hade med all sannolikhet blivit påkörd av en bil.

I stället för att se till att katten avlivades eller fick vård ska kvinnan ha burit ned den i ett källarförråd och lagt in den i en kattbur som hon gömde under ett skynke.

Kvinnan polisanmäldes och är nu misstänkt för djurplågeri. Åklagaren menar att hon borde ha förstått att katten behövde vård och att hon utsatt den för onödigt lidande.

Kvinnan har i polisförhör sagt att hon tänkte ta katten till en veterinär efter jobbet samma dag. Hon medger vad som skett, men tycker inte att hon gjort sig skyldig till brott.

Bland bevisningen finns bilder på den skadade katten. En veterinär har också intygat att katten utsattes för onödigt lidande på grund av kvinnans passivitet.
