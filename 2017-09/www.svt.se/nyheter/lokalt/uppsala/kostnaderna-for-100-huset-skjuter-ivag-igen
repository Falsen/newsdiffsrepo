Kostnaderna för 100-huset skjuter iväg – igen
Astrid Iselidh

Det är bygget intill Barnsjukhuset på Akademiskas sjukhusområde i Uppsala som väntas bli dyrare än beräknat.

Enligt en redovisning av pågående fastighetsprojekt som fastighets- och servicenämnden vid Region Uppsala fick ta del av på tisdagen, framgår det att bygget beräknas bli 190 miljoner kronor dyrare än budget.

– Jag är inte förvånad därför byggprojekten är svåra, den kraftigt överhettade byggmarknaden trissar upp priserna, säger Stefan Olsson (M), som sitter i nämndens arbetsutskott.

– Det är en prognos vi fått som visar på risker att det blir dyrare, men det pågår samtidigt en process för att få ner kostnaderna. Jag är inte nöjd med prognosen, säger Johan Edstav (MP), ordförande i fastighets- och servicenämnden.

Enligt Johan Edstav beror underskottet på att man haft svårt att bedöma och beräkna kostnaderna för hur lokalerna skulle utformas för att rymma och passa en viss teknisk utrustning för radiologisk undersökning.

– Man har inte vetat att det skulle bli en merkostnad. Vi tittar nu på många olika delar och strävar efter att kunna hålla oss inom de ekonomiska ramarna, säger han.

Med ett år kvar, är det rimligt att kunna nå resultat?

– Det är det vi strävar efter.

Men Stefan Olsson befarar nu att andra planerade investeringar får stryka på foten när kostnaderna för 100-huset ökar.

– I farozonen finns exempelvis ombyggnaden av strålningsapparaten för cancerbehandling. Det är en sådan sak som alla vill genomföra, men frågan är om vi kommer att ha råd, säger han.

Stefan Olsson vill betona att kostnadsökningen på 190 miljoner kronor skiljer sig från de tidigare avvikelserna från budget, eftersom det denna gång handlar om pengar som faktiskt ska betalas ut i ett pågående projekt, och inte om prognoser.

Enligt Johan Edstav kommer inga omfördelningar och omprioriteringar att ske  innan det är fastställt att prognosen stämmer.

– Vi eftersträvar nu att färdigställa byggnaden efter de ramar som regionfullmäktige gett oss, säger ordföranden.

100-huset ska stå klart 31 oktober 2018.
