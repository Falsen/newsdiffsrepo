”En storslam för oss”
Lotta Sandhammar

– Vi är väldigt glada förstås, vi går ju fortfarande på moln efter gårdagens besked om fyrspår och så kommer det här beskedet i dag. Det är jätteroligt, säger Erik Pelling (S).

Är det realistiskt med 70.000 nya bostäder?

– De ska ju inte byggas över en natt utan det här är ju en långsiktig planering som passar som hand i handske med den strategi vi redan har för Uppsalas utveckling.

Behövs det så många nya bostäder?

– Ja, på sikt behöver vi så månag nya bostäder, Uppsala växer. Till exempel vill studenter och forskare stanna kvar här, och mina och andras barn ska ha någonstans att bo när de vill flytta hemifrån.

Redan under hösten kommer förhandlingarna med regeringen att påbörjas, en process som Erik Pelling beskriver som ett givande och tagande. Inledningsvis ska Uppsala ta fram fördjupade detaljplaner för de aktuella områdena.

– Vi vill såklart ha så mycket finansiering som möjligt, och så mycket infrastruktur som möjligt – tidigt. Samtidigt vill regeringen att vi redovisar planer på hur bostäder och arbetsplatser kan byggas på ett hållbart sätt.

Hur firar politikerna i Uppsala i dag?

– Stadsbyggandsförvaltningen ska käka tårta senare i dag, det förtjänar de – de har gjort ett gediget arbete med det här hittills, även om mycket återstår. Jag, Maria Gardfjell och Marlene Burwcik kommer att vara med på firandet.
