Fruktbil välte på E4: ”Ligger frukt över hela vägbanan”
Niklas Gedda

Det var vid cirka 9.45 som larmet inkom till Storstockholms räddningscentral. En mindre lastbil lastad med frukt ska av oklara anledningar vält i norrgående körfält vid Brunnby trafikplats öster om Knivsta. Olyckan orsakade ett totalstopp och enligt räddningstjänsten ska det ligga ”frukt överallt” på vägbanan.

– Som jag förstår det ska åtminstone ett körfält rulla sakta nu men det är kraftigt begränsad framkomlighet, sade Caroline Edström, ledningsoperatör vid Storstockholmsräddningscentral, vid 10.20.

Enligt räddningstjänst ska en person skadats i samband med olyckan men inte så allvarligt att ambulansen bedömde att personen behövde sjukvård.

Vid 10.10 ska ytterligare en olycka inträffat, också den i norrgående körfält, strax norr om den ursprungliga olyckan.  Den olyckan ska dock inte ha krävt något insats av räddningstjänsten.
