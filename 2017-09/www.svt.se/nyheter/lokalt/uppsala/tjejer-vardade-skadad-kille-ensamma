Hjälpte skadad kille: ”Inga vuxna hjälpte till”
Signe Söderlund

När Emma Lundin och Nathalie Lagerlöf promenerade hem från några vänner, förbi Knivsta station natten mellan måndag och tisdag fick de se en kille sitta och skaka på en bänk. Han såg inte ut av vara många år äldre än de själva och när de kom närmare upptäckte det att han blödde kraftigt från ena armen. Bredvid honom låg en krossad spritflaska.

– Vi blev båda helt chockade och tänkte nog inte så mycket alls utan vi bara gjorde, berättar Nathalie, och pekar på en intorkad blodpöl på asfalten. Jag ringde direkt till ambulansen och Emma satte sig och försökte lugna killen.

Räddningspersonalen meddelade att de inte hade någon ledig bil just då men att Emma och Nathalie skulle ringa upp om killen tappade medvetandet.

– Han hade skärsår över hela armen och blödde jättemycket, så jag sprang och hämtade papper i en buss, berättar Nathalie.

Sedan satt de med den medtagna killen och och gjorde allt de kunde för att få honom att må bättre:

– Men vi är ju inte utbildade sjukvårdare eller något sådant, så vi ropade på hjälp när det gick förbi vuxna, men ingen brydde sig. De såg oss men gick bara förbi, berättar Emma, och fortsätter:

– Jag tycker det var väldigt dålig. Det känns skrämmande! Tänk om det är någon av oss som sitter och är svårt skadad nästa gång, och ingen kommer fram och hjälper oss.

– Om vi inte hade gått fram och hjälpt honom, tror jag att han hade varit död nu, ryser Nathalie.

Tillslut ringde Emma 112 igen och då kom ambulansen och hämtade pojken, efter att de suttit på stationen med honom i närmare tre timmar. Flickorna har inte haft någon kontakt med honom sedan dess och vet inte hur han har det.

– Vi hoppas såklart att han får den hjälp han behöver. Emma och Nathalie visade prov på sitt civilkurage. Vi gjorde det vi kunde och jag känner mig stolt, säger Nathalie.
