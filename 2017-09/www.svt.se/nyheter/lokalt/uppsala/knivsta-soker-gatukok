Knivsta söker gatukök
Niklas Gedda

Den utdragna konfliken mellan Knivsta kommun och korvmojjen har undgått få. Den slutade i tingsrätten till Knivsta kommuns favör. Men nu skrivs nästa kapitel i Knivstas jakt på ett nytt gatukök.

– Den mark som hela tiden erbjöds till Mojjens ägare, men som han tackade nej, till behöver vi få uthyrd. Nu hoppas vi att någon kan driva ett gatukök där, säger Klas Bergström (M), kommunstyrelsens ordförande.

Området som kommunen vill hyra ut ligger intill bussterminalen i centrala Knivsta, ett stenkast från pendeltågsuppgången. Det rör sig om 200 kvadratmeder av sten- och betongplattor platsen ”är förberedd för anslutning av el, vatten och avlopp och upplåts i befintligt skick”, enligt Knivsta kommuns annons.

– Vi uppmanar intresserade att söka. Vi har redan flera intressenter, säger Klas Bergström (M).

Senast den 2 oktober vill Knivsta kommun ha in ansökningar.

SVT har sökt Mojjens tidigare ägare Staffan Vikström utan att lyckas.
