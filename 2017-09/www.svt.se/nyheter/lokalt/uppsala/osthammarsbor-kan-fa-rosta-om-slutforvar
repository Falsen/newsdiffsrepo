Östhammarsbor kan få rösta om slutförvar
Julia Carlbaum

Frågan om att upprätta ett slutförvar för använt kärnbränsle vid Forsmarks kärnkraftverk har varit på tapeten länge. Nu har den politiska majoriteten i kommunstyrelsens arbetsutskott röstat igenom om att föreslå att Östhammarsborna ska få vara med och bestämma om det blir aktuellt eller inte.

– Det är en stor fråga med bäring för lång tid för Östhammarsborna. Vi tycker att det är viktigt att ha en rådgivande folkomröstning så att kommunfullmäktige får bra vägledning av medborgarna inför det stora beslutet, säger Jacob Spangenberg (C), kommunalråd.

Frågan för den rådgivande folkomröstningen föreslås vara ”Tycker du att Östhammars kommun ska tillåta ett slutförvar för använt kärnbränsle i Forsmark?”. Det är kommunfullmäktige som i juni kommer att besluta om det blir en folkomröstning eller inte.

Men innan en folkomröstning kan bli aktuell är det upp till mark- och miljödomstolen att ta ställning till om Östhammar är en lämplig plats för det använda kärnbränslet. Under fredagen blev det klart att domstolen ska hålla sin huvudförhandling om slutförvaret med början i september. Därefter lämnar de ett yttrande till regeringen.

– Så om det blir aktuellt lutar det åt att vi kan hålla folkomröstning i början av nästa år, säger Jacob Spangenberg.
