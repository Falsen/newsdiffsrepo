Biljakt med dramatiskt slut
Lotta Sandhammar

Bilen stals under vapenhot i Västerås tidigare på kvällen. Polispatruller från både Västerås och Uppsala län sattes in i jakten på de misstänkta biltjuvarna, som gick på E18 mot Stockholm.

Vid Ekolsundsbron låg en ensam polis från Enköping närmast biltjuvarna, som vände och körde tillbaka på bron i riktning västerut. De stannade bilen och började gå mot polisbilen.

– Polismannen gjorde det enda rätta – han backade. Men det var såklart mycket obehagligt, säger Tor Stens, befäl på polisens regionledningscentral.

Strax anlände polisförstärkning och de tre personerna greps. Under tiden hade bilen börjat brinna.

– Om de satt eld på den eller om den började brinna av sig själv vet vi inte säkert, säger Tor Stens.

De tre gripna fördes till polishuset i Västerås. Åtminstone en av dem är känd av polisen sedan tidigare.
