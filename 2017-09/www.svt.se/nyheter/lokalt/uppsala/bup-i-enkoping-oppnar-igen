BUP i Enköping öppnar igen
Johanna Johansson

BUP i Enköping stängdes ner förra sommaren. Anledningen var att verksamheten hade problem att rekrytera personal. Istället hänvisades patienterna till Akademiska sjukhuset i Uppsala, eller till det mobila team som funnits på plats sedan hösten 2016.

– Vi har hela tiden haft en plan på att öppna igen, säger Gunilla Svedström, verksamhetschef för psykiatrin vid Akademiska sjukhuset.

Beslutet att öppna BUP igen togs av psykiatrins ledningsgrupp under torsdagen, vilket Enköpings-Posten var först med att rapportera om.

Det har föregåtts av en utredning, där berörd personal, fackliga representanter och brukarorganisationer deltagit.

– Det här är ett bra beslut som går i den riktning som vi har önskat från politisk nivå. Det innebär att vi på ett bättre sätt säkerställer och tillgodoser medborgarnas önskemål om närhet, säger Vivianne Macdisi (S), regionråd och ordförande i sjukvårdsstyrelsen.

BUP kommer att ingå i en samlad psykiatrisk mottagning i lokaler på Linbanegatan, där vuxenpsykiatrin finns idag. Där kommer även affektiva sjukdomar (tidigare kallad allmänpsykiatri) och beroendepsykiatrin att husera.

– Syftet med att göra en samlad mottagning är att få en mindre sårbar organisation. Med en gemensam ledning finns det större möjligheter att införa nya arbetssätt och samarbetsformer. Fler personer i verksamheten innebär att personalen har fler arbetskamrater att dela uppgifter med, säger Gunilla Svedström.

De olika mottagningarna kommer att ha en gemensam chef men personalen kommer även i fortsättningen att tillhöra sina respektive sektioner. Barn- och vuxenpsykiatrin kommer att ha skilda väntrum.

Region Uppsala har tidigare haft problem med att rekrytera kompetent personal till BUP. Nu ska sju till tio nya tjänster tillsättas: psykologer, kuratorer och sjuksköterskor samt en läkare.

– Man måste satsa och jobba med nya idéer. Det här är ett nytt sätt att tänka, att jobba mer integrerat med vuxen- och barnpsykiatrin.  Det är vår förhoppning att vi kommer attrahera personal med det här nya sättet att jobba, säger Gunilla Svedström.

Rekryteringen kommer att påbörjas inom de närmaste veckorna. Först när personalen är på plats kommer mottagningen öppna. I samband med det kommer man även starta en ny mottagning för unga vuxna i åldrarna 16-25, med målet att underlätta övergången från barn- och ungdomspsykiatrin till vuxenpsykiatrin.

Psykiatrins nya organisation ska rymmas inom ramen för den befintliga ekonomin, vilket innebär att det inte tillkommer några kostnader för den återuppstartade verksamheten.

– Lokalen har vi redan och personalen flyttade vi över till Uppsala när BUP stängdes ner, så de tjänsterna för vi över till Enköping igen, förklarar Gunilla Svedström.
