Dricksvattnet måste ännu kokas
Lotta Sandhammar

– Sedan i fredags har vi rengjort, klorerat och fyllt på vattentornet. I går tog vi nya prover och de får vi svar på nu på onsdag, säger Danielle Lilttlewood, VA-chef i Enköping.

Det troliga är att kokningsrekommendationen då kan hävas.

– Det finns alltid en risk att proverna inte godkänns, men jag bedömer den som liten.

Det har nu gått tio dagar sedan kommunen slog larm sedan prover visat på så kallade koliforma bakterier i dricksvattnet, bakterier som normalt bland annat återfinns i tarmarna hos djur och människor.

LÄS MER: Enköpings kommun: Koka dricksvattnet

Bakterierna spårades till en brunn i Vånsjöbros vattentäkt, och därifrån hade de spridit sig till vattentornet. Brunnen har nu kopplats bort från dricksvattenledningarna.

– När vi fått ok på proverna från vattentornet och kokningsrekommendationen hävts så styr vi om fokus. I nästa vecka kommer en konsult som ska påbörja besiktning av alla brunnarna kring vattentäkten i Vånsjöbro för att hitta orsaken till bakterierna, säger Danielle Littlewood.

På kommunens hemsida finns information om vilka områden som ännu berörs av kokningsrekommandationen.
