Trafikverket föreslår: Fyrspår Sthlm-Uppsala
Rufus O Jägemar

Under torsdagen presenterade Trafikverket sin plan för Sveriges infrastruktur framöver. Ett uppdrag de fått tilldelat av regeringen.

Uppdragets beskrivning sammanfattades som följande:

”Regeringen uppdrar åt Trafikverket att upprätta ett förslag till en nationell trafikslagsövergripande plan för utveckling av transportsystemet för perioden 2018-2029. Regeringen uppdrar vidare åt de regionalt utvecklingsansvariga aktörerna (länsplanerupprättarna) att för respektive län upprätta ett förslag till trafikslagsövergripande länsplan för regional transportinfrastruktur för perioden 2018-2029.”

Planen presenterades av Trafikverkets generaldirektör Lena Erixon och överlämnades till infrastrukturminister Tomas Eneroth (S) under eftermiddagen.

För Uppsala läns del var knäckfrågan i planen det eventuella fyrspåret mellan Uppsala och Stockholm och under presskonferensen framkom det att Trafikverket förespråkar fyrspår mellan Stockholm och Uppsala något som väntas kunna skapa minst 50.000 bostäder kring sträckan.

– Det är klart att det visar vilken möjlighet det finns när vi diskuterar både infrastruktur och bostäder. Vi bygger framtida samhällen, säger Thomas Eneroth (S) under presskonferensen.

Däremot är det fortfarande oklart när fyrspåret kan vara klart – eller om det de facto blir av. Planen gäller åren 2018-2029 och är tänkt att cementeras våren 2018. Dock måste planen dessförinnan ut på remiss innan den kan fastställas av riksdagen.

En central fråga för regeringens del har varit hur man säkerställer en hög standard i järnvägsnätet nu och framöver. Också frågor kring en eventuell framtid för snabbtåg längs befintliga och nya stambanor är också central – frågor som har varit en del av Sverigeförhandlingen som sjösattes 2014.

Trafikverket föreslog att höghastighetsbanan Ostlänken, mellan Järna och Linköping, får en hastighet på 250 kilometer i timmen.

Trafikverket föreslår också i sin nationella plan för transportsystemet att det byggs en ny kustnära järnväg mellan Umeå och Skellefteå (Norrbotniabanan), med mötesseparering på flera sträckor.

– Vi föreslår att vi sätter i gång första delsträckan under den här planperioden, säger Lena Erixon.

Förbifart Stockholm är också tänkt att färdigställas under den aktuella perioden. Åtgärder föreslås också på E4 och E10.

För att öka trafiksäkerheten föreslås mötesseparering på det nationella vägnätet, och samfinansiering av åtgärder på det regionala vägnätet. Planförslaget rymmer även förslag på trafiksäkerhetskameror, åtgärder för ökad och säker cykel, samt utveckling av automatiska nykterhetskontroller på strategiskt viktiga platser såsom hamnar och utvalda vägsträckor.

712 miljarder kronor

Totalt kommer trafikverket fördela 712 miljarder kronor, inklusive banavgifter, trängselskatter och medfinansiering. 75 procent av  planen är investeringar i järnvägsnätet. Den ekonomiska ramen, som ligger på 622,5 miljarder, innebär en ökning med drygt 100 miljarder jämfört med nuvarande transportplan som sträcker sig till 2025.

– Det gäller att vi säkerställer att vi moderniserar, rustar upp järnvägen. Att vi får ett bättre underhållssystem, säger Trafikverkets generaldirektör Lena Erixon på presskonferensen.

För järnvägen föreslås fortsatta åtgärder för att stängsla in och övervaka anläggningen för at töka säkerheten.

Dock menar Trafikverket att de pengar som myndigheten fått av regeringen räcker inte att upprätthålla kvaliteten i hela landet.

– Delar av nätet kommer att tappa i senare delen av den här planperioden, säger Lena Erixon.

Samtidigt menade man också att pengarna heller inte kommer räcka hela vägen för att nå de klimatmål regeringen önskat utifrån planen.

Uppsalas kommunalråd Erik Pelling (S) är nöjd med beskedet gällande fyrspår.

– Min första spontana reaktion är ”Jippi” förstås, äntligen! Det är jättebra för Uppsala vi har jobb hårt i många många år för komma med i Trafikverkets planering överhuvudtaget. Vi fanns inte med i förra planen, och nu finns vi med, det är ett jättekliv framåt .

Enligt kommunalrådet öppnar fyrspåret upp för mycket potential. Inte minst gällande en eventuell tågstation i Bergsbrunna i Uppsala – något som tidigare diskuterats.

– Det ger oss förutsättningar att planera framåt. När vi kan börja och när det blir färdigt återstår att se, men vi kan åtminstone börja med arbetet.

Han ser även beskedet som ett steg för ytterligare tillväxt i en redan stark region.

– Det här kommer öka intresset för investeringar, locka företag och bostadsbyggare som vill investera i den södra delen av Uppsala. Det ger oss helt annan skjuts kring det arbetet jämfört med tidigare, och det ger också pendlarna hopp om bättre pendlingstider, säger han.

Även Knivstas kommunalråd Klas Bergström (M) välkomnar beskedet.

– Egentligen är jag inte jätteförvånad. Jag har haft förhoppningarna hela tiden.

Fyrspåret var dock inte med i den tidigare delrapporten?

– Nej, men ur ett rent rationellt perspektiv var det den rätta vägen att gå fram om man ser till det nuvarande och framtida behovet i regionen.

Enligt Klas Bergström (M) öppnar nu beskedet upp för expansion.

– I Bergsbrunna och Alsike hoppas vi ju att det ska komma till nya stationer.

Vidare berättar kommunalrådet att farhågor framöver kan innefatta det faktum att Knivsta nästan växer för snabbt.

– Ja, inom kort kommer även regeringens samordnare Edstav [miljöpartistisk ledamot i regionfullmäktige i Uppsala samt regeringens statliga samordnare för framtidens bostads- och stadsområden red. anm.] presentera sin plan – och då måste vi ju med grund i den och Trafikverkets plan se över hur vi inom den kommunala politiken anpassa oss till förutsättningarna.

Det finns redan röster som menar att Knivsta växer för fort?

– Ja, det stämmer och det är just sådana frågor vi måste förhålla oss till – samtidigt som vi som region måste utvecklas, säger han.

Också Region Uppsala och Länsstyrelsen välkomnar beskedet.

– Detta är en viktig del av det nationella transportsystemet som skapar möjligheter för hela landet. Idag är sträckan en flaskhals som påverkar även Norrland. Det handlar också om tillgängligheten till Arlanda, som är en port ut mot hela världen. Dagens besked innebär mycket för tillväxten, för jobbskapandet och för byggandet av nya bostäder i regionen, kommenterar Börje Wennberg, ordförande för regionstyrelsen i Region Uppsala i ett pressmeddelande.

– Det är glädjande besked att fyrspårsatsningen bedöms vara ett prioriterat område. Hela regionen är redo och ense att jobba gemensamt för detta, och för att det ska bli av så fort som möjligt. Regionen Stockholm-Uppsala är väldigt betydelsefull för hela landets tillväxt så i denna fråga kan det inte finnas någon tvekan, kommenterar Göran Enander, landshövding för Uppsala län i ett pressmeddelande.
