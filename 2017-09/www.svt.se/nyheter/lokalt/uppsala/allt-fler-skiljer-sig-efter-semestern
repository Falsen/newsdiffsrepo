Flest skiljer sig efter semestern
Johanna Johansson

Det är flera internationella studier som visar på fenomenet. En stor andel skilsmässor sker i direkt anslutning till avslutade semestrar.

– Vi har länge trott att det bara är något vi säger. Men det är vetenskapligt belagt att faktiskt stämmer, säger Monica Buhrman, psykolog och psykoterapeut vid Uppsala universitet.

Även i Sverige kan man se en liknande tendens.  De senaste åren ansökte i genomsnitt  flest par om skilsmässa i september, följt av mars och januari.

En av de största bakomliggande faktorerna tror forskare ligger i att semestern ofta blir en tid ”nu eller aldrig” för par i icke välfungerande relationer.

– Det finns många par som försöker lappa ihop det under semestern. Och när det inte lyckas så blir det ett slags reaktion på det och paren ansöker om skilsmässor, säger Monica Buhrman.

Att många ansöker om skilsmässa i mars, tror Monica Buhrman beror på att det tar tid för många par att ordna det praktiska inför skilsmässan.

Att ledigheten är en tid att arbeta på relationen, stöds av statistiken. December och juli är de månader då tingsrätterna i genomsnitt får in minst antal skilsmässoansökningar. Men att vänta med att ta itu med relationsproblemen till semestern är inte en bra idé, enligt monica Buhrman.

– Det är viktigare att fungera som ett par och en familj i vardagen och inte under semestern. Det är viktigt att tänka på kommunikationen och att arbeta på sin relation varje dag, säger hon.
