Klubb HBTQ-utbildas: ”Det är inte fel att vara queer”
Joel Swahn

Uppsalaklubben är en av tio föreningar inom SAFF som har anmält sig att delta i utbildningen.

Johannes Johansson har flyttat från Småland till Uppsala för att spela amerikansk fotboll genom Celsiusskolans idrottsutbildningar där han nu pluggar andra året. Han tycker att initiativet till HBTQ-utbildning är positivt.

– Jag tycker att alla ska bli lika behandlade. Det ska inte spela någon roll vilken sexualitet du har eller vad du tänder på. Utbildning är bra därför att det finns personer som behöver lära sig att det inte är fel att vara homosexuell, bisexuell, transsexuell eller queer.

Genom utbildningen ska spelare och ledare bli mer medvetna om HBTQ-begrepp, normer och normkritik. RFSL anordnar utbildningen som går under namnet Introduktion till inkludering.

– Vid två till tre tillfällen får föreningar en introduktion till hur man kan bli mer inkluderande. Vid det första tillfället lär man sig mer om begreppen. Vid det andra tillfället tittar man på hur man jobbar i sin förening med dessa frågor och hur man bli mer inkluderande, säger Kristina Ullgren, kommunikatör vid RFSL.

Vilket språkbruk som finns i föreningar är centralt för det arbetet.

– I många olika verksamheter kan det handla om att man måste jobba med den interna miljön. Det kan handla om vad man pratar om på raster, att det finns vissa jargonger att jobba på och hur välkomnadet av nya medlemmar ser ut.

Johan Sedin är sportchef för Uppsala 86ers och teamansvarig för NIU (nationella idrottsutbildningen) amerikansk fotboll på Celsiusskolan. Han tycker att det redan i dag finns ett bra språkbruk i föreningen.

– Man måste vara tydlig som ledare och tala om vad som gäller. Om några säger något opassande måste man direkt ta tid för att prata om vad som sägs och varför.

Arvand Keyvani går första året på Celsiusskolan och är med i ett av 86ers juniorlag.

– Ibland blir det såklart tuff stämning och att man klagar på varandra.

Vad kan man få höra när det blir tuff stämning?

– Oj, många olika ord men inte så jättefula. Ungefär ”skärp dig, vad fan håller du på med”.

Martin Söderberg, ordförande i Uppsala 86ers, har redan gått utbildningen som nu ledare och spelare ska delta i.

– Jag tror att det i olika sporter i dag är så att vissa personer ibland känner sig förnedrade eller blir ledsna när de får en utskällning. Jag tror att om man uppmärksammar det här tidigt så slipper vi kanske mer av det och att stämningen blir gemytligare.

RFSL:s utbildning lanserades 2016 och kurserna är totalt sex timmar långa.
