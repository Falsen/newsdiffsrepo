Hassans (L) attack: ”Starta haverikommission”
Niklas Gedda

Nya Studenternas, en fotbollsarena i Allsvensk klass med plats för 10.000 åskådare, togs fram under hösten 2015. Men den beräknade kostnaden på 390 miljoner för bygget har sedan dess hamnat i ett nytt läge. Uppsala har ökat sin byggtakt av skolor, bostäder och förskolor så pass att byggmarknaden överhettats och byggbolagen har hamnat i förarsätet. Bygget skulle ha kommit igång under sommaren 2017 men är nu försenat.

Bildextra: Här är nya Studenternas

– De sitter med triumf på hand och kan sätta priser över det normala. Vi har förhandlat sedan i mars och nu börjar vi närma oss en lösning, säger Eva Sterte, vd för Uppsala kommun Sport- och rekreationsfastigheter AB, det bolag som preojektleder byggnationen.

Hon vill inte uppge några siffror, men klart är att prislappen höjts. Den 15 september ska ett färdig förslag på kostnad godkännas av bolagets styrelse. Därefter går ärendet vidare för ett sista klartecken i Kommunstyrelsen den 18 oktober.

Det här har fått Liberalernas oppositionsråd Mohamad Hassan att se rött. Han är kritisk till hur den rödgröna majoriteten i kommunen hanterat ärendet.

– Vi får ingen insyn. Jag har full respekt för Sport- och rekreationsfastigheters jobb och att de gör allt för att förhandla ner priserna. Men det spelar ju ingen roll när vi i oppositionen inte får ta del av vilka siffror det rör sig om. Inte heller Uppsalaborna, säger Mohamad Hassan (L).

Rickard Malmström (MP), ordförande i bolagets styrelse och kommunalråd tar dock kritiken med ro.

– Det är viktigt att vi låter bolaget förhandla i lugn och ro och inte kastar ur oss siffror som egentligen bara är spekulationer innan de är låsta. Jag tycker att det låter som att Mohamad Hassan bara är nyfiken, det skulle jag också vara. Dessutom sitter flera från oppositionen, inklusive Liberalerna, också i styrelsen, säger han.

Han har själv sett åt vilket håll det verkar gå med prislappen för Nya Studenternas men vill inte uttala sig om det så länge allt inte är klart.

– Det jag kan säga är att det är inom ramen för vad som är godtagbart för att sätta igång och bygga om vi kommer överens i Kommunstyrelsen, säger Rickard Malmström (MP).

Nya Studenternas är tänkt att invigas på nyårsafton 2021.
