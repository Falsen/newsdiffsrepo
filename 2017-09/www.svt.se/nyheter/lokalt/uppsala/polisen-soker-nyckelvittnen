Polisen söker nyckelvittnen
Rufus O Jägemar

Ett stort antal personer har hörts i ärendet gällande det dödsfall som skedde under tisdagsmorgonen på Studentvägen i Uppsala.

Ingen person sitter i nuläget frihetsberövad för det misstänkta mordet och polisen är mycket måna om att komma i kontakt med personer som kan ha sett något.

– Det är av största vikt att vi kan kartlägga offrets sista tid i livet. Vi har fortfarande ingen som har sett själva dådet, så vi vill jättegärna komma i kontakt med någon som kan ha sett något. Inte nödvändigtvis då under tisdagsmorgonen utan även under dagen innan och så vidare, säger Uppsalapolisens Christer Nordström.

En man anhölls i början av veckan misstänkt för dådet. Hans greps i en lägenhet i Uppsala under lugna former. Misstankarna mot mannen, som är i 20-årsålder, har däremot försvagats.

– Han är inte helt avförd från utredningen, men han sitter inte frihetsberövad i koppling till detta fallet längre.

Polisen arbetar nu vidare med andra spår.

– Vi arbetar vidare med många teorier för tillfället. Vi tror fortfarande att den nu avlidne mannen var i området för att plocka burkar, däremot är vi inte helt säkra på att själva brottsplatsen faktiskt är den där han hittades.

Hur menar du?

– Vi kan inte med hundra procent säkerhet veta att det var där det skedde.

Vad är det viktiga nu?

– Det viktiga är att få får in ny information som kan föra utredningen framåt. Den avlidne mannen har rört sig i Uppsala under en tid och vår förhoppning är att någon kan ha sett något som kan vara av värde för oss.

Offret hittades under tidig tisdagsmorgon av förbipasserande. Liggande livlös på Studentvägen i Uppsala. Han dödförklarades senare på Akademiska sjukhuset i Uppsala.
