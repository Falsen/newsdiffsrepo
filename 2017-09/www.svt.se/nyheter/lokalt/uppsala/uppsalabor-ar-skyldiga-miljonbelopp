Uppsalabor skyldiga miljonbelopp
Ellen Zettergren

Ungefär 18 000 personer i landet har pågående skulder hos Kronofogden från åren 1992 till 1995, vilket också var tiden för den senaste bostadskrisen. Flest skuldsatta finns i de större kommunerna som Stockholm, Göteborg och Malmö. Det visar siffror som nyhetsbyrån Siren sammanställt.

I Uppsala län så toppar Uppsala kommun listan med 227 personer som har en sammanlagd skuld på 74 miljoner kronor. Lägst skuld har Knivsta kommun, där 19 personer är skyldiga sammanlagt 800 000 kronor.

Sett till skuldbeloppen för landets alla kommuner så hamnar Uppsala på en nioendeplats.

– Många av skulderna är förmodligen kopplade till finanskrisen. En del avser lån på fastigheter som såldes till låga belopp. Andra skulder avser personer som drev företag som gick under och där man ofta har gått in med en personlig borgen, säger Johan Krantz, analytiker på Kronofogden till Siren.

Den sammanlagda skulden för hela landet uppgår till närmare 6,3 miljarder kronor.
