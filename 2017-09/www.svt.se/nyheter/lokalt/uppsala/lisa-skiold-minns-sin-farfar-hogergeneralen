Lisa Skiöld minns sin farfar ”högergeneralen”
Märta Gross Hulth

– När jag var liten var det ju ganska nytt fortfarande. När någon vuxen hörde att jag hette Skiöld frågade de om jag var släkt, berättar Lisa Skiöld.

Hennes farfar Lars Skiöld satt med i Statens högertrafikkommission som operativt ansvarig för högertrafikomläggningen på 60-talet. Han syntes ofta i media och kallades av många för ”högergeneralen”. Men Lisa Skiöld tillägger att han var general även på ett annat område.

– Han var också midsommargeneral varje år i gamla Gottsunda där de bodde. Han höll i alla lekar och fixade.

Hans roll i svensk trafikhistoria har många gånger gjort sig påmind.

Här kan du se Lars Skiöld i ett program om högeromläggningen i Öppet arkiv.

– Det är klart att det här har varit en del av släktens historia på många sätt. Jag har också två fastrar som är tvillingar som var med i nån kampanj kring det där. Det är fortfarande folk som hajar till, för de i 70-årsåldern är det en stor grej. Men det var mer när jag var barn, berättar Lisa Skiöld som är född på 70-talet.

Vid det laget hade Lars Skiöld lämnat trafiken och var istället vd på Tipstjänst, då han bland annat anställde Lars-Gunnar Björklund.

– Det blev en jag mötte Lassie-grej, säger Lisa Skiöld och skrattar.

Hon är väl påläst om sin farfars liv eftersom hon som student korrekturläste hans memoarer.

– Det är memoarer blandat med trafikhistoria – en mycket speciell bok. Där beskriver han mycket av högeromläggningen men också allmänt om trafikforskning.

Hon berättar att han aldrig överträdde några hastighetsgränser.

– Farfar bodde i Jämtland de sista åren av sitt liv. När man åkte med honom på jämtländska vägar körde han aldrig maxhastigheten. Det kändes oändligt långsamt att åka med honom.

Men det har präglat henne så pass mycket att hon själv alltid följer hastighetsgränserna.

Hur var din farfar som person?

– Han var en fascinerande person på en massa sätt. En väldigt tydlig ledarmänniska, det var han i släkten också. Det var påtagligt när han inte längre var med på julafton. Mycket humor, men samtidigt väldigt bestämda uppfattningar. Han hade en ganska egocentrisk livsstil som gjorde att han jobbade sex dagar i veckan. Den sjunde dagen ville han ta det lugnt och jobba i skogen. Sen insåg han långt senare att hans hustru fick jobba väldigt mycket med fem barn.

Lisa Skiöld berättar också att han efter pensionen levde ett helt annat liv med musik och målning. Men omläggningen till högertrafik gjorde sig påmind livet ut.

– Det gänget som genomförde det där blev ju väldigt tajta. De sågs varje år på det här datumet, det var en av de viktigaste datumen i hans liv. Barnbarnens födelsedagar var mindre viktiga. Det var farmor som höll reda på det, säger Lisa Skiöld med ett leende.
