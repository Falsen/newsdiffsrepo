Enköping hoppas på folkfest under Trädgårdsdagen
Johanna Johansson

När Trädgårdsdagen arrangerades för första gången kom omkring 5000 besökare. Förra året hade besöksantalet växt till 12.000 personer och i år väntas 15.000.

– Hela Enköping kommer ut, det är en riktig folkfest. Vi har också breddat programmet med olika teman, som mat och hälsa, säger Johan Arvidsson, ordförande för Trädgårdsdagen och trädgårdsmästare på Enköpings kommun.

På temat hälsa kommer besökarna bland annat kunna lära sig olika sätt att träna av brottaren Martin Lidman. Kommunen anordnar också ”Lilla parkloppet” för alla springsugna barn. De minsta kommer också kunna klappa djur, rida på ponnys, och få prova på trädklättring som en riktig arborist.

På stora scen kommer trädgårdsprofilen Peter Englander föreläsa. Där kommer även Enköpingsgruppen Återsken framföra några nummer.

Den som vill veta mer om Enköping och dess parker kan hänga med på någon av de olika guidade turer som hålls under dagen.

– Det roligaste är vår dramatiserade stadsvandring där besökarna får möta folk i medeltidskläder som kommer showa och sjunga, säger Johan Arvidsson.

För hungriga besökare kommer det att finnas en matmarknad och restauranger som serverar lokalproducerad mat.

– Det nya för i år är att i har ett ökat antal utställare, hela evenemanget har blivit större, säger Johan Arvidsson.

Vad betyder Trädgårdsdagen för Enköping?

– Det betyder nog mycket. Från början ville vi inspirera folk att tänka mer på det gröna, och uppmärksamma parkerna i Enköping. Men nu har eventet växt, man träffar sina gamla vänner och står och pratar. Folkvimlet har blivit lika viktigt som det gröna.

Trädgårdsdagen pågår mellan klockan 10 och 16 och inträdet är gratis.
