Då var Uppsala fullt av bordeller
Johanna Johansson

Det blir en stadsvandring med Uppsalas mörkare historia på agendan. Vid Ekermanska huset, bredvid Gustavianum, höll till exempel Besiktningsbyrån till vid 1800-talets slut. Dit skulle alla prostituerade gå för att registrera sig och genomgå regelbundna hälsokontroller.

– Det var ju dramatiska livsöden och en social misär i hela Uppsala under den här tiden. Det var många flickor som kom från landet och var fattiga och inte fick arbete, säger Uppsalaguiden Lena Ahlström.

Det var inte bara prostitution som präglade samhället, alkoholen flödade i stora mängder och många brände hemma. Enligt Uppsalaguiden Ingrid Persson var alkoholkonsumtionen ungefär fyra gånger så hög som den är i dag.

– År 1855 blev det förbjudet att bränna hemma och staden tog över kontrollen över brännvinsbrännerierna.Det infördes en skatt på sprit på 80 procent, vilket gjorde staden väldigt rik. Det blev motorn till Uppsalas industrialisering på 1800-talet, berättar hon.

Stadsvandringen Brännvin och prostitution pågår mellan klockan 10 – 11:15 på lördagsförmiddagen och avgår från Gamla Torget.

Fler aktiviteter under Kulturnatten kan du läsa om här.
