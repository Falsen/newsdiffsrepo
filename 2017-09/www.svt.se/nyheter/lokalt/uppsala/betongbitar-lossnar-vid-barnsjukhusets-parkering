Betongbitar lossnar vid barnsjukhusets parkering
Astrid Iselidh

Parkeringsgaraget vid Akademiska barnsjukhuset och kvinnokliniken, som är nära 40 år gammalt, måste renoveras. En tredjedel av garaget är idag avstängt, på grund av att bland annat betongdelar lossnat och ramlat av.

– Garaget är bland annat angripet av vägsalt som kommer in med bilarna. Sprickor har också uppstått i och med bygget av 100-huset i närheten. Det är gammalt och behöver rustas, och att bygga ett helt nytt garage skulle bli betydligt dyrare, säger Johan Edstav (MP), ordförande i Region Uppsalas fastighets- och servicenämnd.

Runt 40 miljoner kronor kommer renoveringen att kosta, och målet är att garaget ska stå klart före invigningen av  det nya 100-huset, som i sin tur ska stå klart nästa höst.

Det innebär enligt Johan Edstav att garaget kommer att stängas helt under renoveringen, och att besökare till både barnsjukhuset och det nya 100-huset sedan ska samsas om parkeringsplatserna i tvåvåningsgaraget.

Ser ni en risk med att parkeringssituationen på sjukhusområdet blir pressad?

– Det är det garage på sjukhusområdet som det är lägst beläggningsgrad på idag. I och med att en del av garaget för tillfället är stängt kan jag inte svara på det. Men det kommer att behövas en del parkeringsplatser på den västra sidan när 100-huset går i drift, och vi kommer att se över parkeringssituationen på sikt.
