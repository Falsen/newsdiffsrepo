De öppnade sitt hem för argentinsk musiker
Anders Nord

Live at Heart är i full gång i Örebro, och staden fylls av både musiker och besökare. Två som rest långt är Ezekiel de Lima och hans flickvän Laura Mira Lôpez. De är från Argentina och har varit på väg i fem månader genom Europa. Under denna tid har Ezekiel de Lima spelat på olika festivaler, och nu är det alltså dags i Örebro.

TV: Se hela inslaget

De har inte nyttjat hotell för sitt boende, utan har hela tiden ”soffsurfat”. Det innebär att de bor hemma hos personer på de olika orterna, och på så sätt får inblick i olika kulturer och kommer samtidigt närmare människorna på platsen. Paret uppskattar att få lära känna nya platser genom att bo hemma hos folk.

I Örebro är det Jörgen Lennqvist och Ann-Sofie Lennqvist-Lindén som för första gången testar att ta emot soffsurfare. De såg att Live at Heart sökte sängplatser åt artisterna och anmälde att de kunde ta emot någon på besök i stan.

– De här kulturarbetarna är inte superrika och de ger så mycket glädje i stan. Det var självklart för att ta emot dem. Vi kan absolut tänka oss att ta emot soffsurfande artister igen, säger Ann-Sofie Lennqvist-Lindén, som tycker det är en rolig upplevelse att träffa folk från andra ställen.

Ezekiel de Lima ska framträda sammanlagt sex gånger under Live at Heart. Han är entusiastisk inför musikfestivalen, och hoppas växa som musiker under veckan.

– Det är en annorlunda upplevelse, och inte likt något jag varit med om tidigare, säger Ezekiel de Lima, som skrivit sin egen musik i tio år och fortsätter:

– Det är så mycket som pågår och det liknar inte de festivaler jag tidigare medverkat på.
