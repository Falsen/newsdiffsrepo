Få länsbor förväntas rösta i kyrkovalet
Julia Eriksson

Över fem miljoner personer har rätt att rösta, men endast en liten del av alla röstberättigade kommer göra det, om man ska utgå från tidigare års valstatistik.

Vid det senaste kyrkovalet 2013 var det endast 700.000 medlemmar som röstade, och i Örebro pastorat var valdeltagandet bara 10,5 procent.

När SVT Nyheter Örebro pratar med olika väljare så säger flertalet att de inte tänker rösta.

– Jag är inte så insatt i kyrkovalet om jag ska vara ärlig, säger örebroaren Britta Blomberg.

– Jag har aldrig satt mig in i det. Jag känner inte att jag är tillräckligt engagerad för att rösta, säger Ann-Louise Hedly.

Men Lovisa Öhlin ser sitt deltagande i kyrkovalet som en möjlighet att påverka samhällsutvecklingen.

– Jag tänker rösta. Jag röstar främst för att jag inte vill att SD ska få så mycket makt. De har mobiliserat nu för att ta sig in i kyrkofulmäktige. Det tycker jag inte om, så därför ska jag rösta på något annat parti, säger Lovisa Öhlin.

I kyrkovalet väljer man vem som ska styra kyrkan de kommande fyra åren – lokalt, regionalt och nationellt.
