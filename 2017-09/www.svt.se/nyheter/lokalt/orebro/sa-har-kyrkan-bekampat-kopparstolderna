Så har kyrkan bekämpat kopparstölderna
Jesper Mattsson

En familjegrav som förstörts och plundrats på kopparräcken.

Och en verkstadslokal där runt ett halvt ton koppartak lyfts bort.

Även i sommar har tjuvar slagit till mot Svenska kyrkans lokaler och kyrkogårdar för att komma över koppar. Men det är stor skillnad på hur mycket som stjäls nu jämfört med den stora stöldvågen för sju år sedan.

– Vi är betydligt bättre rustade nu, säger Patrik Olsson, VD för Kyrkans försäkring.

En stor del av de svenska kyrkobyggnaderna är försäkrade i Kyrkans försäkring, som ägs av 190 församlingar, pastorat och stift. Där har man sett att det nu börjar komma in  försäkringsärenden om kopparstölder igen efter några lugnare år. Men trots stigande världsmarknadspriser på koppar är det ändå ganska små mängder som stjäls varje gång.

När det var som värst var det inte ovanligt att personalen på morgonen upptäckte att hela eller delar av kyrkotaket försvunnit under natten. Tonvis med koppar stals från kyrkorna.

– Det ökade dramatiskt 2010, säger Patrik Olsson.

Svenska kyrkan började då blicka ut över världen för att se hur andra länder löst problemen med stölder. Det visade sig snart att Storbritanniens kyrkor utsattes för liknande stölder. Där var det hela tak av bly som stals, men där fanns också ett sätt att spåra tjuvarna. Taken märktes med unik DNA-vätska, som gjorde att det gick att se var de var stulna om man hittade stöldgodset.

Kyrkans försäkring köpte in märkningsutrustning, som sedan använts av många svenska församlingar.

Kyrkorna har också samarbetat med Polisen, Trafikverket och elbolagen för att minska stölderna. Bland annat har det handlat om att göra det svårare att sälja stulen koppar i Sverige.

– Det var det som drev det: att man snabbt kunde få pengar för det, säger Patrik Olsson.

I de församlingar som var särskilt utsatta under stöldvågen 2010-2011 räknar försäkringsbolaget att det kommer att bli betydligt lugnare nu. Orsaken är enkel: koppartaken har bytts ut mot andra material.

– Det finns inte så himla mycket kvar att stjäla där, säger Patrik Olsson, VD för Kyrkans försäkring.
