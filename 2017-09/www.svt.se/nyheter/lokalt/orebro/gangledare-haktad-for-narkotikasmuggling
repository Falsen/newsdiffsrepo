Gängledare häktad för narkotikasmuggling
Andreas Ericson

Hösten 2013 greps fem personer misstänkta för att ha smugglat in nästan fyra kilo cannabis till Sverige. En kvinna som nu är 25 år dömdes och har avtjänat ett 1.5 årigt fängelsestraff. Trots det har åklagaren fortsatt att driva ärendet och i somras kom genombrottet.

En man som varit häktad i sin frånvaro misstänkt för inblandning kunde i mitten av juli gripas av dansk polis. Han fördes till Örebro där han nu sitter häktad misstänkt för narkotikasmuggling.

Han misstänks för inblandning i en smugglingshärva där narkotika från Köpenhamn smugglats in via Malmö och sen vidare genom landet. Efter en insats i Mjölby kunde flera personer gripas. Utredningen har fortsatt och i onsdags morse kunde polisen slå till på nytt och grep då ytterligare två personer som figurerat i fallet sedan tidigare. En av dom är en man  i 40-årsåldern som pekats ut som ledare för det kriminella nätverket Black Cobra.

– Jag vill inte kommentera varför utredningen återupptagits men jag kan bekräfta att han har häktats misstänkt för narkotikabrott och narkotikasmuggling idag, säger åklagaren Mårten Hallsten.

De nu häktade personerna nekar till brott.
