Besvikelse över Trafikverkets prioriteringar
Johannes Weckström

– Jag är oerhört besviken över att en av de absolut viktigaste satsningarna för jobben inte bara i vår region, utan faktiskt i Sverige när det gäller att få fram gods till våra viktiga industrier skjuts på framtiden, säger Andreas Svahn (S).

I Trafikverkets förslag till plan över de kommande årens investeringar finns 700 miljarder kronor för att förbättra infrastrukturen i Sverige fram till 2029. Men den sista delen av ombyggnationen som planerats för sträckan Hallsberg – Mjölby med dubbelspår skjuts på framtiden. Sträckan är viktig för godstransporter på järnvägen, menar Svahn.

– Godsståket genom Bergslagen är ju en pulsåder för godstrafik och jag är också besviken utifrån det faktum att regeringen i sina direktiv till Trafikverket varit väldigt tydlig med att man ska föreslå åtgärder som syftar till att flytta gods från lastbil till järnväg för att minska klimatutsläppen, säger Svahn.

I den tidigare, fastställda planen för 2014-2025 fanns ombyggnaden av sträckan inplanerad och sista delen mellan Hallsberg och Stenkumla skulle ha påbörjats nästa år.

– Fram till år 2025 fanns hela dubbelspårsutbyggnaden mellan Mjölby och Hallsberg med. Dock var inte sista etappen fullt finansierad och då utgick nog alla inklusive mig från att man i det här förslaget som presenterades idag skullen ha det finansierat fullt ut och att det skulle vara klart till 2025, säger Svahn.

Han ställer sig också frågande till varför myndigheten frångår de direktiv regeringen satt upp.

– Regeringen är väldigt tydlig med att man skall föreslå åtgärder som syftar till att flytta över gods från lastbil till järnväg för att då se till att minska klimatutsläppen.

Han hoppas nu kunna samla flera krafter för att påverka regeringen inför fastställandet av Trafikverkets planerade satsningar.

– Jag har redan varit i kontakt med regeringskansliet för att framföra att jag har stora förhoppningar att man gör ett annat ställningstagande när man gör färdigt, säger regionsstyrelsens ordförande Andreas Svahn (S).
