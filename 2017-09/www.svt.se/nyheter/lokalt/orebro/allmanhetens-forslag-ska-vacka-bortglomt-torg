Allmänhetens förslag ska väcka bortglömt torg
Johannes Weckström

Fisktorget i Örebro är det många som passerat. Att nattsuddarna på helgerna inte lagt det på minnet är väl inget konstigt och må väl vara, men faktum är att platsen, på grund av sin anonyma framtoning, lätt så att säga går en förbi.

– Det har ju en väldig förbättringspotential. Det ligger ju väldigt bra till i stan och har väldigt fint läge vid vattnet men som det är nu, så är det inte så mycket vistelsevärden här som gör att man vill stanna upp. Men det är ju väldigt mycket folk som rör sig över platsen, så det skulle kunna bli väldigt bra i framtiden, säger Lovisa Berg, som är landskapsarkitekt.

Innan arbetet under hösten börjar med att planera för torgets ansiktslyftning så kan medborgarna säga sitt. På torsdagen var representanter från kommunen och City Örebro och satte upp en förslagslåda. Förhoppningen var att många barn med sin obegränsade fantasi skulle dyka upp med idéer.

– Vi är här för att få in synpunkter från allmänheten. Man skall kunna tycka till hur man skall kunna använda torget i framtiden, säger Lovisa och fortsätter: Vi har fått in ganska mycket synpunkter redan. Vi påbörjade det här arbetet tidigare i sommar, så vi har fått in ungefär 50-60 förslag. Synpunkterna är både positiva och negativa. Det kan handla om biltrafik, eller att man skall ha med barnperspektivet, skapa sittplatser och öka vattenkontakten. Fler vistelsevärden helt enkelt.

Men att tänka in helheten i sitt förslag om en offentlig plats är inte helt lätt.

– En plats är ju så olika beroende på tiden på dygnet och tiden på året. Det är viktigt att man tänker in alla aspekter, säger Stina Storm, vs på City Örebro.

Hon skulle gärna ha fler vilda idéer från medborgarna, som ju är uppvärmda genom konstbiennalen Open art.

– Jag tycker det var roligt när man gjorde rosa gatan och popcornen. Man vågade göra någonting helt crazy och annorlunda. Det tror jag har skapat en möjlighet för örebroarna att tänka lite större utanför den så kallade boxen, säger Stina Storm

Förslag tas emot av kommunen till och med den 30 september.
