Tågolycka utanför Örebro – har kört in i personbil
Johan Pisoni

Ett passagerartåg har av okänd anledning kolliderat med en personbil i Ervalla strax norr om Örebro.

Polis och räddningstjänst fick larm om händelsen strax före kl 22 på måndagskvällen.

– När vi kom till platsen stod bilen på högkant. En person befann sig i bilen och var kontaktbar, säger Nerikes brandkårs inre befäl till SVT Nyheter.

Enligt polisen rör det sig om en person i 30-årsåldern.

– Personen som kört bilen är ute och helt oskadd, säger Per Vikman, vakthavande befäl vid Örebropolisen.

Tåget som kolliderat med bilen var ett lokalt persontåg, på väg norrut.

– Loket är helt demolerat, säger Per Vikman.

– Men det är inga personskador i det tåget heller. De som var ombord håller på att evakueras med hjälp av lokalbussar.

Tåget blev efter olyckan stående på övergångsstället och kunde inte själv åka vidare därifrån, vilket ledde till tvärstopp förbi platsen både för järnvägs- och biltrafiken.

Vid halvtolvtiden var både tåget och bilen bärgade från platsen, enligt SVT Nyheters reporter på plats, och trafiken väntades åter snart kunna flyta på.

Polisen och räddningstjänst har i nuläget ingen förklaring till exakt vad som föranlett olyckan.

– Vi kommer att inleda en förundersökning om vårdslöhet i trafik, säger Per Vikman vid Örebropolisen.
