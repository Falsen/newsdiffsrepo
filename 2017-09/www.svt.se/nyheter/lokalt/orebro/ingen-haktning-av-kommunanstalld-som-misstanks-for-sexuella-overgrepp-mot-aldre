Kommunanställd som misstänks för sexuella övergrepp mot äldre släpps fri
Åsa Svennebäck

Den kommunanställde man i 20-årsåldern som misstänks ha utsatt äldre som vårdas i hemmet för sexuella ofredanden släpptes på fredagen fri av Tingsrätten i Örebro. Han misstänks dock fortfarande för brotten.

LÄS MER: Äldre med hemvård utsatta för sexövergrepp

Trots att tingsrätten menar att det finns risk att mannen kommer att fortsätta att begå liknande brott menar man att de brott han misstänks för inte står i proportion till att han bör häktas.

Mannens låga ålder tas också med i beslutet.

Enligt mannens advokat har hans klient mått dåligt men blev lättad av tingsrättens beslut.

Det var på torsdagen som åklagare Sabina Halvarsson begärde den kommunanställde häktad. Han misstänks för sexuellt ofredande och sexuellt tvång.

Mannen ska bland annat ha onanerat framför en äldre kvinna som vårdades i hemmet.

Han är nu avstängd från sin tjänst och är fortfarande misstänkt för brotten som ska ha inträffat förra helgen.

LÄS MER: Man i 20-årsåldern begärs häktad för sexövergrepp mot äldre
