A-traktormöte med ungdomar och polisen
Monika Bruhn

Det var många A-traktorförare som kom till dialogmötet på tisdagskvällen där bland andra Örebro kommun och polisen var representerade.

Syftet med kvällen var att få en dialog med ungdomarna för att tillsammans med dem arbeta fram en lösning på var de kan vara och meka med sina A-traktorer och ha träffar utan att omgivningen störs för mycket.

– Problemet, som vi sett under ganska många år, är att på de mötesplatser de motorburna ungdomarna håller till på helgkvällarna är att det blir stökigt. Det är fylleri, nedskräpning, skadegörelse, våld och misshandel, säger Patrik Wallin, brottsförebyggare Örebro kommun. Det oroar oss.

Ett alternativ för att lösa problemen kan vara att man går med i någon av de klubbar som har en inriktning vad gäller motorer och bilar och där skulle man kunna ha en strukturerad verksamhet menar Patrik Wallin.

Ungdomarna själva har lösningen klar för sig.

– Vi vill ha ett ställe att vara på. Till exempel en stor belyst parkering, avskilt men ändå nära för alla. Och där det kan få låta, för det gör det ju när man åker omkring, säger Emilia Lindén.
