Nu inleds rättegången mot trio som tvingade tio personer att tigga
Andreas Ericson

I en nedgången fabrikslokal tvingades flera av EU-migranterna att bo. Bilder inifrån visar på stora skräphögar och hur de tvingats att göra sina behov i en vit plasthink. Av vittnesuppgifterna framgår hur de tvingades att tigga och sedan lämna ifrån sig alla pengar till trion som nu är åtalad.

Flera av offren har berättat liknande berättelser något som kan tyda på att det faktiskt rör sig om människohandel.

– I det här fallet så är det många utsatta personer och om alla har haft samma upplevelse och berättar samma berättelse finns det mycket som tyder på att exploateringen faktiskt har skett, säger Märtha Johansson som är docent vid Örebro universitet.

Det var i januari i år som polisen gjorde ett tillslag i Mossgruvan och grep tre personer. Men misstankarna om att det pågick människohandel hade funnits en längre tid. Redan när Uppdrag granskning besökte Mossgruvan och Högfors hösten 2015 ska misstankarna har uppstått.

De tre personerna misstänks för att ha hjälpt EU-migranter att ta sig till Sverige med löften som sen inte uppfyllts. EU-migranterna har sedan tvingats att tigga för att betala tillbaka pengar för flygbiljetter och boende. De har körts ut till olika butiker i närliggande kommuner på morgonen och hämtats på kvällen. Samtidigt har deras pass hållits inlåsta.

Polisen har de senaste åren utrett flera fall av människohandel runt om i Sverige. Men trots många anmälningar är det få fall som når och prövas av tingsrätterna. Därför kan rättegångens som inleds idag få betydelse för kommande utredningar.

– Det tror jag absolut. I det här fallet ser man att det är mycket bevisning som åklagaren har sökt och samlat in för att kunna visa vad som har hänt. Det kan bli vägledande framöver.

LÄS MER: Få fall av människohandel hamnar i tingsrätten

Rättegången inleds idag och beräknas hålla på i 20 dagar. Förundersökningen omfattar tusentals sidor. Och enligt Märta Johansson finns det flera faktorer som pekar på att åtalet kan räcka för en fällande dom.

– Det kan absolut bli en fällande dom. Det faktum att det är många målsägande och att passen hölls inlåsta är besvärande för de tilltalade.
