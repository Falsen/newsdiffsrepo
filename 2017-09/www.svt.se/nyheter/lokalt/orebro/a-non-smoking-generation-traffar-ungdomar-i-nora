Ungdomar får inblick i tobaksindustrin
Monika Bruhn

Att prata om rökning och hälsoriskerna är ingen bra väg att gå längre menar A Non Smoking Generation. Utan nu riktar man in sig på att berätta om tobaksindustrin.

På torsdagen fick ungdomarna i klass 7-9 i Karlsängsskolan i Nora vara med om föreläsningen som handlar om hur tobaksindustrin förstör miljön och använder sig av barnarbete.

– Ungdomarna känner sig odödliga. Att man ska dö av rökning eller få cancer är så långt ifrån dem. Men perspektivet att barn i deras ålder tvingas arbeta på plantager under dåliga förhållanden i stället för att gå i skolan är lättare att relatera till, menar Nicole Tallberg, en av föreläsarna.

Under cirka en timme får ungdomarna ta del av fakta blandat med värderingsövningar, teater och se filmklipp från olika länder där man ser hur barn arbetar på tobaksplantager.

Under hösten håller A Non Smoking Generation föreläsningar för drygt 30.000 elever vid cirka 200 föreläsningar.
