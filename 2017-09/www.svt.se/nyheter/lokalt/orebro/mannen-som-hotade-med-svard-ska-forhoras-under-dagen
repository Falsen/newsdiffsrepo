Mannen som greps med svärd har anhållits
Jennie Wahlgren

Det var vid 19-tiden som flera personer larmade om att en man var beväpnad med svärd på Storbron i Örebro.

När mannen vägrade lyssna på polisens order om att släppa vapnet sköt polisen ett varningsskott. Mannen greps sedan och är misstänkt för flera brott.

– Han hördes i morse och blev anhållen 08.51, brottet är grovt hot mot tjänsteman samt olaga hot, säger Jan-Åke Sjöström, vakthavande befäl vid örebropolisen.

Mannen misstänks också ha varit narkotikapåverkad. Prover har tagits som nu ska analyseras. Polisen efterlyser vittnesuppgifter från händelsen.

– Vi vill ha in mer vittnesuppgifter, har någon sett något får man gärna kontakta polisen, säger Jan-Åke Sjöström.

Mannen är inte skriven i länet och polisen kommenterar inte om han är känd sedan tidigare av polisen.
