Ny ambulansstation på gång i Örebro
Monika Bruhn

På fredagen presenterades den plats där Region Örebro vill lägga en ny ambulansstation. Om allt går vägen ska den nya stationen stå klar 2020 i Berglunda i sydvästra Örebro.

– Vi presenterar en stor satsning på en ny ambulansstation för att korta utryckningstiderna till inte minst Lekebergs kommun, där vi ibland har för lång utryckningstid men också till södra länsdelen, berättar Andreas Svahn (S) regionstyrelsens ordförande.

TV: Se hela inslaget här

Ambulansverksamhetens mål är att man ska nå 90 procent av länets innevånare inom 20 minuter i de fall som klassas som prio 1 vilket innebär att patienten bedöms ha akuta livhotande symtom. Det målet uppnås inte idag.

– Vi kommer förbättra vår tillgänglighet avsevärt med den här placeringen av en ny ambulansstation, menar Thomas Carnell, ambulanschef.

Stationen ska ligga i Berglunda, i korsningen av E18 och E20 och rymma 10 garageplatser. Man planerar för 2-3 utryckningsfordon samt reserv- och övningsbilar som inte längre kan vara kvar vid Universitetssjukhuset.

– Vi hoppas och tror att stationen även kommer innehålla både övnings- och utbildningslokaler, säger Thomas Carnell, ambulanschef.

Kostnaden för anläggningen beräknas till 58 miljoner kronor och tomten på 18.000 kvadratmeter väntas kosta 9 miljoner kronor.
