Krav på polisbesök hindrar barnens skolgång
Cathrine Gustavsson

Just nu finns det 19 personer i Örebro län, varav 12 barn, som har ett så kallat Beslut om uppsikt. De har alla fått besked om utvisning, vilket innebär att gränspolisen skulle kunna använda sitt tvångsmedel och sätta dem i förvar. I stället har dessa personer fått ett beslut om uppsikt. Det innebär att de med jämna mellanrum måste visa upp sig hos polisen för att bevisa att de inte gått under jorden.

TV: Se hela inslaget

För Ruqia Abdualim, som bor med sina tre barn i Fellingsbro, har beslutet hackat sönder dagarna sedan det kom i slutet av april. Varje måndag, onsdag och fredag sedan dess har de fått ta bussen till Lindesberg, och polisen där.

Det innebär i praktiken att barnen missar skolan tre dagar i veckan.

– Barnen är ledsna, de vill gå i skolan. Jag har inte gått i skolan och jag vill att mina barn ska gå i skolan, säger Ruqia Abdualim.

Malin Johansson, lärare i svenska som andraspråk, är en av de lärare på Ekbackens skola, som reagerat över situationen.

– Barnen tappar helt den röda tråden i skolarbetet. De blir ledsna när de märker att de missar så mycket, de får försöka jobba i kapp, och så missar de mycket med kompisar också, säger Malin Johansson.

Från skolan har man försökt att hitta alternativ så att eleverna både kan hinna skolan och åka till polisen. Ännu så länge har det inte gått.

– Vi tycker det är olyckligt att barnen måste vara med. Migrationsverket skriver att även asylsökande barn har rätt till utbildning. Det är det viktigaste för oss och det klarar vi inte att uppfylla nu, säger Johan Ringaby, rektor.
