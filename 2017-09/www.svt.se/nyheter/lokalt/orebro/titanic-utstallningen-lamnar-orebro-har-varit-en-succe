Titanic-utställningen lämnar Örebro – har varit en succé
Johan Pisoni

Titanic-utsällningen har gett sina besökare en möjlighet att stiga ombord på det mytomspunna rederiet Vita stjärnlinjen. Varje besökare har med hjälp av en MP3-spelare tagits med på en 90 minuter lång resa i tiden.

Berättelsen börjar med William James Pirries idé att bygga världens största passagerarfartyg och slutar med minnestavlor på de 1.514 personer som omkom i samband med att Titanic kolliderade med ett gigantiskt isberg i Atlanten i april 1912.

– Vi är jättenöjda och har haft fler besökare än vad vi hade väntat oss, säger projektledaren Rebecca Larserö på Örebrokompaniet och berättar att utställningen lockat över 70.000 besökare.

– Besökarna har kommit både från Örebro och från andra delar i landet. Utställning har bidragit till att sätta Örebro på kartan i sommar, säger hon.

Men allt har inte gått smärtfritt. I juni uppdagades stora brister i brandskyddet i den lokal som Titanicutställningen i Örebro visats i, något som gjorde att utställningen fick stängas med omedelbar verkan.

– Det var mycket allvarligt. Vi kommer göra en utvärdering nu i efterhand och se över vad som hade kunnat göras annorlunda. Men det är så klart jättetråkigt för de besökare som påverkades, även om de fått pengarna tillbaka, säger Rebecca Larserö.

Men trots att utställningen tvingades stängas i en vecka, och att antalet besökare i lokalen begränsades kraftigt efter det, så har utställningen genererat stora intäkter till den Örebroägda arrangören.

– Det betyder att vi kan satsa lite extra mycket på våra kommande evenemang. Ett av dem är Spökveckan som vi håller på att förbereda just nu, säger Rebecca Larserö.

Spökveckan kommer arrangeras under höstlovet.
