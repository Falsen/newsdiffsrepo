Förslag om fler biogasdrivna bussar
Jennie Wahlgren

Nämnden för samhällsbyggnad vill att regionen ska införa en ökad användning av biogas inom kollektivtrafiken i länet.

I förslaget som de lämnar över till regionstyrelsen för beslut, planeras att 58 regionbussar som trafikerar länet ska vara biogasdrivna 2019. Det motsvarar ungefär en fjärdedel av regiontrafikens bussar. Redan idag drivs många av dem med biodiesel.

I förslaget ingår också att besluta om eldrivna bussar.

– Vi hoppas kunna införa eldrivna bussar från och med år 2021. Genom att satsa på eldrift i någon form får vi en fordonsflotta som förutom att vara fossilfri också bullrar mindre och är mer energieffektiv, säger Mats Gunnarsson (MP) ordförande i nämnden.
