Få nybyggda lägenheter för äldre och funktionshindrade
Åsa Svennebäck

Trots att många kommuner i Örebro län har lång väntetid till specialbostäder byggs det inte särskilt många nya. Det visar statistik från Statistiska Centralbyrån (SCB) som nyhetsbyrån Siren sammanställt.

– Generellt kan man säga att läget har försämrats när det gäller särskilda boendeformer, säger Marie Sand, samhällsplanerare på Boverket, till Nyhetsbyrån Siren.

I hälften av Örebro läns kommuner, sex styckan, har det inte byggts några specialbostäder alls sedan 2013. I de övriga har det tillkommit ett fåtal nya. I Hällefors har det till och med försvunnit en lägenhet sedan 2013.

Samtidigt är kön till en specialanpassad bostad lång på många håll.

– 163 kommuner uppgav i den senaste Bostadsmarknadsenkäten att de har brist på bostäder för personer med funktionsnedsättning, konstaterar Marie Sand.
