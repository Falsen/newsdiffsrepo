Lastbil körde in i vägfordon på E18
Åsa Svennebäck

En lastbil ska ha kört in i ett så kallat buffertfordon på E18 som används för att skydda vägarbetare och varna trafikanter för att arbete pågår. Fordonet stod placerat mellan Björnfallet och Slyte öster om Örebro.

– Inledningsvis blev det helt stopp i trafiken i östergående riktning, säger inre befäl på Nerikes Brandkår Mattias Emanbrix. Nu ska det gå lite lättare att ta sig förbi.

Enligt Trafikverket är ett körfält avstängt under bärgningsarbetet mellan avfart 117 och 118 fram till 8:30.

Den påkörande lastbilen ska ha hamnat i diket i samband med olyckan.

Det finns ännu inga uppgifter om skadade.
