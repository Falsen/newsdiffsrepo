Lastbil körde in i påkörningsskydd på E18
Åsa Svennebäck

Efter att en lastbil drabbats av motorhaveri mellan Björnfallet och Slyte öster om Örebro på E18 körde Trafikverket ut en så kallad TMA-bil, ett buffertfordon som skulle varna andra trafikanter, till platsen.

Det var helt rätt tänkt. Kort därefter körde nämligen en annan lastbil in i buffertfordonet.

– Inledningsvis blev det helt stopp i trafiken i östergående riktning, säger inre befäl på Nerikes Brandkår Mattias Emanbrix. Nu ska det gå lite lättare att ta sig förbi även om det är långa köer.

Enligt Trafikverket är ett körfält avstängt under bärgningsarbetet mellan avfart 117 och 118 fram till 9:45.

Den påkörande lastbilen ska ha hamnat i diket i samband med olyckan.

Det finns ännu inga uppgifter om skadade.
