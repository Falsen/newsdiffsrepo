Deras vardagsbilder från Örebro i bok till Trump
Johannes Weckström

USA:s president Donald Trump höll tidigt i våras i ett tal som bland annat pekade på det som hänt i Sverige kvällen innan.

TV: Se hela inslaget

Många ställde sig frågande till vad, eftersom inget särsklit hade hänt. Det var här som idén till ett fotoprojekt väcktes.

Med hjälp av en insamling via internet som rönte stort intresse och snabbt blev fullfinansierad lyfte 100 dokumentärfotografer runt om i landet sina kameror en helt vanlig, svensk vardagskväll i våras.

– Vi skulle ju visa det som händer i Sverige efter klockan sex på kvällen. Det vill man varken, tycker jag, försköna eller göra värre än vad det är, utan ren, vanlig vardag, säger Kicki Nilsson.

Sju av de närmare hundra bilderna som valts ut bland 2000 inskickade bidrag till boken är tagna av fotograferna Pavel Koubek och Kicki Nilsson. Motiven är hämtade från Örebro där de är verksamma och bland annat arbetar som nyhetsfotografer.

– När man jobbar som fotograf så träffar man mycket människor och vissa guldkorn samlar man ju på sig och tänker att den där personen skulle man vilja träffa någon annan gång, säger Kicki.

En av Kickis bilder är tagen hos en vän som startat ett eget företag för fåfänga. Alla varningar om solariesolning har nämligen inte stillat bleka människors suktan efter lite färg i tillvaron. Affärsidén är så kallad spray tan.

– Hon har i sin bostadsrätt ett tält. Man kommer dit, man klär av sig. Hon tar fram ett stort munstycke med färg och grejer. Man ställer sig i tältet, slår ut armarna och blir sprejad, säger Kicki.

Målet med fotoprojektet var att ge ut en bok och hålla en utställning på Fotografiska i Stockholm. Nu är projektet snart i hamn och en vanlig, svensk vardagskväll i Örebro finns representerad på flera av bilderna i boken ”Last night in Sweden”. En av Pavels bilder är tagen vid Mariebergs köpcentrum, där motorburen ungdom ofta samlas kvällstid.

– Jag har ju åkt förbi där några gånger på kvällarna och har sett at det är mycket folk där som rör sig. Det kändes som det är en ganska svensk, vardaglig företeelse att unga i lite glesbygd så där samlas på vissa ställen och bara hänger, säger Pavel Koubek.

Varför tror du de valde den?

– Jag tror de tycker att det är en typiskt svensk ungdomskulturbild.

I jurun som har valt ut bilderna består av historikern Henrik Bergren, fotografen Anna Clarén, journalisen Lotta Gröning, komikern och programledaren Soran Ismail, journalisten Staffan Sjäberg, förläggaren Marika Stolpe, fotografen och förläggaren Jeppe Wikström och före detta SVT-chefen Eva Hamilton.

Boken, som förhandsbeställts från människor i över trettio länder, kommer först distribueras till de politiska ledarskikten i EU och USA. Ett exemplar skickas förstås till Donald Trump.

– Jag vet inte om han har förväntat sig spray tan och ösk-publik och en tiggare på stan och två unga tjejer som bryter arm. Jag hoppas att han öppnar den. Det vore ju ännu roligare om han kom på vernissage, men jag hoppas att han öppnar boken och ser vad som faktiskt händer i Sverige för i och med att det är från hela landet så är det en väldig spridning på hur det ser ut i vårt land, säger Kicki Nilsson.

Tror du att han kommer att titta i den?

– Man kan ju hoppas det. Men med den där karln vet man ju aldrig, säger Pavel Koubek.
