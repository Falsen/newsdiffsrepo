Polis anmäler interna brister när svärdman gick genom Örebro
Åsa Svennebäck

Från Olaus Petri kyrka till Storbron i Örebro är det nästan 800 meter. Den sträckan kunde en ensam svärdbeväpnad man gå genom Örebro under förra helgen.

Samtidigt pågick en bilkortege och flera poliser fanns ute på stan av den anledningen. Många vittnen ringde också in till polisen och larmade men trots det kunde mannen inte gripas.

En av poliserna som grep den 23-årige svärdmannen dirigerade trafik vid Storbron. Han skriver nu en tillbudsrapport om det inträffade och konstaterar att det funnits brister i den interna kommunikationen. Anledningen till det är enligt polisen:

”- En snabbt uppkommen situation som utvecklade sig så pass snabbt att organisationen inte hann med

– Bristande kommunikation samt rutiner vid snabbt uppkommen händelse samt prioriteringsordning och NÄR man ska prioritera ett ärende över andra.

– OERHÖRT mycket folk i rörelse mitt i centrala Örebro.”

Polismannen föreslår också att man drar lärdom av händelsen genom samtal och vill dessutom se att nya rutiner tas fram för hur man kan arbeta:

”Bra slutsatser/beslut kan underlätta för personal ute för att hindra att situationer som dessa sker på allmän plats där det finns mycket personer i rörelse.”
