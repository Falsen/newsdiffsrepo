Stor militärövning påverkar trafiken
Jennie Wahlgren

Militära transporter kommer att trängas med övriga trafikanter på vägarna. Enligt Länsstyrelsen kan det bli trafikstörningar och längre restid under veckorna som övningen varar.

– Det rör sig om militära fordon som slka transporteras på våra vägar från Göteborgsområdet till Mälardalen, säger Anton Landenmark, krisberedskapshandläggare på Länsstyrelsen i Örebro.

Förutom militära transporter på vägarna kommer det ske övningar på Villingsbergs skjutfält.

– Det första som händer innan själva militärövningen startar är att artelleriövningar sker på Villingsberg. Där kommer det också att upprättas en bas för helikoptrar som kommer att flyga både dag- och nattetid, men mest dagtid, säger Landenmark.

I samband med det kommer det förekomma ökat buller och skakningar i marken runt om skjutfältet, som ligger i Karlskoga kommun men gränsar till Örebro, Nora och Lekebergs kommun.

Länsstyrelsen beskriver Aurora 17 som är en nationell övning som bygger ett starkare försvar där samtliga stridskrafter deltar och som ökar den samlade förmågan att möta ett angrepp mot Sverige. Den pågår under veckorna 37-39 och övningarna på Villingsberg mellan 6-13 september.

– Det betyder att man kan räkna med att militära transporter sker på vägarna mer eller mindre under hela september, säger Anton Landenmark.
