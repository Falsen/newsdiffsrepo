Personal inom äldreomsorgen kontrolleras inte – kan vara tidigare dömda
Johan Pisoni

Jukka Tekonen är tillförordnad enhetschef för vård och omsorg i Örebro och bekräftar för SVT att det finns misstankar om att sexövergrepp ska ha begåtts på ett av kommunens äldreboenden.

– Jag har aldrig varit med om något liknande tidigare. Om misstankarna visar sig stämma så är det oerhört allvarligt, säger han.

Personer som vill arbeta inom barnomsorgen måste visa upp ett utdrag ur polisens belastningsregister när de söker jobb i kommunen. Det här eftersom att barn är en utsatt grupp och att man inte vill att exempelvis sexualförbrytare ska vistas bland barnen.

Men denna regel gäller inte när det kommer till en annan utsatt grupp, nämligen äldre personer som ibland dessutom lider av olika åldersrelaterade sjukdomar.

– Jag gör min femte arbetsdag på kommunen i dag, därför jag kan inte svara på varför det är så. Jag har bara fått informationen om att det är så, säger Jukka Tekonen.

Kommunen genomför nu en Lex Sarah-utredning där man ser över om kommunen kan ha brustit i sina rutiner, bland annat när man anställde den misstänkta personen.

Kan ni komma att ändra på ert anställningsförfarande i framtiden?

– Det vill jag inte spekulera i. Det får utredningen visa, säger han.

Samtidigt vill Tekonen framhålla att det inte finns någon anledning till någon generell oro.

Jag har arbetat inom den här verksamheten i väldigt många år och jag har aldrig varit med om något liknande. Det här är mycket unikt, säger Jukka Tekonen.
