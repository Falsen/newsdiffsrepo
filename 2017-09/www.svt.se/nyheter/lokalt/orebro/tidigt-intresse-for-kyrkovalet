Rusning till kyrkovalet – förtidsröstningen har startat
Cathrine Gustavsson

Det brukar kallas det bortglömda valet, men den 17 september är det dags för kyrkoval igen. Förtidsröstningen har pågått sedan i måndags. Nytt för i år är att den som har ett röstkort kan rösta i vilken röstlokal som helst, även om man inte är skriven på just den orten.

Det kan vara en av anledningarna till att intresset för att förtidsrösta verkar vara större än vanligt. Det gäller både i Örebro pastorat, och i Västerås stift, dit församlingarna i norra delen av länet hör.

– I Längbro har det på bara de tre första dagarna varit lika många som förtidsröstat i år, som det var under hela perioden av förtidsröstning vid förra valet, säger Jenny Holmberg, Örebro pastorat.
