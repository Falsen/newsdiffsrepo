Efter bråket om skolskjuts i Lekeberg – nu ska avtalet omförhandlas
Jennie Wahlgren

– Det är jätteskönt att de tagit beslutet om omförhandling, men jag känner mig inte lugn innan det finns en ny lösning på plats. Jag litar inte på något innan vi har det på papper, säger Satu Sandberg som bor i Hidinge och berörs av situationen.

Strulet med skolskjutsarna startade i samband med en ny upphandling tidigare i år. I Lekeberg bor många utspritt i kommunen och närmare 500 barn behöver skjuts till skolan.

Sedan tidigare åker några skolbuss medan några, framför allt äldre barn, åker med Länstrafikens linjebussar. Men det har varit flera turer och kritik kring hur skolskjutsen fungerar, vilket bland annat lett till att kommunen haft extra sammanträde om frågan.

LÄS MER: Skolskjutsbråket: ”Jag vet fortfarande inte hur barnen kommer hem idag”

Igår beslutade kultur- och bildningsnämnden om ett antal förändringar och förtydligande i skolskjutsreglerna.

– Vi måste kunna garantera trygghet för våra elever, det är vår fokus hela tiden, när vi inte kan få det på det sätt vi har det i dag måste vi förändra verksamheten, säger Håkan Söderman (M), ordförande i Kultur- och bildningsnämnen.

Kommunen kommer nu utifrån det beslutat att påkalla omförhandling av avtalet med Region Örebro län.

– När det blir av kan jag inte säga men det här ska ske snarast möjligt. Det här får inte ta tid, säger Håkan Söderman (M),

– Det måste mynna ut i att det blir bara särskilt skolbuss till alla eleverna i Lekebergs kommun, eller en garanti att de kan garantera det vi krävt, säger Håkan.

Satu Sandberg hoppas på en snar lösning.

– Jag tycker fortfarande inte att det är rimligt att skolbarn ska åka tre olika bussar hem från skolan, och komma hem 20 i 6 på kvällen, säger hon.

Nästa vecka ska Satu tillsammans med tre andra föräldrar träffa Håkan Söderman (M), ordförande i kommunstyrelsen. Föräldrarna håller fortfarande på att lösa situtionerna dag för dag med barnen, genom att skjutsa och ta kontakt med enskilda busschafförer.

– Det är stressande och svårt att koncentra sig på jobbet när det är så här, säger hon.
