Polisen tvingade till sig film från journalist – anmäler sig själv
Johan Pisoni

I lördags kväll tvingades polisen i Örebro att skjuta varningsskott i samband med att en hotfull man med svärd greps i centrala staden. Händelseförloppet filmades av en journalist på Nerikes Allehanda som var på plats.

Efter gripandet närmade sig polisen NA:s journalist och tvingade honom att lämna över sitt filmade material. Polisen ville kunna använda sig av filmen i sin utredning.

– Jag kan inte se det här på annat sätt än att polisen begått tjänstefel, säger Anders Nilsson som är ansvarig utgivare på NA.

TV: Här griper polisen svärdmannen

Under måndagen stod det klart att polisen anmäler sitt eget agerande för granskning vid avdelningen för särskilda utredningar.

Polisen skriver på sin hemsida att man anmäler händelsen eftersom att det kan ifrågasättas om polisen gjort rätt eller fel, det här eftersom att journalister har grundlagsskyddade rättigheter.

Anders Nilsson är mycket kritisk till polisens agerande och menar att det är problematiskt av flera anledningar.

– Jag som utgivare tvingades i går välja mellan två dåliga val. Att antingen kopiera över filmen som polisen ville ha, eller att låta polisen beslagta hela mobiltelefonen, som i det här fallet är vårt arbetsredskap, säger han och fortsätter:

– Hade vi lämnat ifrån oss mobilen är risken uppenbar att källor hade kunnat avslöjas eftersom att en telefon innehåller stora mängder information. Därför valde jag att lämna ifrån oss filmen, men jag kan inte se det som annat än utpressning, säger han.

Läs mer: Polisen får skarp kritik: ”De ska ha ett domstolsbeslut”

Anders Nilsson har under dagen haft kontakt med polisledningen i Örebro och gjort klart att man ser ytterst allvarligt på det inträffade.

– Det är uppenbarligen så att tjänstemännen är dåligt utbildade i de här frågorna, något som är särskilt allvarligt när det gäller polisen, säger han.

– I förlängningen skulle sådana här incidenter kunna leda till att journalister tvingas börja agera annorlunda i sitt arbete, och på så sätt hindras från att utföra vårt uppdrag. Det är ett hot mot yttrandefriheten, säger NA:s ansvariga utgivare.
