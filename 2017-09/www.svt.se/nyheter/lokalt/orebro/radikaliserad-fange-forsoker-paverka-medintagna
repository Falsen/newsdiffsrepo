Radikaliserad fånge försöker påverka medintagna
Johannes Weckström

Mannen som är från Tjetjenien och har sökt asyl i Sverige, dömdes den 7 oktober 2016 till fyra år och två månaders fängelse för ett planerat beställningsmord i Stockholm.

Mannen har också varit skriven på en adress i Stockholmsområdet och har enligt kriminalvården kontakter med internationell, organiserad brottslighet och kan associeras med ett internationellt kriminellt nätverk.

Under tiden i kriminalvårdens förvar har mannen förutom att uppvisa aggression mot personal: ”uppvisat en radikal muslimsk övertygelse och lever sitt liv enligt Sharia och de system av religiösa lagar och regler som medföljer detta. Han har under tiden i häkte skrikit religiösa utrop och försökt påverka intagna med sin religion”, skriver kriminalvården i sitt underlag till beslut om placering på säkerhetsavdelning.

I utredningen som innefattar samverkan mellan flera myndigheter, bedöms även mannen vara ”mycket rymningsbenägen och farlig”.

Mannen har tidigare begärts utlämnad till Ryssland för ett mord begånget 2001. Migrationsverket har ännu inte fattat beslut, men har slagit fast att han inte kan utvisas med hänvisning till risken för förföljelser i Ryssland.

Mannen dömdes även i juni i år till två månaders fängelse för medhjälp till bedrägeri. Den domen har han överklagat. I dagsläget är därmed tidigaste dag för villkorlig frigivning den 25 maj 2018.
