Trafikverket fruktar ökning av kopparstölderna
Jesper Mattsson

Hittills har runt 100 kopparstölder upptäckts vid det svenska järnvägsnätet. Det är en låg siffra jämfört med hur det var för några år sedan. Men priserna på koppar har också legat lågt de senaste åren.

Nu är priset på väg uppåt igen.

– Erfarenheten är att då ökar problemen med stölder och sabatoge mot järnvägen, säger Tomas Andersson, Trafikverkets nationella samordnare mot kopparstölder.

En lång rad åtgärder sätts nu in för att göra det svårare för tjuvarna.

Det handlar om ökad bevakning på särskilt utsatta sträckor, larm, kameraövervakning, stängsel vid spårområden och märkning av koppar så att den kan spåras.

– Bland annat så märker vi allt intensivare med DNA, säger Tomas Andersson.

Trafikverket räknar med att bara kopparstölderna längs spåren kostar samhället 50-60 miljoner varje år.

LÄS MER: Polisen kraftsamlar mot kopparstölder längs Bohusbanan

Många av stölderna leder till att tågtrafiken måste stoppas helt på sträckan, så att reparatörer kan arbeta säkert vid spåren.

– Det drar med sig stora kostnader. Resenärer och gods blir försenade. Det är beklagligt, säger Tomas Andersson.

Arbetet måste också utföras försiktigt med avstängd ström. Riskerna är stora, även för de tjuvar som klipper av koppartrådarna. Ledningar som ena stunden verkar ofarliga, kan nästa minut leda till allvarliga brännskador hos den som försöker klippa av dem.

LÄS MER: Kopparstölder kostar samhället mångmiljonbelopp

– Det är en stor elfara. Det är svårt att se på anläggningen att den är farlig. Man får en strömgenomgång och den är naturligtvis livsfarlig, säger Tomas Andersson.
