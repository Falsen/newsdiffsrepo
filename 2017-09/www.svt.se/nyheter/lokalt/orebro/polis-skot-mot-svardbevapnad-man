Polis sköt varningsskott mot svärdbeväpnad man
Mattias Lodding

Det var vid 19-tiden på lördagen som flera personer larmade polisen om att en man var beväpnad med svärd på Storbron i Örebro.

– Det var en man med ett samurajsvärd, som jag har förstått det, som gick in mot de centrala delarna. Han kan ha gjort utfall mot någon. Vi vet inte riktigt än, säger Jan-Åke Sjöström, vakthavande befäl vid polisen i Örebro.

När mannen närmade sig en polispatrull som var på plats i ett annat ärende höjde han svärdet, och vägrade lyssna på poliserna som bad honom släppa vapnet.

– När han inte släppte svärdet på tillsägelse, sköt polisen ett varningsskott. Då kastade mannen i väg svärdet och han kunde gripas, säger Jan-Åke Sjöström.

Varken någon polis eller gärningsmannen kom till skada vid gripandet. Polisen har inga uppgifter om att mannen ska ha skadat någon annan person fysiskt.

Det är inte klart vilket brott den gripne mannen är misstänkt för.

– Brottsrubriceringen är oklar. Vi håller på och samlar in uppgifter på plats. Det kan vara grovt hot mot tjänsteman, säger Jan-Åke Sjöström.

Vet du mer? Var du på plats? Hör av dig till oss på tipsaoss@svt.se
