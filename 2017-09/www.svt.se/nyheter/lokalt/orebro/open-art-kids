Spännande, cool och häftig konstvandring
Monika Bruhn

Open art satsar i år på konstvandringar för barn.

– Det är ett initiativ för att ge barn och unga ingångar till konsten, berättar Kata Wennberg, konstpedagog.

Man går en guidad tur och pratar om några av konstverken och konstnärerna som gjort dem och den vanligaste frågan Kata får av barnen är: ”Hur gjorde de det här?”

TV: Se hela inslaget här

– Roligt, spännande, coolt och häftigt, säger kusinerna Sofia Hallmén och Gustav Hallmén efter att ha kollat in några av konstverken.

Albin Christensson håller med och på frågan om han kan tänka sig att bli konstnär så blir svaret:

– I så fall ska jag skapa skulpturer av olika saker och lera.

Har man inte möjlighet att följa med på de organiserade konstvandringarna kan man låna ett kidskit från Örebro konsthall eller länsmuseet. Det är en ryggsäck med innehåll för yngre barn.

– Det är ett litet konstuppdrag och en liten konstguide med ett urval konstverk som man kan gå runt och titta på tillsammans med en vuxen, berättar Kata.

Efter skolstarten i höst har skolor, förskolor och fritids bokat in flera konstvandringar och förra gången Open art var, 2015, kom det cirka 4.200 barn på dessa.

Konstvandring för familjer och öppen skaparverkstad i länsmuseet pågår hela sommaren. Är man sugen på att gå en Open Art Kids-vandring så är det onsdagar, lördagar och söndagar som gäller.
