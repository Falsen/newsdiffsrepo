49-åring från Örebro åtalas för folkmord
Åsa Svennebäck

Internationella åklagarkammaren i Stockholm väckte på onsdagen åtal mot en 49-årig man bosatt i Örebro. Mannen misstänks för folkmord och grovt folkrättsbrott i Rwanda 1994.

Detta är tredje gången en svensk åklagare åtalar någon för brott begångna i samband med folkmordet i Rwanda.

LÄS MER: Man häktad för folkmord

Den åtalade mannen är svensk medborgare, och har rwandisk bakgrund. Enligt åtalet har han, från den 9 april till den 31 maj 1994, begått folkmord genom mord, försök till mord, grov våldtäkt och människorov mot en etniskt bestämd folkgrupp i Rwanda – tutsi – med avsikt att förgöra gruppen helt eller delvis.

Den åtalade har haft en ledande roll på lokal nivå och brotten har begåtts i samverkan med andra.

Brottet bedöms som grovt eftersom det begåtts genom ett stort antal skilda handlingar, eftersom många människor dödats av brottet och det har utförts under särskilt förnedrande förhållanden.

Åklagarna och polisens utredare vid Gruppen för utredning av krigsbrott har under förundersökningen genomfört flera resor till Rwanda där förhör hållits med många bevispersoner och brottsplatser dokumenterats.

Det har hållits mer än 100 förhör i ärendet med bevispersoner i Rwanda, Europa och Nordamerika.
