Nyöppnad mötesplats i Fellingsbro
Julia Eriksson

Bandet är klippt och inne i lekrummen är aktiviteterna i full gång. Första gästerna provar på nya leksaker och utforskar lokalerna. Nya Familjecentralen i Fellingsbro erbjuder öppen förskola, barnmorskemottagning, barnavårdcentral och socialtjänsten.

Besökarna är alla överens om att samla allt under samma tak är en bra lösning.

– Vi tycker att det är viktigt att det finns ett ställe för föräldrar och barn att träffas på. Något mer naturligt ställe med regelbundna öppettider, säger Johanna Nordström, som kom tillsammans med sin son Vilmer.

En familjecentral är något som länge har efterfrågats i Fellingsbro. Här finns det inte så mycket aktiviteter för blivande föräldrar och små barn. Tanken är att familjecentralen ska vara en mötesplats där barn och föräldrar kan knyta kontakter, umgås och få stöd och hjälp i sitt föräldraskap, men också vara en plattform för integration.

– Vi har många barnfamiljer i Fellingsbro, många asylsökande. Vi tänker att integrationen är jätteviktig och att barn får komma in tillsammans med sina föräldrar i det svenska samhället, säger Kristina Öhrn, verksamhetschef för förskolor i kommunen.

– Det blir jätteroligt att komma hit och träffa andra kvinnor och andra barn. Det är jätteskönt, säger Hasna Ahmadi.

Azizullah Maksumzade besökte familjecentralen tillsammans med dottern Ayfar och sonen Ulugh Beck under invigningsdagen. De har flytt från Afganistan och är nya i Fellingsbro. Familjecentralen kan bli en kortare väg till det svenska samhället, hoppas Azizullah.

– Vi kommer komma hit varje dag. Här kan barnen läsa, lyssna och prata svenska. De kan skaffa nya kompisar, säger Azizullah.

Än så länge fungerar familjecentralen som en försöksverksamhet. Men kommunen hoppas på att den kommer permanentas.
