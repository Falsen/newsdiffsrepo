Björnobservationerna ökar
Julia Eriksson

Under sommaren fick Länsstyrelsen ganska många signaler från boende i norra länsdelen att björnar har setts och fotograferats vid vildsvinsåtlar.

TV: Se hela inslaget

– Där lägger man majs och foderärtor till vildsvinen, men björnarna är väldigt förtjusta i dem när de hittar, berättar Per Ahlqvist, forskare och vilthandläggare på Länsstyrelsen i Örebro.

Inte bofasta

Per Ahlqvist jobbar ute på fälten med spårning av rovdjur. Han bekräftar att man ser tydliga tecken på att flera björnar uppehåller sig i norra länsdelen. Men än så länge finns inga konkreta bevis för att det finns en etablerad stam i Örebro.

– I Örebro har vi inte hittills dokumenterat några familjegrupper, alltså honor och ungar. Även om det går rykte om det så har vi aldrig haft chans att dokumentera det.

Unga björnar

De björnar som uppehåller sig i länet just nu är unga hanar från Dalarna. Per gissar på 3-4 stycken. Det är inte konstigt att björnar vandrar över länsgränsen. De söker sig ut ur sitt hemområde när det är tätt med björnar och stor konkurrens om föda. Forskning har visat att de björnar som väljer att bo utanför ett björnområde växer fortare och blir större än de som stannat kvar.

– Efter att de levt här i några år och ätit upp sig återvänder de till de områden där det finns honor att para sig med, säger Per.

Inventering av spillning

Hittills har man inte sett en enda hona i länet och det betyder att det är för tidigt att prata om etablering av en stam i Örebro län. Men för att få en bättre bild av hur många djur som uppehåller sig i Örebro kommer Länsstyrelsen göra en inventering av björnspillning i höst.
