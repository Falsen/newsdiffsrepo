Forskare: ”Dumt att gräva ned askan”
Andreas Ericson

Flygaska bildas vid förbränning av sopor och klassas som miljöfarligt avfall. En del hanteras i Sverige men stora mängder exporteras och används för att fylla gamla gruvor i exempelvis Norge.

Samtidigt försöker forskarna nu komma på sätt att utvinna tungmetaller ur flygaskan.

– Vi har ett material som har en stor potential och då tycker jag att det är dumt ur ett resursperspektiv att inte nyttja det. Idag gräver man ju faktiskt ned det i marken, säger Karin Karlfeldt Fedje som är docent vid Chalmers och Renova.

I flygaskan finns tungmetaller och ämnen som är värdefulla, bland annat zink och titan. Men för att utvinna ämnen räcker det inte med att plocka ut de ur askan.

– Metallerna vi pratar om är inte bitar utan kemiskt bundna. Då krävs mer avancerade metoder för att få ut dom. Men får man de i en form som är intressant för industrin då kan man använda dom till vad som helst, säger Karin Karlfeldt Fedje.

Tillsammans med sina kollegor har Karin Karlfeldt Fedje gjort ett pilotprojekt där de lyckades utvinna zink ur flygaska. Det finns även andra metoder där man lyckats återvinna salter. Men att återvinna ämnena ur askan är inte bara svårt utan i nuläget även ett dyrare alternativ något som kan få flera av de svenska företagen att fortsätta deponera flygaskan istället för att återvinna.

– Jag tror inte att man kan konkurrera med de metoder som finns idag, men jag tror att det kommer, säger Per Lidell som är chef på kraftvärmeverket i Karlskoga.
