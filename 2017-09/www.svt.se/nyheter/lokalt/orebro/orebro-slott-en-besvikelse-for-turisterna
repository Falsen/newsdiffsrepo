Örebro slott – en besvikelse för besökarna
Åsa Svennebäck

Tre av fyra turister som besökt Örebro i sommar har haft staden som huvuddestination. Det konstaterar Örebrokompaniet efter att ha intervjuat 800 besökare på några av de mest besökta turistmålen.

– Vårt geografiska läge har gjort att vi traditionellt haft en stor andel genomfartsturism, säger Björn Fransson, turismstrateg på Örebrokompaniet i ett pressmeddelande. Men att så många valt oss som huvuddestination är oerhört positivt.

TV: Se hela inslaget här

Tre av fyra tillfrågade har dessutom besökt staden tidigare, hälften flera gånger.

Gustavsvik får det högsta snittbetyget, 4,5 av 5. Här dominerar barnfamiljer som stannar flera nätter.

Titanicutställningen får också högt betyg, 4,2. Majoriteten av besökarna har varit 35-49 år och många har bara stannat över dagen.

Open Art hamnar på betyget 3,9. Betyget dras enligt Örebrokompaniet ner av att flera besökare var besvikna på konstverken och ifrågasatte om det verkligen handlade om konst.

Största besvikelsen är enligt undersökningen Örebro slott som är en av de mest välkända attraktionerna i staden. 3,6 hamnar betyget på hos de besökare som haft slottet som huvudmål för sitt besök.

– Det är ganska väntat, kommenterar Björn Fransson. Vi vet att slottets yttre väcker förväntningar som interiören inte riktigt kan leva upp till. Det är också bakgrunden till det tvååriga projekt för utveckling av slottet som besöksmål som vi precis dragit igång.
