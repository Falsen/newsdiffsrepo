Här vill brandkåren bygga en ny station
Jonas Kraft

Som vi berättat tidigare har det under en tid funnits planer på att bygga ytterligare två brandstationer på sikt i Örebro.  Nu har alltså kommunen och räddningstjänsten kommit fram till den gamla gasverkstomten på Öster i Örebro är den bästa placeringen för en av dessa.

Så här skriver kommunen i ett pressmeddelande om brandstationens placering:

”En citystation som blir belägen kring Österplan i anslutning till Universitetsallén. På så sätt finns det en god tillgänglighet till de större anslutande gatorna Rudbecksgatan, Hjälmarvägen, samt Ormestagatan och CV-gatan via Skebäcksbron.”

Nya behov i en växande stad

Örebro har vuxit snabbt åt öster de senaste åren. Dagens brandstation är belägen söder om centrum, i Nasta.

Enligt Nerikes brandkår sker huvuddelen av alla utryckningar till centrum av Örebro idag. Målet för brandkåren är att nå alla platser i centrala Örebro inom tio minuter. Det beskrivs som en utmaning när staden växer, och därför finns behovet av nya brandstationer.

– När Örebro växer är det viktigt att alla samhällsfunktioner växer i takt, därför är det så glädjande att en ny brandstation nu byggs så att alla örebroare kan vara trygga i att brandkåren hinner fram även i framtiden, säger Björn Sundin Kommunalråd (s) och ordförande i Programnämnd Samhällsbyggnad.

Klart om några år

När stationen är klar kommer den bemannas med minst fem personer dygnet runt. Det kan jämföras med bemanning vid dagens station i Nasta som är dubbelt så stor.

Nu påbörjas arbetet med en detaljplan för området. Det kommer också göras en kartläggning av eventuella föroreningar på tomten.

Inom fem år räknar man från Örebro kommun med att brandstationen ska vara klar.
