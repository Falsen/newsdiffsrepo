Så många har skulder sedan bostadskraschen
Jennie Wahlgren

I Örebro har 266 personer skulder som uppkom mellan året 1992-1995, tiden för den senaste bostadskraschen.

– Många av skulderna är förmodligen kopplade till finanskrisen. En del avser lån på fastigheter som såldes till låga belopp. Andra skulder avser personer som drev företag som gick under och där man ofta har gått in med en personlig borgen, säger Johan Krantz, analytiker på Kronofogdens analysenhet.

De personer i Örebro kommun som har skulder som uppkom mellan -92 och -95 -talet är skyldiga totalt 116 miljoner kronor. Den sammanlagda skulden i hela landet uppgår till närmare 6,3 miljarder och det finns skuldsatta i alla landets kommuner, det visar statistik från Kronofogden som Nyhetsbyrån Siren sammanställt.

– Generellt är preskriptionstiden för de här skulderna tio år, men fordringsägaren kan genom att kontinuerligt påminna om skulden få till ett så kallat preskriptionsavbrott. Då kan skulderna ligga kvar i princip för evigt och stadigt växa med räntorna. Enda möjligheten blir då att nå en uppgörelse med fordringsägaren eller ansöka om skuldsanering, säger Johan Krantz.
