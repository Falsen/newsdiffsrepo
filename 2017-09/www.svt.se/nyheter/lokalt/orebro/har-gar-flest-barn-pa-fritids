Andelen barn på fritids varierar
Jennie Wahlgren

Snittet för hur många barn i åldrarna 6-12 som går på fritids är 57 procent i hela Sverige.

Många av länets kommuner ligger runt det snittet, men i tre kommuner, Laxå, Ljusnarsberg och Hällefors, är andelen betydligt lägre. Där ligger andelen på runt 35 procent.

Det är också färre än rikssnittet för tio år sedan, som då var 47 procent.

– Fritidshemmen ser väldigt olika ut, både mellan och inom kommuner, säger Carin Falkner, forskare och lektor i pedagogik på Högskolan i Borås, till Nyhetsbyrån Siren.

Bland kommunerna i Örebro län är det Kumla och Lekeberg som har högst andel inskrivna barn, 60 procent.

– Det som kan skilja sig väldigt mycket är hur många barn per vuxen det är. Det finns också stora skillnader i hur många som arbetar på fritidshemmen som har en pedagogisk utbildning, fortsätter Carin Falkner.
