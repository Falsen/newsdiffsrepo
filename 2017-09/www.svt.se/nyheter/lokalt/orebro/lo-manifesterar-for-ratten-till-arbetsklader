LO manifesterade för rätten till arbetskläder
Jennie Wahlgren

Promenaden avgick från Stortorget i Örebro och fortsatte genom de centrala delarna av staden. Arrangören, LO:s regionala ungkommitté, anordnade manifestationen för att belysa rätten till betalda arbetskläder.

I dag råder en ojämlikhet på arbetsmarknaden när det gäller just betalda arbetskläder, menar LO, och lyfter att till exempel en svetsare får sina arbetskläder betalda, samtidigt som en bartender i många fall förväntas använda sina privata kläder utan ersättning.

– Det är inte någon regelrätt demonstration, mer för att visa på ett bekymmer och för att få igång diskussion och debatt om det, säger Robert Roos, ansvarig ombudsman på LO-distriktet Örebro och Värmland.

Det var en handfull personer som dök upp på manifestationen. Tony Karlsson var en av dem som deltog, i bar överkropp.

– För att stödja alla som arbetar utan arbetskläder. Jag har som tur är en arbetsgivare som betalar byxor åt mig, men det är inte alla som har den turen. Som får stå för egna kläder och slita på dem för egna pengar.
