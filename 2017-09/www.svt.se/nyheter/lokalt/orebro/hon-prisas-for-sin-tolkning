Hon prisas för sin tolkning
Johannes Weckström

Två stipendier ur fonden till minne av teckenspråkstolkaren Monica Hermansson som gick bort 2005 har delats ut tidigare och den här gången var det alltså Örebroaren Lisa Jonssons tur.

SVT Nyheter Örebro får tag på henne precis när ceremonin är avklarad i van der Nootska Palatset i Stockholm. Stoltheten går inte att ta miste på över telefonledningen.

– Det betyder oerhört mycket att bli uppmärksammad på det här sättet. Jag är tagen, säger Lisa Jonsson.

För närvarande är hon föräldraledig, men bor i Örebro där hon arbetar både som teckenspråks- och dövblindtolk. Ett arbete som kräver både diskretion, lyhördhet och stor förmåga till anpassning. I motiveringen till utmärkelsen står bland annat:

”Lisa Jonsson visar en ödmjuk inställning till tolkyrkets alla tolkanvändargrupper och kollegor. Hon verkar i bakgrunden på ett sätt som får genomslagskraft i utförandet av alla typer av tolkuppdrag. Hon samarbetar med tolkanvändare och kollegor, ser behoven, tänker nytt och är flexibel för att tolkningen skall bli optimal. Hon är aktiv i hela tolkprocessen, ser vad som händer, frågar förändrar för att tillgodose tolkanvändarnas specifika behov. Allt detta skapar trygghet i såväl internationella samt nationella uppdrag.”

Vägen fram till yrket har bland annat gått via tolkutbildning på Fellingsbro folkhögskola och tolkarbete under fem år i Stockholm innan Örebro blev basen. Hon är ursprungligen från Småland och det var där allt började.

– Jag har en lillebror med en hörselnedsättning och det var så jag kom i kontakt och böjade med teckenspråk, säger Lisa.

Hon stormtrivs med sitt arbete som innebär att vara en viktig länk mellan människor i alla tänkbara situationer.

– Det är jätteroligt. Det är supervarierande och man får verkligen att utvecklas som person och i sin yrkesroll. Man är ju med i så många olika sammanhang i människors liv och vad alla människor går igenom egentligen. Så man får ju en bit av allt. Det kan vara sjukhusbesök, festligheter och arbetsplatsmöten. Så det är ju verkligen ett stort förtroende man får när man får kliva in i en människas liv så pass, säger Lisa.

– Lisa Jonsson brinner extra mycket för dövblindtolkning, precis som Monica gjorde. Lisa är också mycket ödmjuk inför tolkyrket och den perfekta tolken i alla sammanhang. Hennes vilja, driv och initiativ till att utveckla just dövblindtolkning är mycket betydelsefull för vårt förbund och våra medlemmar säger Amanda Lindberg, ordförande för FSDB, Förbundet Sveriges Dövblinda.

Förutom äran ingår en summa pengar på 20 000 kronor i stipendiet.

– Jag kommer att använda pengarna för att på något sätt utvecklas i min yrkesroll.

Det får väl tolkas som att hon lär fortsätta inom yrket efter föräldraledigheten.

– Det här hade jag verkligen inte väntat mig. Jag blev jätteöverraskad och jättetacksam, säger Lisa Jonsson.
