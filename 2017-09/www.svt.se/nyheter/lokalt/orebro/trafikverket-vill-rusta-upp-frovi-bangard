Trafikverket vill rusta upp Frövi bangård
Jonas Kraft

– Jag blev jätteglad, det är en viktig satsning för länet, säger Mats Gunnarsson (MP), ordförande i Region Örebro läns nämnd för samhällsbyggnad.

Bangården finns i anslutning till pappersbruket Billerudkorsnäs i Frövi och används av bruket. Med en upprustning skulle den utökade produktionen vid bruket kunna fraktas på järnväg istället för med lastbil.

Enligt Mats Gunnarsson handlar det om motsvarande 4300 lastbilar per år.

Bättre för persontågen

Att bygga ut bangården i Frövi gör också persontrafiken till vinnare. När de långa tågen från bruket idag kopplas ihop måste det till viss del ske på järnvägen som går förbi Frövi, och då stoppas persontrafiken norrut mot bland annat Borlänge.

Med en upprustad bangård skulle tåg kunna passera samtidigt som kopplingsarbeten pågår.

I Trafikverkets plan ligger upprustningen i den senare delen, någon gång efter 2024.

– Vi kommer jobba för att det tidigareläggs, säger Mats Gunnarsson.  Vi är beredda att skjuta till regionala pengar för att få till det här snabbare, säger han.

”Lättare jobba med projekt i planen”

Den totala kostnaden beräknas till omkring 230 miljoner kronor. Att projektet finns med i Trafikverkets plan innebär inte att det är klart att det verkligen blir av.

– Men det är lättare att jobba med projekt som är med i planen, är något som inte är det, säger Mats Gunnarsson. Då betyder det att Trafikverket vill bygga det här.
