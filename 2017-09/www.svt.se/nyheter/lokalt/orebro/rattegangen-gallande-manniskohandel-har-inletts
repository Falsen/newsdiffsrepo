Rättegången gällande människohandel har startat
Jennie Wahlgren

SVT Nyheter Örebros reporter Cathrine Gustavsson var på plats vid Örebro tingsrätt på tisdagen när rättegången inleddes. I rättssalen fanns polis, media och åhörare och de tre tilltalade, varav två av dem, en 42-årig man och en 49-årig man sitter häktade.

LÄS MER: Nu inleds rättegången mot trio som tvingade tio personer att tigga

– När det hela startar så får domaren flera gånger tillrättavisa den äldre av de två männen som står åtalade. Han har gett ett lite nervöst intryck och verkar tro att han ska få prata i dag, men det har domaren sagt att han inte kommer få göra, säger Cathrine Gustavsson.

Det stora intresset inför förhandlingarna i tingsrätten beror att rättegången rör människohandel.

– Det är inte så vanligt. Det finns få åtal och få domar avseende människohandel. Framförallt är ju det här unikt med tanke på den gruppen av målsäganden som avses här, säger kammaråklagare Martina Winslow.

Vilka är de?

– Det är ju en grupp människor som lever i utkanten av samhället och har svårt med arbete och sin försörjning och saknar utbildning och varken kan läsa eller skriva.

Alla tre förnekar brott. Åklagare yrkar att de två männen som sitter häktade ska utvisas, vilket de båda bestrider.

– Bevisningen står till stora delar av muntlig bevisning som styrks upp av skriftlig bevisning i form av olika beslag. Det har varit en utmaning att få tag på alla målsäganden från Tingsrättens sida, men tidigare har ju målsäganden lämnat likartade berättelser som stödjer varandra, så vi tycker att bevisläget är gott, säger kammaråklagare Martina Winslow.

Tre personer häktades den 22 januari och en av dem – en kvinna – släpptes i maj. Två män har varit fortsatt häktade.

Hur ställer sig din klient till misstankarna?

– Han nekar till misstankarna, säger Ylva Hagstedt som är offentlig försvarare till en av de misstänkta männen.

Det finns ju en del bevisning?

– Det får tingsrätten nu värdera efter att båda sidor har lagt fram sin bevisning. Jag tror att det kommer att klarna under rättegången vilka roller och vilka relationer man har haft till varandra, säger Ylva Hagstedt som är försvarsadvokat till en av de misstänkta männen.

Hur mår din klient?

– Han har haft det väldigt jobbigt. Det har varit en väldigt lång häktningstid. Det är psykiskt nedbrytande att sitta isolerad så här länge som han har gjort.

Första dagen handlade mest om genomgång från åklagarnas sida. Åtalspunkterna handlar om människorov och försök tilll människorov.

Tio personer är målsägande i ärendet och rättegången väntas pågå i 20 dagar fram till den 25 oktober.
