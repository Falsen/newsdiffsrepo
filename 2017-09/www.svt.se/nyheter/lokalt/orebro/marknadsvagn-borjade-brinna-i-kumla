Marknadsvagn började brinna i Kumla
Åsa Svennebäck

Tidigt på fredagsmorgonen fick Nerikes Brandkår rycka ut till Kumla efter larm om brand i husbil. Det visade sig vara en av försäljarna på Kumlamarken som drabbats.

– När vi kom fram brann det i en vagn där man skulle sälja munkar, säger inre befäl Mattias Ermanbrix på räddningstjänsten.

Ägaren ska ha ställt upp sin marknadsvagn nu på morgonen och flera andra marknadsstånd fanns i närheten.

– Det blev ett okomplicerat släckningsarbete, förklarar Mattias Ermanbrix, men eftersom det är tätt med andra vagnar och marknadsstånd så stannar vi kvar ett tag för att se att inte elden flammar upp igen.

Räddningstjänsten har ännu inte kunnat hitta någon naturlig orsak till att branden startade.

Ingen person ska ha befunnit sig i marknadsvagnen och inga personskador har heller rapporterats.
