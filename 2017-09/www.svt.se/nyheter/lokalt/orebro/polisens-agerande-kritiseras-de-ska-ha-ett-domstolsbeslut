Polisens agerande kritiseras: ”De ska ha ett domstolsbeslut”
Johan Pisoni

I lördags kväll greps en person som hotat flera människor i centrala Örebro med ett svärd. Händelsen fångades på film av en reporter på Nerikes Allehanda (NA).

Efter att gärningsmannen gripits tvingade polisen journalisten att lämna över sitt inspelade material, annars skulle journalistens mobiltelefon beslagtas.

I en intervju i NA försvarar polisens jourhavande förundersökningsledare, Carl Stöltenhielm, sitt beslut.

– Även om beslutet är felaktigt så har vi fortfarande möjligheten att beslagta material. Det finns inget undantag för journalister, säger han till tidningen.

Men uttalandet har väckt kritik. Yttrandefrihet- och grundlagsexperten Nils Funcke menar att polisens agerande tyder på en stor okunskap.

– Journalister som är ute på uppdrag ska inte tvingas lämna ifrån sig sitt material. Polisen får skaffa sig ett domstolsbeslut om de vill åt materialet, säger han.

Han menar, till skillnad från polisen, att det visst finns undantag för journalister när det gäller polisens möjligheter att beslagta filmat material.

– Journalister har anskaffningsfrihet, en grundlagsskyddad rättighet som innebär att man har rätt att samla in material som är tänkt att publiceras i medier. Detta material har polisen inte med att göra, säger Funcke.

– Om personen visar presslägg ska polisen gå väldigt försiktigt fram. Det är mycket märkligt att man valt att agera på det här viset, säger han.
