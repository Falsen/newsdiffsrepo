Två män häktade för mordbrand i Ritorp
Emma Hammarfeldt

Två män, båda födda 1997, sitter nu häktade för branden i en villa i Ritorp som inträffade i mars i år. Enligt stämningsansökan är männen misstänkta för att ha krossat ett köksfönster och kastat in en handske med brännbar vätska. Männen ska även ha hällt ut brännbar vätska utmed villans fasad. De är nu misstänkta för mordbrand och de ska ha begått gärningen med uppsåt.

Den ena mannen kunde häktas i slutet av juni medan den andra mannen häktades i sin frånvaro den 9 augusti. I mitten av augusti kunde även han gripas, skriver LT.

Männen sitter även häktade misstänkta för andra brott. Den ena mannen sitter häktad för rån. Den andra mannen sitter häktad för brukande av falsk urkund, rattfylleri, olovlig körning och ringa narkotikabrott.

Åklagaren yrkar på att de båda männen ska utvisas och förbjudas att återvända till Sverige.
