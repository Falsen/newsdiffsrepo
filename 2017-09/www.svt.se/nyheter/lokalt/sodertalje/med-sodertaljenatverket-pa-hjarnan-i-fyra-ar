Hennes bok om Södertäljenätverket stoppades
Klara Klintbo Skilje

Det började med en stark drivkraft att få veta mer om fenomenet ”Södertäljenätverket”. Journalisten Ann Törnkvist följde förhandlingarna i tingsrätten.

– Jag tyckte att åklagarens resonemang kring syriansk historia och kultur som en förklarande orsak till organiserad brottslighet var både intressant och möjligtvis problematisk, säger Ann Törnkvist.

Ann Törnkvist tog kontakt med bland annat brottsoffer, poliser och den utpekade gängledaren Bernard Khouri, som sitter inne på livstid.

Vad är Södertäljenätverket skulle du säga?

– En skara individer som kände väldigt stor lojalitet mot varandra och hade missbruksproblematik, säger Ann Törnkvist.

Nätverkets huvudsyssla var att driva in pengar med våld och hot om våld.

– Om man vill vara snäll kan man beskriva det som att det är personer med impulskontrollsvårigheter, säger Ann Törnkvist.

SE MER: Det här är Södertäljenätverket

Under arbetet blev Ann Törnkvist mest berörd av hur mycket de som vittnade mot nätverket fick uppoffra.

– Man förlorar sin familj och sina vänner. Man får inte prata om sitt forna liv, säger Ann Törnkvist.

Hon inser att det kan låta provocerande, men kom på sig själv med att även tycka synd om de som dömdes.

– Det är smarta, kvicka, roliga unga män och jag kan tycka att det är fruktansvärt tragiskt att de har hamnat i det här. Jag tycker att det är synd om alla i den här historien.

Efter fyra år skulle boken ha kommit ut i mars i år.

Men när Ann Törnkvist fick veta att den utpekade gängledaren var sur över en del av bokens innehåll och meddelade förlaget, satte de stopp för utgivningen.

– Jag lät nog ganska rädd men jag skrev till dem med en förväntan om att de skulle stötta mig. Men de drog sig ur helt.

SVT har sökt förlaget Brombergs för en intervju men fått besked om att de inte vill säga mer än att det förändrade säkerhetsläget var anledningen till att de drog sig ur.

Tiden efteråt var den tuffaste under arbetet med boken. Men hon ville inte ge upp om sitt manus och inledde en ny brevväxling med Bernard Khouri.

– Han förklarade att jag kommit för nära. Att det handlade om familjens heder.

Det var framförallt ett kapitel som den utpekade gängledaren hade problem med.

Kan du säga något om vad det kapitlet handlar om?

– Det är bäst att jag inte gör det.

Nu har du då tagit bort delar av det här kapitlet – varför?

– Det är både för att jag inte vill råka illa ut, jag ska vara ärlig om det. Men också för att inte kränka någon i onödan. Det handlar inte bara om honom utan också om hans familj.

Har du varit rädd under arbetet med boken?

– Det fanns några veckor efter att Brombergs dragit sig ur när det fanns ett ganska stort frågetecken kring hur arg han (Bernard Khouri reds. anm.) var på mig och då var jag ganska rädd.

Men hon repade snart mod.

– Jag fick veta av en polare som jobbar med säkerhetsfrågor att det kostar mycket pengar att döda någon så det värsta som skulle kunna hända är nog att jag blir skjuten i benet. Ja, det är ju inte med på min bucket list i och för sig, säger Ann Törnkvist.

Men något hon vill få gjort är att ge ut boken.

– Det finns andra förlag och det finns möjlighet att publicera själv så det är ju inte ”game over”.
