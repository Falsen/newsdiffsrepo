Södertälje får litteraturskyltar
Omar Daham

Författarna Göran Rosenberg och Sven Delblanc har flera saker gemensamt. Båda har skrivit flera böcker, bott i Södertälje och dessutom skrivit om stan.

Nu ska deras flit uppmärksammas och belönas ytterligare med varsin litteraturskylt i stan.

– Skyltarna ger inblick i två fantastiska författarskap. Vi hoppas att de väcker nyfikenhet och lockar till mer läsning, säger Helena Gomér som är Södertäljes bibliotekschef.

Göran Rosenbergs ”Ett kort uppehåll på vägen från Auschwitz” från 2012 handlar om hans pappas färd från dödslägret i Polen till kringelstaden vid Maren.

Sven Delblanc föddes visserligen i Kanada men var Södertäljebo från och med tonåren. Hans roman ”Stadsporten” är den sista delen i Hedebyborna-sviten där huvudkaraktärerna har gift sig och flyttat till Södertälje.

Utdrag ur dessa böcker blir till två skyltar. Rosenbergs skylt sätts upp på promenadstråket vid Saltsjöbron, medan Delblancs utdrag kan läsas på Olof Palmes plats.

På lördag invigs skyltarna som är ett medborgarförslag från början.
