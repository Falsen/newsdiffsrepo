Södertäljenätverkets ledare polisanmäls av Kumlaanstalten
Emma Hammarfeldt

Vi har tidigare berättat om att författaren Ann Törnkvist har fått ta emot påtryckningar efter att ha skrivit boken ”Följ fucking order” som handlar om Södertäljenätverket. Nu skriver tidningen Journalisten att Södertäljenätverkets ledare Bernard Khouri riktat direkta hot mot henne från fängelset där han sitter sedan cirka tre år tillbaka.

Hoten uppmärksammades av anställda på anstalten, och i december 2016 fick Ann Törnkvist ett samtal från en anställd som ringde för att berätta att de har polisanmält Bernard Khouri för olaga hot.

Det konkreta hotet ska ha gått ut på att Bernard Khouri, under ett besök av anhöriga, har bett en person att skicka ett antal namngivna personer för att söka upp Ann Törnkvist för att tala med henne om hennes bok. Bernard Khouri ska samtidigt ha hållit upp handen under hakan på ett sätt som ser ut som en pistol.

Ann Törkvist blev då upphämtad av Sveriges radios säkerhetsavdelning.
