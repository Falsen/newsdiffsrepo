Misstänkta poolbanditer avslöjade
Omar Daham

Tre av männen är hemmahörande i Södertälje och två i Tumba. Männen ska ha hjälpts åt att nu i våras ha lastat och förvarat sammanlagt 32 stulna simpooler till ett marknadsvärde på 415.840 kronor.

Poolerna har inte hittats och man misstänker att de har sålts vidare.

– Hanteringen av poolerna har fastnat på en övervakningskamera. De nekar till anklagelserna men jag påstår att det är de som är med på bilderna, säger åklagare Åsa Ideström.

Ligan står också misstänkt för att haft hand om båtmotorer, trailers, flera båtar och en ljusramp. Det godset ska ha varit värt 564.400 kronor.

En sjätte person står också åtalad för den mildare varianten av häleri då han ska ha köpt två av poolerna för nära 26.000 kronor. Han erkänner köpet.
