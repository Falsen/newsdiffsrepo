Telge bostäders ordförande: Inkompetens bakom budgetmissen
Klara Klintbo Skilje

Den omfattande renoveringen av bostadsområdet Fornbacken beräknades kosta 174 miljoner, men notan landade till sist på 416 miljoner kronor.

– Det är otroligt olyckligt, säger Telge bostäders styrelseordförande Ingela Nylund Watz (S). Speciellt som vi i styrelsen under en ganska lång tid inte fick några signaler om att det fanns problem med projektet.

Läs mer: Stor budgetmiss av Telge bostäder

Enligt Ingela Nylund Watz beror de skenande kostnaderna delvis på att hyresgästerna ville ha mer omfattande renoveringar än bolaget räknat med, men framförallt på bristande kompetens hos Telge bostäder.

– Slutsatsen att det har saknats kompetens på Telge bostäder – den är korrekt. VD håller nu på och förstärker kompetensen.

Telge bostäder har ju funnits länge – hur kan det fattas kompetens för den här typen av projekt?

– Vi har under ett antal år inte arbetat särskilt omfattande med varken större moderniseringar eller nyproduktion vilket har gjort att vi har fungerat mer som ett förvaltande bolag.

Hon beskriver vidare att renoveringen av Fornbacken tornade upp sig som ett mycket stort projekt för Telge bostäder.

– Det är ett väldigt stort projekt att genomföra såhär omfattande renoveringar av miljonprogrammen. Uppenbarligen har kompetensen som fanns på bolaget inte varit tillräcklig. Och relationen med entreprenadföretaget har inte heller fungerat, säger Ingela Nylund Watz.

Hur ser du på ditt ansvar?

– Styrelsens ansvar är oerhört stort och när vi i februari fick reda på att det fanns ekonomiska problem så beställde vi en intern utredning och sedan fick vår VD i uppdrag att göra en extern utredning, säger Ingela Nylund Watz.
