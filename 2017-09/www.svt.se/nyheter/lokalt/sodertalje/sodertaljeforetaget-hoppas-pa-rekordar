Södertäljeföretaget hoppas på rekordår
Bo Öhlén

Det är hektiska dagar vid Scania Democenter. 40 reportrar från sju länder var på plats. Innan veckan är slut ska 180 internationella journalister fått prova på en Scania XT.

Scania står värd för besökarna och denna gång har man lyckats hitta hotellrum åt alla i Södertälje.

– Man kan säga att vi bidrar litegrand till hotellnäringen här i stan, skrattar Örjan Åslund som är ansvarig för kommunikation på Scania Lastbilar.

Scania har aldrig tidigare gått så här bra. Försäljningen ökade till 58,7 miljarder under årets första halva – en ökning med 17 procent.

Den nya generationens lastbilar förväntas medföra att försäljningen når nya höjder. Siktet är inställt på 100.000 sålda bilar år 2020.

– Vi har också marknader där vi inte ser samma starka utveckling som vi har i Skandinavien, säger Anders Lampinen, chef för bygg- och anläggningssegmentet. I de marknaderna blir modell XT ett verktyg för att växa globalt.

Den nya modellen är framtagen för att fungera inom bygg- och anläggning. Den finns i flera varianter och ska klara svåra markförhållanden och vara lättkörd.

– Att köra en sådan här stor lastbil är lika lätt som att köra en personbil, hävdar Anders Lampinen.

Scania XT har stora förväntningar på sig, men att den nya generationen lastbilar skulle innebära nyanställningar, det vågar inte Anders Lampinen lova.

– Vi tittar på att eventuellt öka produktionstakten och definitivt kommer de nya bilarna att öka vår försäljning.

Se hela inslaget här.
