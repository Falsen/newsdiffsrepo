Utspel från M: Vi hade kunnat slippa bevattningsförbudet
David Moro

Lokalpolitikern Metin Ataseven (M) menar i en debattartikel i LT idag att bevattningsförbudet hade kunnat undvikas om Telge näts vattenpumpar bytts ut i ett tidigare skede.

– Det här kan man förutse. Om man byter ut pumparna nu kan man täcka upp på ett mycket bättre sätt, säger moderatpolitikern.

Håkan Karlsson är VD på Telge nät som har hand om vattenförsörjningen i Södertälje och Nykvarn. Han menar att ett byte inte gjort någon skillnad.

– Det hade förmodligen inte räckt.

Idag pumpas 80 procent av kommunens vatten från Mälaren, resten är grundvatten som sipprar ner på naturligt sätt som till exempel regnvatten.

Metin Ataseven föreslår att man borde höja procentandelen av det pumpade vattnet.

– Låt oss säga att vi ökar den siffran till 90-95 procent. Då skulle vi inte ha de här problemen.

Men enligt Håkan Karlsson är det inte aktuellt.

– Vi vill ha en viss del av grundvattnet för att få bra kvalitet.
