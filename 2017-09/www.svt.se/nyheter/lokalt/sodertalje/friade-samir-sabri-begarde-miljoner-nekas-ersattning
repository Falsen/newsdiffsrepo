Friade Samir Sabri begärde miljoner – nekas ersättning
Karin Fallenius

Samir Sabri dömdes 1986 för mordet på sin styvmamma. Trots att det var pappan som begick det fasansfulla knivmordet tog han på sig mordet. Han vågade inte säga emot pappan, för om han inte lydde, hotade pappan med att döda både Samir och hans lillebror. Samir Sabri var då 15 år, och dömdes till psykiatrisk vård, och vårdades i cirka två år.

Fallet har blivit uppmärksammat i Aftonbladets granskande podd, och tack vare nya avgörande uppgifter om blodspåren som Aftonbladet lyckades gräva fram, kastades ett nytt ljus över fallet.

Ifjol friades Samir Sabri från mordet på sin styvmamma, och han krävde tre miljoner kronor i skadestånd. Samir Sabri och hans familj ska enligt ansökan ha drabbats av ”ett livslångt lidande till följd av de felaktiga anklagelserna”.

SVT Nyheter Södertälje har tidigare rapporterat om fallet som väckte stor uppmärksamhet i Södertälje.

Justitiekanslern säger nu nej till hans skadeståndsanspråk med hänvisning till att ärendet preskriberats.

– Det är som ett slag mot ansiktet, först blev jag arg men nu är jag bara ledsen, säger Samir Sabri till SVT.
