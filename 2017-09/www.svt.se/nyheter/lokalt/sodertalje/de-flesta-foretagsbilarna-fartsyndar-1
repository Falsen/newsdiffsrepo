De flesta företagsbilarna fartsyndar
TT

Folksam mätte under våren hastigheten på 3 446 fordon från 161 företag i Storstockholm och Uppsala.

De som studerades i fartkamerorna var bland annat sopbilar, budbilar, lastbilar som sköter transporter åt företag och färdtjänstfordon.

I synnerhet studerades vägar med låga hastigheter.

Sammanlagt överskred 53 procent av de undersökta företagsfordonen hastighetsbegränsningarna, och 10 procent körde mer än 10 kilometer i timmen för fort. Tre av fyra fortkörningar skedde på 30-vägar som är vanliga utanför till exempel skolor.

– Yrkestrafiken är viktig för den påverkar och sätter hastigheten för all annan trafik. Dessutom är det tung trafik vilket ökar risken för allvarliga skador, säger Emma Engström, ansvarig för Folksams studie.

Hon pekar särskilt på de många fortkörningarna på 30-vägar.

-Det tycker jag är det mest allvarliga resultatet. Där rör sig småbarn, skolbarn och andra oskyddade trafikanter.

Störst andel hastighetsöverträdelser i studien hade återvinningsföretaget Ragn-Sells med 81 procent. Flest överträdelser med mer än 10 kilometer i timmen hade budbolaget Best.

– Spontant kan jag bara säga att det inte är okej att vi överskrider hastighetsgränserna, säger Pär Larshans, ansvarig för Arbetsmiljö inom Ragn-Sells.

I fallet Ragn-Sells handlar det inte om att förarna har bråttom för att bli klara med sin rutt för att kunna gå hem, påpekar han.

-Vi tog för länge sedan bort ackordsupplägget för våra medarbetare så det finns ingen sådan styrning. Vårt huvudmål är tvärtom att få ner koloxidutsläppen och det kan bara nås om man kör långsammare.
