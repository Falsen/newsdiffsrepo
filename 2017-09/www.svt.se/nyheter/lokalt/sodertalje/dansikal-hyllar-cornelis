”Dansikal” hyllar Cornelis
Martin  Åkerblom

Flera dansare från tv-programmet Lets Dance medverkar i föreställningen, som kallas för en ”dansikal”.

– Dansikal har jag myntat själv. I en musikal står musiken i centrum, men i en dansikal så står för första gången dansarna i centrum, säger koreografen Tobias Karlsson.

Det är Tobias Karlssons andra föreställning, 2016 gjorde han ”En dans på rosor”, som även den repeterades och spelades på Estrad i Södertälje.

I den nya föreställningen är det Cornelis Vreeswijk som man har hämtat musik och inspiration från.

Det var längesedan han dog. Varför ska man damma av honom?

– Vem älskar inte ”Hönan Agda”? Han är så fyndig, han har gjort så mycket fantastisk musik och visor. Så det är klart vi ska damma av honom, och göra en ny touch på honom så att unga människor också får uppleva Cornelis, säger Tobias Karlsson.

Dansföreställningen ”Dansa samba med mig” har premiär i Örebro nästa vecka, och spelas på Estrad i Södertälje den 8 och 9 december.
