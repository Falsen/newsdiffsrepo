Han leder ny youtubeserie om vetenskap
Karin Fallenius

När Markus Granseth, som programleder Tom tits nya youtube-serie, själv var barn väcktes ett livslångt intresse för teknik och uppfinningar.

– Jag brann för vetenskap som barn. Mamma och pappa hjälpte mig att fixa en hel uppfinnarverkstad där jag uppfann dörröppnare till mitt rum, och en handuppräckare som jag kunde använda i skolan istället för att räcka upp den egna handen, säger han.

Nu vill han sprida vidare uppfinnarglädjen med den nya programserien som kommer att visas i 18 delar på Tom tits youtubekonto.

– Jag vill ge andra det som jag, med stöd av mina föräldrar, fick upptäcka. Jag vill skapa lust kring teknik!

Varför är det viktigt?

– För det första för att det är så himla kul, men det är också viktigt för framtidens ingenjörer, vi behöver en bred bas med barn som är intresserade.

I serien ska Markus Granseth visa olika experiment och uppfinningar. I jul kommer han bland annat att visa hur man bygger en vegetarisk adventsljusstake.

– Ja, av fyra morötter! Och sedan kommer jag också att bygga ett trumset av frukter, det hoppas jag ska bli sjukt svängigt.
