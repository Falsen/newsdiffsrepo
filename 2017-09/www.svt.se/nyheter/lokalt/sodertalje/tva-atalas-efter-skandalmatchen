Två åtalas efter skandalmatchen
Klara Klintbo Skilje

Den 3 juni i år var det match på Södertälje fotbollsarena mellan Syrianska och Dalkurd. Matchen fick avbrytas efter att ett knallskott kastats in på planen och därefter utbröt oroligheter.

Bilder från TV4 visar att flera personer från Syrianskas läktare försökte ta sig in på planen.

Nu väcks åtal för brott mot ordningslagen mot två av de inblandade. En 21-åring åtalas för att obehörigen ha tagit sig in på planen ”eller annat motsvarande område avsett för idrottsutövningen”, som det står i åtalet. Mannen erkänner brott.

En 22-åring åtalas för att ha täckt sitt ansikte på ett sätt som har försvårat identifikationen av honom. Han nekar till brott.

På grund av oroligheterna på Syrianskas läktare tilldömdes Dalkurd segern i matchen.
