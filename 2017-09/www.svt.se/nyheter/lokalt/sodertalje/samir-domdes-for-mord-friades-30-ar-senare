Samir dömdes för mord – friades 30 år senare
Linda Asmar

Det var en försommarmorgon 1986 som Samir Sabri ringde SOS Alarm och berättade att han just hade mördat sin styvmamma. Han, som då var 15 år, tog på sig skulden för det fasansfulla knivmordet han just sett sin pappa begå i lägenheten i Tensta.

– Att se sin far döda en person som man älskar och samtidigt ta på sig skulden för det, och att tänka att ”jag kunde ha förhindrat det om jag hade berättat det för polisen, då skulle hon ha levt”, och då känna att ”jag är delaktig i det här”, säger Samir Sabri.

Han vågade inte säga emot pappan, för om han inte lydde, hotade pappan med att döda både Samir och hans lillebror.

Samir Sabri dömdes till sluten psykiatrisk vård – men 1,5 år senare tog han tillbaka sitt erkännande. När det inte ledde till ett frikännande bestämde han sig för att hämnas på samhället. Han inledde en 20 år lång kriminell bana som kantades av droger och värdetransportrån.

Ryktet om den oskyldige pojken spreds bland de assyrisk-syrianska landsmännen och har alltsedan dess blivit en vandringssägen i bland annat Södertälje. Samirs advokat, Sargon de Basso, minns att han var 9 år gammal, när han hörde talas om händelsen vid middagsbordet.

– Det blev en ”urban legend” som nådde hela vägen från norrförorterna i Stockholm till Örebro där vi bodde, säger Sargon de Basso, i Aftonbladets podd #Fallet – ett program som i över tio avsnitt skildrat händelsen.

– Djugeltrummorna gick och ordet och ryktet på gatan var uteslutande ett och detsamma, nämligen att det var pappan som var gärningsman och att Samir var högst oskyldig. Att det var ett barn som hade farit oerhört illa och ett rättssamhälle som har varit helt blint inför den verklighet som han har utsatts för.

Mordutredningen lades ner efter bara några veckor. Och när domen kom så bestod den av bara fem sidor. Enligt uppgifter var det en oerfaren brottsutredare som fick ärendet på sitt mord.

Den viktigaste förklaringen är att statsminister Olof Palme hade mördats bara tre månader tidigare. Något som troligtvis påverkade utredningen av mordet i Tensta. Det säger den numera pensionerade polischefen Eric Rönnegård, till Aftonbladet. Han menar att den blev lidande pågrund av att alla tillgängliga resurser då lades på det högprioriterade mordet.

– Det var väldigt mycket rutiner som inte följdes då, det var rena vilda västern hos polisen i Stockholm, säger Eric Rönnegård till tidningen.

Tack vare nya avgörande uppgifter om blodspåren som Aftonbladet lyckades gräva fram, kastades ett nytt ljus över fallet. I april 2016 beviljades resningsansökan. Och så i december kom Svea hovrätts dom – Samir Sabri frikändes.

– För mig hade det räckt att historien har kommit ut till allmänheten. Att bli friad är en upprättelse i upprättelsen, säger han och brister ut i tårar.

För sex år sedan dog hans pappa i en hjärntumör.

– Under alla dessa år så har han inte erkänt någonting ända fram till sin dödsbädd. Då erkände han att det han gjorde när han mördade henne – och att lägga över det på mig – var fel, säger han och tillägger:

– Jag är så tacksam att jag fick de tre månaderna med honom och att jag tog det steget och förlät honom. Inte för det han har gjort men man kan försonas på olika sätt.

Idag jobbar Samir Sabri med utsatta ungdomar som bland annat har ett kriminellt förflutet.

– Jag kan möta dem på samma nivå, jag vet vad de går igenom. Många är påtända då de inte vågar känna sin smärta men då brukar jag säga att det första steget är att bli drogfri. Sedan gäller det att tro på att man kan göra en förändring, se på mig, jag har gjort det.

Till våren släpps boken ”Fallet Samir”, skriven av Aftonbladets kriminalreporter Anders Johansson och Samir Sabri.
