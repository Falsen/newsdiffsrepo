Jämnare flyktingmottagning i länet
Bo Öhlén

Under flera år har Södertälje tagit emot långt fler flyktingar än någon annan kommun i länet utanför Stockholms stad. Rika kommuner som Täby och Djursholm har accepterat väldigt få nyanlända, men nu tvingas de att ordna boenden enligt bosättningslagen som började gälla förra året.

Färsk statistik från Migrationsverket visar på ett tydligt trendbrott. Under förra året tog Södertälje hand om 967 nyanlända personer, alltså människor som redan har fått uppehållstillstånd. Samtidigt tog Nacka tog emot 429 nyanlända.

Årets siffror visar på större balans mellan kommunerna. Till och med juni i år har 316 flyktingar med uppehållstillstånd flyttat till Södertälje. Något fler, 322 personer, bosatte sig Nacka kommun.

– Det här är ett trendbrott, säger Boel Godner (S) som är kommunstyrelsens ordförande i Södertälje. För första gången så långt jag kan minnas håller mottagandet på att jämnas ut. Det betyder att vi börjar bryta segregationen i Sverige, säger hon.

Det är Stockholms länsstyrelse som fördelar länets nyanlända på de enskilda kommunerna med hänsyn till folkmängd, arbetsmarknad och hur många asylsökande som vistas i kommunen.

Nacka tilldelades 469 personer för 2017 medan Södertälje undandrogs tvånget att ordna bostäder och ta emot människor eftersom kommunen redan tagit emot så många flyktingar.

– Vår utmaning nu är att ordna boende för alla som vi ska ta emot. Vi tar vårt ansvar och tar emot så många vi kan. Uppenbarligen har vi lyckats rätt väl, säger Mats Gerdau (M), kommunstyrelsens ordförande i Nacka.

Men sammantaget har Södertälje fortfarande långt större flyktingmottagande än andra jämförbara kommuner i länet, bland annat på grund av att asylsökande personer kan bosätta sig var de vill, vilket Godner är kritisk emot. För trots att andra kommuner öppnat upp så har ju 316 nyanlända kunnat flytta till Södertälje och bosatt sig i eget boende.

– Man söker sig hit eftersom här redan finns många från Syrien och Irak. Det finns släktingar eller vänner här. Detta medför att vår kommun blir segregerad, säger Boel Godner.

– Man kommer inte på ett ordnat sätt och ofta hyr man in sig svart och dyrt och skuldsätter sig för livet. Det är helt unikt för Europa att flyktingar kan bosätta var de vill sig på det här viset, säger hon.
