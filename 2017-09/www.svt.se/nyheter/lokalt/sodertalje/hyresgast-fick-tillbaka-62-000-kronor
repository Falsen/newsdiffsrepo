Hyresgäst fick tillbaka 62.000 kronor
Frida Claesson

Den kvinnliga hyresgästen gick till Hyresnämnden för att få tillbaka överhyran, det skriver Hem och Hyra. Företaget som hon hyrde i tredjehand av hävdade att möbler saknades och att hon lämnat bostaden ostädad. Men det argumentet höll inte i förhandlingarna med nämnden.

Kvinnan hade dessutom fotograferat slutstädningen i sin mobiltelefon. Och några bevis för de försvunna möblerna fanns inte.

Företaget som hyrde ut lägenheten gick till slut med på att betala tillbaka överhyran som slutade på 62.474 kronor. Enligt Hyresgästföreningen är det en av de högsta summorna som har återbetalats under 2017.
