Södertälje kommun vill storsatsa på idrott
Lisa Åberg

Kommunen vill arbeta fram ett idrottspolitiskt program tillsammans med föreningslivet, för att göra idrotten ännu mer betydelsefull i Södertälje.

– Vårt mål är att Södertälje ska vara den kommun i Stockholmsregionen som ger barn och ungdomar bäst möjligheter att syssla med idrott under sin uppväxt. Det är viktigt att idrotten har goda förutsättningar, säger kultur- och fritidsnämndens ordförande Anna Bohman Enmalm (S) i ett pressmeddelande.

Det blir journalisten Jalmar Carlson, tidigare anställd på Länstidningen, som anlitas för att leda arbetet med planen.

Arbetet med utredningen inleds i september 2017 och väntas vara klar hösten 2018.

Samtidigt har kommunen fattat beslut om produktionsstart för en ny gymnastik- och friidrottshall vid Täljehallen. I anslutning till hallen kommer kommunen också att uppföra en ny friidrottsarena, Södertälje idrottsplats, och upprusta Östertälje IP.

Kostnaden för det här är beräknad till 206 miljoner kronor.
