Brunnsängsbor kritiserar ”lyxboendet” för äldre
Omar Daham

Tidigare i somras godkändes detaljplanen till det nya seniorboendet för 55-åringar och äldre.

Byggnaden som ska byggas går under konceptet Bovieran, som innebär att man vill importera en slags känsla av fransk riviera, med tillhörande olivträd och palmer.

Men boende i Brunnsäng är inte imponerade. Det är nämligen beslutat att bygga boendet på den populära rugbyplanen.

– Jag har varit upprörd sedan jag såg ritningarna. Att de vill bygga en sådan bastardbyggnad på en så fin plats, säger Stefan Wikström som bor i närheten och dessutom arbetar som arkitekt.

– Det kommer att se ut som ett fängelse, som en filial till Österåker. Istället för att integrera byggnaden med andra områden blir det bara utkastat på en gräsplan.

Nu är det jakande beslutet överklagat till mark-och miljödomstolen. Några av argumenten i överklagandet är att bygget kommer att innebära buller och alldeles för mycket trafik i området.

Håkan Buller (S) är stadsbyggnadsnämndens ordförande och han menar att platsen för bygget är det bästa tänkbara.

– Behovet är stort och det kommer att vara det under lång tid. När det gäller Bovieran har de letat efter en plats i Södertälje i säkert tio år.

Håkan Eriksson är en av de som bor allra närmast gräsplanen. Han berättar att det ständigt är aktiviteter där.

– Rugby, knattefotboll, samlingsplats på nyår. Var och varannan kväll händer det saker här.

Bovierans koncept har kallats för ”lyxboende” med sina vinterträdgårdar och ljusgårdar.

Vad görs det för seniorer som inte är rika?

– Lyxboende är inte min bedömning, men det är kvalitativt, säger Håkan Buller.

Alla kanske inte har råd med det?

– Nej, och vi är öppna för flera olika typer av lösningar. Då är det viktigt också att det finns någon som kan och vill bygga.
