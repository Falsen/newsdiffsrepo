Kossor i buffelskrud på rymmen
Maria Sjölund

Kofamiljen som är på flykt består av dräktiga kossan Alva, Britta, Tjuren Håkan och kalven Ingemar som egentligen är en tjej.

Och det har enligt ägarna varit flera flyktbesök på sistone men då mest av Alva.

– Ja alltså jag vet ju att min egen mamma fick för sig att åka ut och flyga då jag låg i magen och kossan Alva är ju också dräktig så man kanske bli lite galen då och vill sticka iväg men hon höll sig ändå i närheten av hemmet när hon rymde. Men nu när tjuren har hakat på så verkar det ju som att de har stuckit längre bort.

Vad gör ni för att få hem era kossor då?

– Alltså jag är på jobb i Gällivare fram tills i morgon så jag har inte kunnat göra så mycket men jag har ju fått rapporter från grannarna att de hållt sig kvar i skogen, säger Lars-Göran Larsson.

Hur ska du göra då för att få hem dem?

I morgon torsdag ska Lars-Göran Larsson ta hjälp av en same som kan kasta lasso för att få hem sina kor.

– Kossorna är ju en familj så de håller ihop och det räcker med att man får tag på en så kommer de andra efter. Men det är inte så lätt att fånga dem så jag måste ha hjälp för jag kan inte kasta lasso, säger Lars-Göran Larsson.

Dottern Susanne Larsson är hemma i Forsnäs utanför Niemisel och väntar på att pappa ska komma hem för hon klarar inte att fånga kossorna själv.

– Jag är orolig hela tiden för kossorna. De är snälla för man kan klia alla utom tjuren för han är lite rädd men ingen av dem är agressiv, berättar hon.

Filmpool Nord:s Vd Susann Jonsson som bor i närheten reagerade i eftermiddags då en annan bybo la ut en bild en av de hårfagra rymlingarna på sociala medier med texten; ”Någon som saknar dessa, strövade på vägen strax innan Hovlös”.

”Detta!? I älgjaktstider, mitt i skogen strax söder om vår lilla by. Hur ska det gå? Ska köra Vitådalen norrut i kvällskymning om några timmar, vilken tur att jag är förvarnad. Skulle inte tro mina ögon annars. Hoppas gänget är rädda för bilar”, skriver Susann Jonsson på facebook.
