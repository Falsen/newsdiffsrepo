Kraftig brand i pappersbruk i Kalix
TT

Polis och räddningstjänst fick larm om branden vid 22-tiden på tisdagskvällen.

– Vi fick in ett larm om att det brann rejält på gamla blekeriet. När första styrkan kom dit kunde vi konstatera att det rörde sig om en kraftig brand med öppna lågor så vi laddade på med rätt så mycket resurser, säger Bengt Lindgren, inre befäl vid räddningstjänsten i Norrbotten.

LÄS ÄVEN: Produktionen stoppad tillsvidare

Polisen spärrade av ett område runt fabrikens grindar på grund av explosionsrisk. I pappersindustriområdet finns kemikalier och en klortank.

Drygt 25 brandmän från räddningstjänsten i Haparanda, Kalix och Råneå har under natten arbetat med att släcka branden. Vid 04.40 var branden släckt.

– Vi lyckades begränsa branden men exakt hur stora skador det blivit är för tidigt att svara på, säger Bengt Lindgren.

MISSA INTE: Så får du lokala nyheter i SVT:s app

Ingen människa ska ha kommit till skada. Enligt Viktor Pettersson, kommunikatör på Billerud Korsnäs i Kalix kommer de förmodligen under dagen gjort en bedömning hur stor skada branden orsakade.

– Det allra viktigaste är att inte några personer var inblandade, säger Viktor Pettersson.

Det är inte klarlagt hur branden har uppstått. Billerud Korsnäs kommer nu göra en egen utredning för att ta reda på vad som orsakade branden.

– Vi vill självklart komma till rätta med vad som orsakade branden, säger Viktor Pettersson.
