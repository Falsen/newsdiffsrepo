Kraftig brand i pappersbruk i Kalix
TT

Polis fick larm om branden vid 22-tiden på tisdagskvällen. Det rör sig om ett gammalt blekeri, i ett pappersbruk i Karlsborg i Kalix Kommun.

Larmet om brand i en hög byggnad vid pappersbruket kom vid 22-tiden, och det rör sig om en brand i ett gammalt blekeri.

– När vi kom fram brann det både i tak och väggar, säger Bengt Lindgren, inre befäl vid räddningstjänsten i Norrbotten, till P4 Norrbotten.

Drygt 25 brandmän bekämpar just nu branden, som dock vid 03-tiden var på väg att fås under kontroll, enligt NSD. En styrka har kunnat gå in i byggnaden för att lokalisera bränder och släcka dem.

Polisen har spärrat av området vid fabrikens grindar på grund av explosionsrisken. I pappersindustriområdet finns kemikalier och en klortank.

Det finns däremot i nuläget ingen spridningsrisk för själva branden.

Det är inte klarlagt hur branden har uppstått.

Ingen människa ska ha kommit till skada.
