Polisen varnar för inbrott i Norrbotten
Inger Haupt

– Vi har underrättelseinformation om att det är inbrottstjuvar i farten. Det handlar om personer som färdas i en bil som är känd av oss inom polisen sedan tidigare, säger brottsutredaren Patrik Ström vid polisen i Norrbotten.

Han berättar att männen i bilen figurerade i samband med en inbrottsvåg år 2011.

– Och även i april när det var väldigt många inbrott i  Norrbotten fick vi indikationer på att männen var i länet med sin bil och kan ha haft med inbrotten att göra, säger Patrik Ström.

Under förra året, 2016, anmäldes 59 inbrott i Norrbotten. I år har polisen hittills fått ta emot anmälningar om 88 inbrott.

– Det var närmare 50 inbrott bara i april som drog upp statistiken väldigt mycket, säger Patrik Ström.

– Rent statistiskt ökar antalet inbrott när mörkret kommer i september och oktober, säger Maria Jakobsson, kommunikatör vid polisen.
