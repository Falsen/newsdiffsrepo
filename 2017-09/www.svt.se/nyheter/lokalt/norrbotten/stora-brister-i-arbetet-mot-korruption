Stora brister i arbetet mot korruption
Micke Nyberg

Han är en av dem som offentligt gått ut och kritiserat kommunens agerande när det gäller det så kallade korruptionsärendet vid stadsbyggnadsförvaltningen, där tio anställda påståtts ha tagit emot varor och tjänster för 463 000 kronor.

Nu har Luleå kommuns revisorer lagt fram sin rapport om hur de kommunala bolagen sköter de korruptionsförebyggande åtgärderna.

”Vi kan konstatera att i majoriteten av de kommunala bolagen så finns det stora brister i de förebyggande och reaktiva åtgärderna för att motverka korruption och andra oegentligheter”, skriver kommunrevisionen via sin ordförande Lars Lassinantti.

De flesta av de kommunala bolagen är alltså vidöppna för korruption, riskbedömningen är på alldeles för låg nivå och varken regelverken eller systemen för rapportering är tydliga.

”Vi finner dock att att det finns ett intresse för att utveckla såväl utbildningsinsatserna som det förebyggande korruptionsarbetet”, skriver revisorerna.

Revisorerna kräver att kommunföretagens ledning ska ta en aktiv roll i samordningen av arbetet och processerna för rapportering och utredning av misstänkt korruption och andra oegentligheter.

Ett förslag är att göra som Lulebo och införa ett system som gör att medarbetare kan rapportera misstankar om oegentligheter anonymt.

– Jag tycker att det är klockrent. Det är bara att genomföra åtgärderna direkt och komplettera dem med ett ansvar för leverantörerna. De företag som försöker muta kommunanställda ska svartlistas, säger Nils-Olov Lindfors.

Han menar att korruption kan handla om allt från hockeybiljetter, kyl-och frysleveranser till utlandsresor. Men att det i grunden handlar om att påverka  beslutsfattare att handla på ett sätt som han inte skulle ha gjort annars.

– Vi ska inte vara naiva. Det är klart att det finns en risk att vi i Luleå kommun kan drabbas av korruption. Vi omsätter ju miljardbelopp och just nu byggs det mycket i centrala staden. Så vi behöver verkligen tydliga regelverk, säger Nils-Olov Lindfors.
