Luleå jaktvårdsklubb: ”Det handlar inte om tjuvjakt”
Micke Nyberg

Det kom som en ren överraskning för honom att förvaltningsrätten slagit fast att det 40-åriga gratisavtalet om 6 500 hektar jaktmark i Luleå för en nullitet och att det i praktiken inte finns.

LÄS ÄVEN: Förvaltningsrätten om jaktbråket: Gratisavtalet ”finns inte”

Och det för att dåvarande kommunalrådet Kjell Mickelsson inte hade rätt att fatta beslutet om det så kallade gratisavtalet för arton år sedan.

Förvaltningsrättens dom kom i fredags och i dag är Luleå jaktvårdsklubb ute och jagar i alla fall.

– Kommunen har ju godkänt att vi jagar där och det gör de fortfarande, så jag köper inte att det skulle handla om tjuvjakt. Det här är inte en tvist mot oss. Kommunen har ju ansett att det finns ett avtal och vi har haft marken sedan 1923, säger David Åkerlund.

Men nu finns det inget avtal, enligt förvaltningsrätten?

– Ja, jag förstår det och nu får vi se vad kommunen gör. Om marken ska arrenderas till högstbjudande så får några stockholmare jaga där och då kommer marken inte luleborna till nytta. Det skulle vara tråkigt, säger han och fortsätter:

– Det är lite olyckligt att det har blivit så här, men som ordförande kan jag inte luta mig tillbaka mot ett avtal om det inte är giltigt, det går bara inte.
