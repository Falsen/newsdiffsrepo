Rapport: Landets barnhälsovård är ojämlik
Ulrika WänkköReporter

Det nya barnhälsovårdsprogrammet togs fram efter att det visat sig att barnhälsovården inte var jämlik över landet, utan tvärtom hade stora skiillnader.

Vid den stora barnhälsovårdskonferens som just nu pågår i Luleå redovisades i vilken grad landstingen idag följer de nya riktlinjer som togs fram för tre år sen.

– Det finns fortfarande skillnader, säger Per Möllberg, barnhälsovårdsöverläkare.

Det visar sig att delar av programmet ännu inte har genomförts i vissa landsting. Bland annat ska två hembesök ska göras hos nyblivna föräldrar, ett vid fyra veckors ålder och ett när barnet är åtta månader.

– Ungefär tre fjärdedelar av landet har det här andra hembesöket. Men ibland får man kämpa med att få till de resurser som behövs och det kan vara svårare i glesbygd, säger Per Möllberg, barnhälsovårdsöverläkare.

I Norrbotten jobbar vården fortfarande med att alla föräldrar ska kunna få det första hembesöket. Det andra hembesöket har ännu inte förverkligats alls.

– Vi jobbar med att etablera hembesök som en bra arbetsmetod ute på vårdscentralerna, säger Hilda Hassler barnhälsovårdsöverläkare i Norrbotten.

Vad behövs för att det nya programmet ska kunna genomföras fullt ut i Norrbotten?

– Varje vårdcentral bestämmer själv hur de ska jobba. Så vi måste arbeta med att motivera de och visa hur bra det här nya programmet är, för varje enskild hälsocentral i vårt län, säger Hilda Hassler.

Men det finns områden där det är Norrbotten som ligger i framkant.

– Vi har pappasamtal i Norrbotten och där är vi föregångare i landet säger Hilda Hassler.
