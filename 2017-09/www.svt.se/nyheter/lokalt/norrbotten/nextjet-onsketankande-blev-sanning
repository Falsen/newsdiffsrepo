Önsketänkande blev sanning
Micke Nyberg

SVT Nyheter Norrbotten har tidigare berättat om Nextjets ekonomiska problem som gjort att varken bolagets revisorer eller transportstyrelsen tror på en fortsättning.

Därför drog också transportstyrelsen in den operativa licensen och ersatte den med en tidsbegränsad licens som går ut efter den 17 november.

Därför kan det vara färdigfluget på flygplatser som Arvidsjaur och Gällivare efter det datumet.

LÄS MER: Nexjet – licensen dras in

Men Nextjet har enligt kommunikationschefen Henning Lindberg haft en extra bolagsstämma och beslutat att genomföra en nyemission av aktier och även att sälja två flygplan.

Totalt kommer bolaget att få in 70 miljoner kronor den vägen, om allt går som det ska.

”Detta gör att Nextjet flyger som vanligt, även efter den 17 november.” skriver bolaget i ett pressmeddelande.

Men det går absolut inte att påstå något sådant i dag, menar transportstyrelsens enhetschef Simon Posluk.

– I dag har bolaget en tillfälligt licens som går ut efter den 17 november och för att kunna fortsätta flyga måste bolaget ansöka och få en ny licens och då måste vi granska ekonomin på nytt, säger han.

Så det är fel att säga att bolaget flyger vidare efter den 17 november?

– Som sagt, den tidsbegränsade operativa licensen gäller till och med 17 november och ingen ny licens har utfärdats. Men vi vet att bolaget jobbar hårt för att få ordning på ekonomin. För vår del är det avgörande om det kan anses att bolaget kan klara sina åtaganden under nästa tolvmånadersperiod, säger Simon Posluk.

Och Nextjets kommunikationschef erkänner indirekt att den omdiskuterade formuleringen är ett önsketänkande som blev

en ”sanning”. I varje fall just nu.

– Vi ska ansöka om en ny licens och vi bedömer att vår ekonomiska situation är så pass bra att vi kommer att erhålla en permanent operativ licens, säger Henning Lindberg.
