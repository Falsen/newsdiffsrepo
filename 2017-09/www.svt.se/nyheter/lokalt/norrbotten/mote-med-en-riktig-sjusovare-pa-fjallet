Möte med en riktig sjusovare på fjället
Marie-Louise NiiaReporter

Niillas Blind var på måndag morgon på väg till det område där han jagar älg i Laisdalen i Arjeplog. När han kom vandrandes med sin hund såg han en skock renar som låg och vilade en bit bort. Renflocken sprang iväg när han närmade sig, men kvar på marken låg ännu en vit ren helt stilla. Han gick fram till den och tänkte ”Är den död eller?”

–Men när jag kom närmare såg jag att den andades, och benen rörde sig som om den låg och drömde, säger Niillas Blind till Sameradion & SVT Sápmi

Vad gjorde du då?

–Jag filmade den och lät den sova, den sov ju så gott.

Niillas och hunden smög därifrån för att inte väcka den trötta rentjuren. En kvart senare kunde han se i kikaren att den vaknade och hittade en annan renskock som den anslöt sig till.

–Men man undrar ju hur den har klarat sig från rovdjur så här länge, när den är så svårväckt, säger han.

Har du varit med om det tidigare?

–Nej, inte i verkligheten, men jag har sett det på social medier, en vit kalv som fortsatte sova fast renskötarna började driva hjorden under flyttningen. Och man har ju hört att de säger att vita renar kan vara svåra att väcka.

Var det din egen ren? –Nej det var en annan renägare som också kände igen sin trötta ren från tidigare. Då flög de ganska nära med helikopter innan den vaknade, fast de andra renarna redan sprungit sin väg.

Birgitta Åhman är professor i renskötsel vid Sveriges lantbruksuniversitet och hon säger att det inte är forskat på området om vita renar sover djupare än andra renar, men att det har diskuterats kring detta i forskarkretsar.

–Man vet att vit färg på vissa djur kan vara kopplade till dövhet så det kanske kan vara en orsak till att de inte är lika alerta. Men sen om det är generellt eller bara vissa vita renar är ovisst. Samtidigt måste det ligga något i det eftersom det finns så många observationer på det, säger Birgitta Åhman, professor vid SLU.

Niillas Blind är på väg ut på älgjakt även denna morgon och tänker på gårdagens händelse.–Det var en rolig upplevelse, jag har aldrig kommit så nära en sovande ren tidigare. En riktig sjusovare! Ja, det var en häftig upplevelse.
