Lärarna kan få betala för sina pedagogiska luncher
Inger Haupt

I dag får förskollärare, lärare i grundskolan, och enstaka anställda i särskolans gymnasium äta kostnadsfritt tillsammans med barnen och eleverna i pedagogiskt syfte. Men i framtiden kan personalen få betala 15 kronor för att äta pedagogisk lunch tillsammans med barnen.

–  Det blir i princip att de får betala för råvarorna. Men det är inte beslutat än utan barn- och utbildningsnämnden ska utreda konsekvenserna av att införa löneavdrag för pedagogiska måltider. Till en början tittar vi bara på grundskolan och gymnasieskolan, säger tillförordnade skolchefen Maarit Enbuske.

En sådan förändring skulle innebära att Luleå kommun sparar 1,1 miljoner kronor i grundskolan och 2,2 miljoner i förskolan.

– Jag tycker att politikerna har ett ansvar att tillskjuta medel till skolan istället för att göra den här typen av ”besparing”.

Pedagogerna gört ett arbete när de sitter med under elevernas lunch. Om inte pedagoger satt med i skolan under lunchtid skulle det bli en fruktansvärd ljudnivå i matsalarna och det är naturligtvis inte bra för eleverna som behöver lugn och ro när de äter. Pedagoger i matsalen skapar också en tryggare situation för eleverna, säger Bo Eriksson, ordförande i Lärarförbundet i Luleå.

Barn- och utbildningsförvaltningen i Luleå kommun har en budget för år 2018 på drygt 1,7 miljarder kronor och den totala besparingen ligger på 36,5 miljoner kronor.

När barn- och utbildningsnämnden ska besluta om förslaget den 14 september så ska de även ta ställning till andra besparingsförslag. Ett av dem är att samordna den sommaröppna verksamheten vid förskolor och fritidshem.

– Under sommaren är tanken att vi ska ha gemensamma lokaler på tre till fem utspridda geografiska platser. I dag har vi det på nio områden. Vi ska ha ett gemensamt ansökningsförfarande över hela kommunen, säger Maarit Enbuske.

Andra förändringar är att dra ner på elevpengen i grundskolan och att införa två stängningsdagar på fritids.

– Det kommer minska behovet av vikarier och vi kommer att få lättare att ordna kompetensutvecklingsdagar för all personal. Föräldrar som har behov av fritidsverksamhet under de dagarna kommer att bli erbjuden tillfällig plats. Vi måste använda skattepengarna på bästa sätt, säger Maarit Enbuske.
