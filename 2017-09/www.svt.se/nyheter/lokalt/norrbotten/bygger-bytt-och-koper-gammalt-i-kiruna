De köper allmännyttan i Kiruna
Anders Hjertström

Upplägget är detsamma som i andra norrländska städer, bland annat i Luleå där Heimstaden tillåts köpa ett antal lägenheter av det kommunala bostadsbolaget om man samtidigt lovar att också bygga nya hyreesrätter.

Under torsdagen skrev Heimstaden en avsiktsförklaring att bygga bostäder på Kvarter 7 i Kirunas framtida centrum som ska stå klart 2022. Där ryms ett hundratal lägenheter. Men något förbindade avtal är annu inte klart.

– Vi har satt datumet 31 januari 2018 då vi måste vara överens. Om vi inte har skrivit avtal innan dess återgår rätten att bygga på tomten till kommunen, säger Stefan Attefall, den tidigare kristdemokratiske bostadsministern som numera är rådgivare åt Heimstaden.

SVT Norrbotten avslöjade planerna redan i febrauri i år och nu har man kommit ett steg längre i diskussionerna. Däremot är det fortfarande inte klart vilka lägenheter som kan bli föremål för försäljning.

När vi pratade med hyresgäster i slumpvist utvalda områden som skulle kunna komma att få en ny hyresvärd var reaktionerna blandade. Det var både oro och försiktig optimism.

Stefan Attefall säger dock att det inte finns fog för oro att hyresnivåerna i de lägenheter ska stiga mer än hos Kirunabostäder.

– Vi lyder under samma regler för hyressättning som allmännyttan, säger han.

Däremot kommer hyrorna i de nyproducerade lägenheterna i nya Kiruna naturligtvis att ligga relativt högt.

– Om vi kommer vidare är avsikten att bygga prisvärda lägenheter som ska gå att hyra ut. Det finns ett mervärde i att bo centralt och i en ny lägenhet, säger Stefan Attefall.

Enligt kommunalrådet Kristina Zakrisson (S) finns det en enighet kring upplägget i kommunledningen, där även Vänsterpartiet, Moderaterna, Miljöpartiet, Samelistan och Feministiskt initiativ ingår.
