Brand i hyreshus – flera skadade
Ellika Nilsson

En man vårdas med livshotande skador efter en brand i en lägenhet i Luleå under fredagen. Ytterligare en man är allvarligt skadad. Larmet om branden kom strax före 10 på fredagsförmiddagen. Hyreshuset, som ligger på bostadsområdet Malmudden i Luleå, inrymmer åtta lägenheter.

– Det har varit en brand på bottenvåningen här, där det tydligen skett en mindre explosion också. Orsaken till det hela vet vi ingenting om, utan det får utredningen med polisens tekniker visa och det kommer inte bli klart idag, säger Peter Lindahl, yttre befäl vid räddningstjänsten.

Enligt ett vittne ska explosionen ha följts av en tryckvåg och därefter ska rök ha vällt ut ur lägenheten.

Läs mer: Hunden Signe räddades ur huset

Räddningstjänst, ambulans och polis arbetade på platsen. Två personer har burits ut ur den aktuella lägenheten.

– Branden är släckt. Två personer har förts till sjukhus och två till vårdcentral, berättar Patrik Juhlin, inre befäl vid räddningstjänsten.

I inledningsskedet var flera personer fast på sina balkonger men dessa har evakuerats. Räddningstjänsten beskriver en besvärlig insats för rökdykarna.

– Dels var det så kompakt och tjock rök, så deras orienteringsförmåga blev inte den lättaste. Sedan så vällde det ut rök ur trapphuset och i hela lägenheten. Så innan vi fick bort röken tog det ett litet tag innan vi kunde hitta någon där, säger Peter Lindahl.

MISSA INTE: Så får du lokala nyheter i SVT:s app

Bengt Sahlin som bor precis bakom det brandhärjade huset berättar att han var ute på balkongen och såg att det rykte runt hörnet från den aktuella lägenheten.

– Jag tänkte att de skulle grilla. Sedan gick jag in och hörde hur de skrek här ute. Då flammade det i köksfönstret och så trycktes fönstret ut. Värmen där inne gjorde att det blåstes ut bara, då var det full brand därinne, säger Bengt Sahlin.

De två personer som befann sig i lägenheten uppges vara svårt skadade. Från sjukhuset meddelas att den yngre av dem, en man i 20-årsåldern, har fått livshotande skador och vårdas på intensivvårdsavdelningen. Den äldre, en man i 50-årsåldern, är allvarligt skadad.
