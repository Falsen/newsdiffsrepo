Oden och LTU avgjorde valet
Erica SundénReporter

Igår kom beskedet att regeringen flyttar Polarforskningssekretariatet från Stockholm till Luleå. Det innebär 15 tjänster på Luleå tekniska universitet som också kommer att få 600 nya utbildningsplatser.

LÄS MER: 600 utbildningsplatser till Luleå

– Det känns bra och ger Norrbotten och Luleå tekniska universitet ett fjärde ben att stå på. Det finns gruva, rymden, digitaliseringen och nu även forskning på klimat och arktis, sa minister för högre utbildning och forskning Helene Hellmark Knutsson (S) som besökte universitetet idag.

15 av de 30 tjänsterna som hör till Polarforskningssekretariatet finns redan på forskningsstationen i Abisko och Kirunas kommunalråd Kristina Zakrisson var en av dem som tyckte att det naturliga valet hade varit att bygga vidare på det som redan finns där. Det tyckte dock inte forskningsministern som förklarade sitt val så här:

– Polarforskningsskretariatets främsta uppgift är att stötta polarforskningsexpeditioner. Och det görs både på land men också till sjöss med bland annat forskningsfartyget Oden. Projekten lockar forskare från hela Sverige och världen och då är Luleå en bra lokalisering eftersom det både har en närhet till universitet men också bra med flygförbindelser.

Förra året kom en utredning som visar att 60 procent av alla statliga myndigheter har sitt huvudkontor i Stockholm. Trenden de senaste tio åren har varit en ökad centralisering av de statliga jobben och nu jobbar regeringen på att bryta den utvecklingen.

– Logiken hittills har varit att kompetensen finns i Stockholm. Det är en myt som vi måste sätta punkt för. Vi måste dra nytta av hela vårt samhälle, sa civilminister Ardalan Shekarabi (S).

Utredningen visade att det framförallt var orter med färre än 10.000 invånare som förlorat de statliga jobben de senaste åren. Trots det valdes Luleå och det förklarade ministern så här:

– Vi har gjort en analys av var det skulle kunna fungera att ha de här myndigheterna. Vi kommer att fortsätta jobba med de mindre orterna och där handlar det om att förstärka de verksamheter som redan finns idag.
