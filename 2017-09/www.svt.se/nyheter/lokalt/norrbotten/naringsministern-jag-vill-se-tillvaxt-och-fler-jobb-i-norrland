Näringsministern: ”Jag vill se tillväxt och fler jobb i Norrland”
Micke Nyberg

Regeringen presenterade i dag en mångmiljardsatsning för fler jobb och satsningen på Norrlandsfonden är en del av det.

Och det handlar alltså om 200 miljoner kronor extra som kan lånas ut till privata företag i de fem norrlandslänen som vill starta eller växa.

Näringsminister Mikael Damberg (S) tror att satsningen kommer att ge effekt snabbt.

– Det handlar om att lösa finansieringen för företag som vill starta, växa eller investera i de fem norrlandlänen. Med det här ordentliga tillskottet ser vi också till att ge tillväxtkraft i de fem nordligaste länen.Norrlandsfonden spelar en väldigt viktig roll i det sammanhanget, säger han.

Mikael Damberg betonar att affärsbankerna dragit ner på verksamheten och stängt kontor i de fem norrlandslänen och det har i sig gjort det svårare för företag att få loss kapital.

Därför har Norrlandsfonden fått en roll som en alternativ bank.

– Norrlandsfonden har blvitit  en aktör som går in i projekt och därmed säkrar upp så också att affärsbankerna vågar och vill  gå in. Det hade de sannolikt inte gjort annars, säger Mikael Damberg..

Norrlandsfonden lånade ut 450 miljoner kronor under 2016 och det ledde till 2,5 miljarder kronor i totala investeringar.

– Jag förväntar mig tillväxt och ännu fler jobb av den här satsningen. Jag vet hur viktigt det är för privata företag att få  hjälp och stöd i finansieringsfasen när man vill starta eller växa, säger Mikael Damberg..
