Sällsynt art återfunnen i Norrbotten
Elisabeth  Lång

Småsvalting har tidigare hittats i skärgården utanför Luleå, i Rånefjärden och i Haparanda skärgård. Huvudutbredningen i Bottenviken är vid öarna Sandskär och Seskar-Furö inom Haparanda skärgårds Nationalpark.

Den vattenlevande växten är mycket känslig för konkurrens och därför är länets miljöer perfekta då nya växtmiljöer skapas succesivt i samband med landhöjningen.

Inventeringsresultatet ska sammanställas och bearbetas under hösten men redan nu visar resultatet på mycket rikliga förekomster av småsvaltingen.

– Det är glädjande att arten finns kvar och att den dessutom förekommer så talrikt, säger Linda Johansson som arbetar med hotade arter.

Första fyndet av småsvalting gjordes 1998 på Seskar-Furö. Då noterade cirka 4 000 exemplar och den preliminära sammanställningen av årets resultat visar på ungefär detsamma.

Samtidigt säger Anna Engdahl som arbetar med marina frågor att det är svårt att uttala sig om arten ökar eller inte och att man för att kunna göra det behöver mer uppföljande inventeringar.

Småsvalting är en sällsynt vattenlevande växt som bara är känd från tre separata områden i Östersjöområdet: finska viken, Mälaren och Bottenviken.

Det är EU som kräver att medlemsländerna inventerar ett antal prioriterade arter och återrapporterar om de fortfarande finns i naturen eller om åtgärder behövs. Småsvalting är en av dessa prioriterade arter.
