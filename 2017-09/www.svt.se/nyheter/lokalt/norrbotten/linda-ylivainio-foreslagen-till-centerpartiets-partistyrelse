Linda Ylivainio tillbaka i politiken
Johan Jonsson

2013 tog Linda Ylivainio (C), Övertorneå en paus från politiken, men nu är hon tillbaka och föreslås av valberedningen att väljas till ny ledamot i Centerpartiets partistyrelse.

– Linda Ylivainios erfarenhet av näringspolitik och engagemang i internationella frågor kommer bidra stort till en valvinnande politik, säger Kristin Oretorp, valberedningens ordförande.

Linda Ylivainio studerar idag till präst och kandiderar till riksdagen för Centerpartiet i valet 2018.

- Jag känner mig glad och hedrad över valberedningens förtroende. Jag hoppas att utifrån mina erfarenheter, kunskaper och intresseområden, kunna bidra till Centerpartiets fortsatta utveckling och framtid både politiskt och organisatoriskt, säger Linda Ylivainio i ett pressmeddelande.

Valet av partiordförande och partistyrelse sker på Centerpartiets partistämma, torsdagen den 28 september. Samtliga tidigare ledamöter i partistyrelsen är föreslagna till omval.
