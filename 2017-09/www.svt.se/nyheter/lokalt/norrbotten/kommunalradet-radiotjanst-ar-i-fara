Kommunalrådet: ”Radiotjänst är i fara”
Inger Haupt

Det är fackliga representanter från Radiotjänst som tagit kontakt med kommunalrådet och informerat henne om att samtliga partier i riksdagen nu ska vara överens om att slopa radio- och tv-licensen.

– Det är ny information för mig att alla partier skulle vara eniga om att ta bort radio- och tv-avgiften och istället låta folk betala via skattsedeln. Vad jag har fått veta så kommer beslutet fattas i oktober, säger Kristina Zakrisson.

Det som kommer i oktober är public service-kommitténs förslag. Det ska sedan behandlas politiskt.

Vad innebär det för Kiruna kommun?

– Det skulle bli ett mycket hårt slag. I dag arbetar 120 personer på Radiotjänst i Kiruna plus alla timvikarier. Visserligen har vi låg arbetslöshet i Kiruna men vi försöker att bredda arbetsmarknaden vid sidan av gruvnäringen och det innebär att vi är beroende av alla arbetstillfällen som riktar sig till kvinnor. Radiotjänst är en arbetsplats där det arbetar många kvinnor, säger Kristina Zakrisson.

För knappt en vecka sedan, den 25 augusti, berättade Sveriges Radio i programmet Medierna att den utredning som ska lösa framtidens public service-finansiering kommer föreslå att riksdagen skrotar dagens system och ersätter det med att avgiften betalas via skattsedeln.
