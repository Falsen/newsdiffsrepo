Tufft spelschema inleder säsongen
Johan JonssonReporter

Det blir en riktig rivstart för Luleå Hockey/MSSK när SDHL-säsongen kör igång ikväll. Först väntar svenska mästarna Djurgården, på fredag Linköping, lördag SM-tvåan HV71 och på söndag nykomlingen Göteborg HC.

–Djurgården som första möte blir en tuff nöt att knäcka men vi är i fin form, säger Luleås tränare Fredrik Glader när SVT Nyheter får en pratstund med honom just när laget klivit av planet på Arlanda.

Enligt Glader kommer i stort sett hela laget till spel ikväll.

–Vi har bara en spelare borta ikväll och det är Johanna Fällman, säger Fredrik Glader.

Bättre känsla

På klubbens hemsida säger Glader att gruppdynamiken i laget känns bättre än någonsin.

”Det har inte på något sätt varit dåligt tidigare, men det känns som vi är ännu tightare och det beror nog på att vi har fått jobba med kontinuitet under en längre tid.”
