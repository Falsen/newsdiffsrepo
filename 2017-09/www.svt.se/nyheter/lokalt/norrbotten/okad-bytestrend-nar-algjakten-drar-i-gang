Ökad bytestrend när älgjakten drar i gång
TT

– Det har blivit betydligt vanligare att man byter jakt med varandra och det är ju en jättebra form. Man skapar fler möjligheter för jägare söderut som drömmer om att fälla den där stora älgtjuren, och för oss är det spännande att komma ner söderut till Mellansverige och södra Sverige där det finns en annan viltrikedom. Det är ett roligt utbyte, säger Torbjörn Lövbom från Burträsk, andre vice ordförande i Svenska Jägareförbundet, till TT.

I år väntas 80 000–90 000 älgar bli skjutna under jakten, som börjar den 4 september i norra Sverige och den 9 oktober i södra. Och viltkött har blivit populärt, bland annat för att det är magert och för att djuren får leva ostressade och i sina naturliga omgivningar innan de blir skjutna.

Lövbom säger att jägare i södra Sverige lockas av de större älgarna i norr, medan exempelvis jakt på vildsvin, dovhjort och kronhjort är mumma för norrlänningarna.

Han tror också att bytestrenden ökat av de större kontaktmöjligheterna via sociala medier. Dessutom har det blivit billigare att flyga och trenden märks speciellt i fråga om en grupp jägare, säger Lövbom.

– Det syns inte minst på ungdomarna. De har ett annat resmönster.

Enligt Lövbom sträcker det hela sig också utanför landets gränser. Han och hans kompisar har på senare år bytt jakt med likasinnade i Lettland, Tyskland och Österrike som är ute efter de norrländska älgarna och vidderna.

Dessutom har de norrländska jägarna ett ess i rockärmen under förhandlingarna: möjligheten till jakt på tjäder.

– Många är villiga att gå långt för att byta till sig en god toppjakt på skogsfågel, särskilt tjäder, säger Lövbom.

Och sörlänningarnas uppfattning om att älgjakten är något alldeles, alldeles extra speciellt i Norrland kanske inte är en myt. En mycket större andel av befolkningen i norr jagar, eller känner jägare, påpekar Lövbom.

– Då blir det ju en helt annan sak.

– Man skapar fler möjligheter för jägare söderut som drömmer om att fälla den där stora älgtjuren, och för oss är det spännande att komma ner söderut där det finns en annan viltrikedom.

Torbjörn Lövbom från Burträsk, andre vice ordförande i Svenska Jägareförbundet, till TT om att jägare från norra respektive södra Sverige mer och mer byter jakt med varandra.
