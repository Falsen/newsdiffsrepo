De kan skriva politisk historia
Micke NybergReporter

Slutförhandlingar med de fackliga organisationerna pågår just nu, men de politiska beslutsfattarna är redan överens.

Två plan-och byggnämnder ska slås ihop till en gemensam och samma sak gäller förvaltningarna.

Enligt planerna ska tjänstemännen i Pajala och Överkalix börja samarbeta efter årsskifteet och den gemensamma plan-och miljönämnden blir verklighet efter valet, i januari 2019.

–Vi är överens om att göra så här. Vi är två små kommuner som måste samarbeta och samordna verksamheten för att klara rekryteringen av rätt kompetens till förvaltningen och så blir det en kostnadsbesparing också, säger Pajalas  kommunalråd Jan Larsson (S).

Överkalix kommunalråd Sarah Karlsson (C) tror också att sammanslagningen är ett nödvändigt steg för att säkra verksamheten inför framtiden.

–Intentionen är att vi ska ha en gemensam förvaltning på två orter. Visst kan det bli lite åkande längs vägen mellan Pajala och Överkalix, men man ska jobba där man bor, säger hon.

Avståndet mellan de två kommunerna är drygt elva mil, men toppolitikerna tror inte att avståndet ska bli något hinder för nytänkandet.

–Nej, vi ska se till att det går att övernatta i grannkommunen om det blir så. Fördelarna med projektet är så stora att vi tror stenhårt på det här, trots avståndet, säger Jan Larsson.

–Det är inte heller så att vi ska halvera arbetsstyrkan för att vi slår ihop nämnderna och förvaltningen. Det här är inget sparförslag, det handlar om att göra verksamheten bättre, säger Sarah Karlsson.

Övertorneå har också varit med i diskussionen om sammanslagningen, men kommunledningen valde att stå utanför i det här läget.

–Jag tror nog att de kommer med på sikt när de ser att det här fungerar, säger Jan Larsson.
