Fotbollsmatch slutade i bråk och polisingripande
Jonas Redin

Vid 17-tiden larmades polisen ut till Skogsvallen i Luleå. Det hade uppstått bråk vid en fotbollsmatch som pågick där. Flera patruller åkte till platsen. När de kom fram var det dock lugnt på platsen för bråket.

Matchen som spelades var mellan Överkalix IF:s andra lag  och IFK Luleås tredje lag.

Enligt Norrbottens-Kuriren säger domaren Lars-Göran Holmfrid att det i samband med att han blåste frisparkt blev tjafs mellan spelarna och att det i samband med det sprang in fem till sex åskådare på planen.

– En av dem måttade en spark mot huvudet på en av Överkalixspelarna, men jag lyckades att få tag i honom. Jag frågade vad han höll på med, och tryckte bort honom från planen, säger han, och berättar att han själv inte mottog några slag och fortsätter:

– Men de andra gav sig på resten av Överkalixspelarna, de slogs och skrek åt varandra. Då sprang jag till omklädningsrummet och hämtade mina kläder, sedan åkte jag därifrån.

Några minuter senare kom polisen till platsen.

Lars-Göran Holmfrid har skickat en rapport till Norrbottens fotbollsförbund.

Poliserna fick på plats ta upp två anmälningar om misshandel, samt en anmälan om skadegörelse. Ingen person blev frihetsberövad. Flera personer fick lindriga skador och en man i 18-årsåldern fick vård av ambulans och fördes till sjukhus för kontroll.
