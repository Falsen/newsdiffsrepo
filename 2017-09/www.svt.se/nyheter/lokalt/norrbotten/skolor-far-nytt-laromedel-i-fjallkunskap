Skolor får nytt läromedel i fjällkunskap
TT

Den här tiden på året, i början av skolåret, drar en hel del skolklasser iväg på fjällvandring. Av givna skäl gäller det främst skolor i fjällänen, men det är inte helt ovanligt bland skolor i andra delar av landet. Till stöd för alla har Fjällsäkerhetsrådet ställt samman ett webbaserat läromedel inför turen.

– Många skolor har duktiga och kunniga lärare, men det finns skolor som inte förberett eleverna tillräckligt. Det blir ingen bra upplevelse när man kommer med dåliga kläder och skor och utan beredskap för att det kan bli tungt och jobbigt ibland, säger Fjällsäkerhetsrådets nationella samordnare Per-Olov Wikberg.

Läromedlet är anpassat för elever i årskurs 7 till 9 och ger en grundläggande orientering om fjällkedjans djur och växter, om samer och rennäring.

LÄS MER: Fler unga och ovana fjällvandrare

Betoningen ligger på praktiska förberedelser inför en fjälltur, navigering och första hjälpen.

– Den kunskapen kan ju naturligtvis tillämpas i andra miljöer än i fjällen. Säkerhetsupplägget är ju till stor del detsamma för exempelvis skogsturer.

Läromedlet kan ses som ett steg i att långsiktigt höja kunskapsnivån bland den växande gruppen fjällturister i alla åldrar. För med fler fjällbesökare har också antalet incidenter och larm till fjällräddningen ökat.

– Det ligger i tiden att vara ute i naturen och många förstagångsbesökare kommer till fjällen för att springa, cykla eller göra toppturer. Men under de senaste 20 åren har vi tappat kunskap om vad som krävs för att vistas i naturen. Jag hoppas att vi om femtio år har färre fjällräddningsinsatser, trots fler besökare. Det är möjligt om vi kan få fler skolor i hela landet att genomföra den här typen av upplevelsesatsningar, säger Per-Olov Wikberg.
