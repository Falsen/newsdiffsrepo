Skolan i Tärendö hotas av nedläggning
Micke NybergReporter

Tre socialdemokrater föreslår i en motion att årskurs sex ska flyttas tillbaka till Tärendö och Junosuandos skolor.

En av dem är förre kommunalrådskandidaten Ulrica Hammarström som förlorade den slutna omröstningen på fullmäktige mot Jan Larsson.

I kommunstyrelsen avslogs motionen med röstsiffrorna 5-4 och inför måndagens fullmäktigemöte ser det ut att bli en tuff debatt.

– Nej, skolbråket är inte heltöver ännu, men det kommer att bli en betydande majoritet för att avslå motionen. Det blir alltså ingen återflytt av årskurs sex till Tärendö eller Junosuandos skolor, säger kommunalrådet Jan Larsson (S).

I stället kan det bli fler förändringar i Pajalas skolvärld i samband med budgetmötet den 25 september.

– Kultur och utbildningsnämnden dras fortfarande med underskott och Tärendö skola hänger löst som det ser ut nu. Det ser inte positivt ut för skolan när man ser på kostnaden och hur kommunens ekonomi ser ut, säger Jan Larsson.

Sparbetingen som lagts ut i Pajala motsvarar totalt tretton miljoner kronor, enligt kommunledningen.
