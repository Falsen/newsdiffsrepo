Här rullar största huset i flytten
Hans SternlundReporter

Husflytten startade klockan 07.00 på torsdagsmorgonen och anlände till sin slutliga destination klockan 10.15. SVT Nyheter Norrbotten fanns vid sidan av flyttsträckan precis som många intresserade Kirunabor för att följa husets väg till sin nya plats tre kilometer västerut.

LÄS MER: Kiruna centrum avvecklas 2022

I över tio år har det varit känt att Kiruna måste flyttas. Deformationer i marken orsakade av den omfattande gruvbrytningen rör sig mot den nuvarande staden.

Totalt kommer 10 000 personer beröras av stadomvandlingen de kommande åren.

Nyligen blev tidplanen för flytten av centrum förskjuten. Istället för planerade 2019 ska staden vara flyttad 2022.

Enligt kommunchefen Peter Niemi kommer de inte hinna med.

– Det är med anledning av den byggboom vi har idag. Hur vi än skulle vilja så kan vi inte bygga upp allting samtidigt, sa han till SVT i en intervju i maj.
