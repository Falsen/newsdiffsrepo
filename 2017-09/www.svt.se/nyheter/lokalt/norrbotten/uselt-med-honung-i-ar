Uselt med honung i år
Inger Haupt

Ett bisamhälle består av cirka 70.000 till 80.000 bin och en bra sommar så kan bina producera upp till 20-25 kilo honung per bisamhälle.  Men det kalla och blåsiga vädret i vår och i sommar har gjort att bina prducerat betydligt mindre. Biodlaren Erik Heedman konstaterar att hans bin bara producerat sju till åtta kilo.

–  Det är katastrofalt. Det verkar som att skördar hamnar på 25-50 procent av det normala. Det varierar mycket mellan olika ställen. Vissa biodlare har inte fått någonting, säger Erik Heedman.

Flera biodlare har  varit tvugna att stödutfodra sina bin för att de ska överleva. Då blommorna inte kommit i blom i tid på grund av det dåliga vädret har det blivit brist på mat för bina.

– Vi måste ge dem sockerlösning eller honung för att de ska överleva. De behöver kolhydrater för att kunna flyga och hålla värmen, säger Erik Heedman och konstaterar att det är den tredje sommaren med dålig honungsproduktion.
