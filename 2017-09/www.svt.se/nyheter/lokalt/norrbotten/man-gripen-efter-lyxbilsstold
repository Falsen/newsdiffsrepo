Man gripen efter lyxbilsstöld
Ellika Nilsson

Bilen, en Mercedes AMG GTS i prisklassen över miljonen, stals i Gällivare vid 9.30 på torsdagen.

– Vi fick ett samtal från ägaren som berättade att hans bil just hade stulits, säger Markus Isacson, vid polisens regionledningscentral.

Några timmar senare fick polisen in ett tips om att bilen rörde sig på sträckan mellan Luleå och Råneå i riktning norrut och en vägspärr upprättades efter E45 vid Porjusvägen.

– Föraren stannade självmant och greps av polis.

Gör ni någon skillnad när det stjäls en lyxbil jämfört med en vanlig bil?

– Det korta svaret är nej, ett tillgrepp av en bil är ett tillgrepp av en bil oavsett märke och prisklass. Sedan är det såklart så att den här typen av bil drar till sig uppmärksamhet på ett annat sätt och därför är det lättare att få in tips.
