600 utbildningsplatser till Luleå tekniska universitet
Anders Hjertström

– Det här är naturligtvis glädjande. Vi har under en lång tid pratat med regeringen om att Luleå tekniska universitet har behov av att få ett högre takbelopp som ger möjlighet till fler utbildningsplatser, säger Erik Höglund, vikarierande rektor vid universitetet.

Det var under ett besök igår vid universitetet som Helene Hellmark Knutsson, minister för högre utbildning och forskning, Ardalan Shekarabi, civilminister och Sven-Erik Bucht, landsbygdsminister kunde lämna beskedet om utbildningsplatser till universitetet.

– Vi har en enorm brist på lärare och specialistsjuksköterskor i landet. Och i Norrbotten har man dessutom en oerhörd utmaning i och med den stora generationsväxlingen på arbetsmarknaden, sa Helene Hellmark Knutsson (S).
