Norrlandsstödet förstärks med 100 miljoner kronor
Alva Persson

Norrlandsstödet ligger idag på 318,67 miljoner kronor, varav 90 % går till mjölkproducenter.

– En höjning av Norrlandsstödet är nödvändigt för att jämna ut de inkomstskillnader som uppstår på grund av jordbrukets sämre förutsättningar i landets norra delar där klimatet och de långa avstånden försvårar, säger landsbygdsminister Sven-Erik Bucht i ett pressmedelande.

Norrlandsstödet har tidigare inte räckt till för att bryta den nedåtgående trenden med lägre lönsamhet och minskad produktion. Därför har regeringen i budgetpropositionen för 2018 avsatt medel för en ordentlig höjning av Norrlandsstödet.

– Dagens besked är inte bara viktigt ekonomiskt för hårt prövade lantbruksföretag, det har också stort signalvärde. Regeringen menar faktiskt allvar när man pratar om en ökad livsmedelsproduktion i hela landet, säger Håkan Nilsson, ordförande LRF Jämtland i ett pressmedelande.

Budgetpropositionen för 2018 bygger på en överenskommelse mellan regeringen och Vänsterpartiet. Förhandling mellan regeringen och EU-kommissionen har påbörjats då EU-kommissionen i slutändan måste godkänna ett ökat stöd.
