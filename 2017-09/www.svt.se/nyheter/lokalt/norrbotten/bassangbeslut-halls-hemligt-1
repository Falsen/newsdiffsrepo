Bassängbeslut hålls hemligt
Micke Nyberg

Det var förre kommunalrådet Jerry Johansson som slog larm om att det inte finns ett fullständigt beslutsunderlag för att riva den 40 år gamla utomhusbassängen och fylla igen den med jordmassor, som redan lagts upp utanför anläggningen.

Och Arvidsjaurs nuvarande kommunalråd Lotta Åman (S) håller med om att beslutet var otydligt.

– Alla handlingar följde inte med till fullmäktige. Vi redovisade en klumpsumma på besparingar för 5,3 miljoner kronor och där finns rivning och igenfyllning av utebassängen med, men det var inte så distinkt som det borde vara.

Så i måndags var utomhusbassängens framtid ett beslutsärende i kommunstyrelsens arbetsutskott igen.

LÄS MER: Arvidsjaur: Kommunalrådens kamp om utebad

Men sedan blev det tyst. Politikerna valde nämligen att hemlighålla beslutet. Och Lotta Åman svarar på frågor via sms.

Hur gick det med utebassängen i måndags?

”Protokollet är inte justerat än, Återkommer när det är klart. Trevlig helg!”

Ska den rivas och fyllas igen eller inte?

”Det kommer ett politiskt ställningstagande så fort protokollet är justerat.”

Bjarne Hald (C) menar att det pågår ett arbete med att ta fram texten som ska stå i protokollet och att politikerna är överens om inte gå ut med någon information förrän den 7 september, då protokollet ska justeras.

– Det som inte är glasklart är beslutstexten som inte är tydlig, men det finns ett beslut sedan tidigare i fullmäktige att stänga bassängen.

Men är det verkligen så?

– Jajamen. I budgetunderlaget framgår det. Men du får återkomma. Det tar sin stund att skriva ett protokoll, säger Bjarna Hald.
