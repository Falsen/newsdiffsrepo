Yx-attack på Tunastigen
Maria Sjölund

En stor polisutryckning till Tunastigen i Luleå skedde under måndagseftermiddagen. På polisens hemsida skrev man vid 14-tiden att ambulans var på plats och tog hand om en skadad man.

Gärningsmannen hade då lämnat platsen och ett flertal polispatruller befann sig i området.

Enligt källor till SVT Nyheter Norrbotten ska det röra sig om att en man blivit huggen i nacken med en yxa. Yxan är beslagtagen och polisen har gripit den misstänkte gärningsmannen.

Skadeläget för mannen som utsattes för attacken är i nuläget oklart men han ska ha varit vid medvetande när han fördes till sjukhus.

Enligt Norrbottens Kuriren ska attacken ha skett utomhus och oprovocerat. Mannen attackerades ett hundratal meter från den lägenhet där den misstänkte gärningsmannen senare kunde gripas. Den misstänkte gärningsmannen ska vara i 50-års åldern och ska enligt tidningen ha skrikit ”Jag ska döda dig” innan han högg yxan mot den attackerades nacke bakifrån då denne satt på en bänk.
