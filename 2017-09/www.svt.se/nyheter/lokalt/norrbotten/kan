De passerade gränsen – det här händer nu
Elisabeth LångReporter

Flyktingarna från Finland som nu söker asyl i Sverige togs emot i Haparanda och bussades till Migrationsverkets ankomstenhet i Boden. Där registreras personerna och de får lämna fingeravtryck som körs mot databasen Eurodac där de kontrolleras.

–Därefter kommer flyktingarna att bussa till olika förläggningar där plats finns, säger Jan Torneus som är kanslichef på Migrationsverket Nord i Boden.

På frågan om det handlar om någon form av förvaring blir svaret nej.

–Finns inte personernas fingeravtryck i databasen och de inte har sökt asyl i annat land tidigare kommer deras ärende att hanteras som vilket asylärende som helst. Men visar det sig att personerna i fråga redan är registrerade i Finland som asylsökande tar Dublinförordningen vid.

LÄS MER: DUBLINFÖRORDNINGEN

Dublinförordningen säger att det är det land personen först sökt asyl i som ska pröva ärendet.

Det innebär att Sverige ansöker om att Finland tar över ansvaret för den asylsökande och det ska ske en månad efter att den asylsökande lämnat sin ansökan i Sverige. Landet som tillfrågas ska ge svar inom två veckor.

–Enligt min erfarenhet så brukar myndigheten i Finland svara inom några dagar, säger Jan Torneus.

Överföringen av personen från Sverige till Finland ska sen ske inom sex veckor efter att landet i fråga accepterat förfrågan om övertagande.

Personen som ska överföras har möjlighet att överklaga beslutet om överföring till Migrationsdomstolen.

–Eftersom det inte handlar om att pröva asylrätten utan viket land som ska pröva asylansökan brukar det gå relativt snabbt, det kan handla om ett par veckor.

På min fråga om det finns speciella skäl som gör att personer som sökt asyl i annat land kan få stanna i Sverige blir svaret.

– Jag det kan ske men det är undantag och jag kan bara påminna mig om något enstaka fall under de år jag jobbat på Migrationsverket.
