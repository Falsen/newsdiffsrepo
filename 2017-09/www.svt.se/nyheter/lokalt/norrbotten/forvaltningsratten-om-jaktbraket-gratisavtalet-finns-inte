Förvaltningsrätten om jaktbråket: Gratisavtalet ”finns inte”
Micke Nyberg

För arton år sedan skrev dåvarande kommunalrådet Kjell Mickelsson på ett avtal om gratis arrende av 6 500 hektar jaktmark med Luleå jaktvårdsklubb, där han också är ordförande.

LÄS ÄVEN: Gratis jaktavtal i 40 år – kommunalråd på dubbla stolar

Avtalet gäller i 40 år och om det inte sägs upp så förlängs det i 40 år till.

Beslutet har överklagats till förvaltningsrätten för att det ska vara olagligt, att det ska handla om jäv och brott mot kommunallagens likabehandlingsprincip.

Men enligt rätten handlade det inte om jäv, eftersom Mickelsson inte själv tjänat på beslutet, och inte heller om ett avsteg från likabehandlingsprincipen eftersom Luleå jakvårdsklubb är en öppen sammanslutning där ”alla” får vara med.

Däremot finns det inget rättsligt stöd för Kjell Mickelssons beslut och han har heller inte informerat kommunstyrelsen om det.

”Kjell Mickelsson får anses ha agerat helt fritt och utan rättsligt stöd när han för kommunens räkning ingick det aktuella jaktarrendeavtalet med Luleå jaktvårdsklubb. Beslutet är därmed att betrakta som en nullitet, alltså att beslutet inte finns.” skriver förvaltningsrätten.

LÄS ÄVEN: Luleå jaktvårdsklubb: ”Det handlar inte om tjuvjakt”

SVT Nyheter Norrbotten har sökt Kjell Mickelsson för en kommentar, utan att lyckas nå honom.

Han har tidigare sagt att han ser avtalet som ”en skatteåterbäring för luleåborna” och att alla som kritiserat det bara ”tjorvar”.

Men frågan är vad kommunen nu ska göra åt saken...?

Blivande kommunalrådet, stadsbyggnadsnämndens ordförande Lenita Ericson (S) har tidigare sagt att hon inte sett något behov att ompröva Kjell Mickelssons beslut.

Nu är läget ett annat.

– Det är svårt att på rak arm säga hur vi ska göra. Spontant finns det flera vägar, som att se till att det finns ett formellt korrekt beslut som kan laglighetsprövas av förvaltningsrätten. Det andra är att inte fatta ett sånt beslut, men då vet jag inte vad som händer. Vi måste titta på det, säger Lenita Ericson.

Vad händer nu med de arton åren som gått med gratisavtalet?

– Det som hänt har hänt. Vi kan inte backa tillbaka tiden. Nu får vi blicka framåt och fundera på hur vi ska lösa det här, säger hon.
