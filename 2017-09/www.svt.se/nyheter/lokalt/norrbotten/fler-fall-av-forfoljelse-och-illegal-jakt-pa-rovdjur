Fler fall av förföljelse och illegal jakt på rovdjur
Ellika Nilsson

I höst släpper Länsstyrelsen en rapport över de stora rovdjuren i Norrbotten. Men redan nu står det klart att det varit ovanligt många fall av illegal jakt och förföljelse, det rapporterar P4 Norrbotten.

– Vi kan se en ökande trend jämfört med tidigare år. Tidigare år har det varit ett till två fall per år, nu i vintras hade vi fyra till fem fall av förföljelse, framförallt på järv, säger Alexander Winiger, rovdjurhandläggare på Länsstyrelsens fältenhet till P4 Norrbotten.

I delar av nationalparkerna i Jokkmokksfjällen och i naturreservat öster om Nattavaara har de stora rovdjuren minskat markant i antal.

– Speciellt järven är otroligt rörlig och kan återinta områden, så jag skulle inte vilja säga att det finns områden där det är helt tomt men vi ser ett visst mönster när det gäller föryngringar när det gäller både lodjur och järv, säger Alexander Winiger.
