Silver till Luleå – enligt SDHL:s tränare
TT

Linköping fick fem guldröster och Luleå fyra medan Djurgården trodde på sig själva när damhockeyligan höll upptaktsträff inför säsongsstarten.

Linköpings tränare Madeleine Östling hade inget emot att ta favoritrollen.

–Det är roligt att fler än vi i föreningen och laget tror på oss. Det är ett revanschsuget lag som kommer till start, sade Östling, ny från Brynäs, om det Linköping som förra säsongen åkte ut mot Djurgården i SM-semifinal.

Tre av förra säsongens semifinallag har tunga tapp inför säsongen då Luleås stjärnback Emma Eliasson och Djurgårdens centerprofil Tina Enström lagt skridskorna på hyllan. I HV71 saknas lagkaptenen Jenni Asserholt som gör uppehåll den här säsongen då hon är gravid.

Linköping har tappat kanadensiska måldrottningen Jennifer Wakefield, men ersatt med schweiziska poängsprutan Lara Stalder som flyttar hem till Europa efter fyra säsonger på college, University of Minnesota-Duluth.

Göteborg är nykomling i SDHL som startar på torsdag med mötet mellan de två senaste årens mästare, Djurgården och Luleå.
