Malmens Friskola i nya lokaler
Maria Sjölund

Vid skolavslutningen i juni lämnade de sista högstadieeleverna Malmberget med en marsch från Malmberget till Gällivare.

Samhällsomvandlingen av Malmberget, på grund av gruvans expansion, betyder att allt mer av samhällsfunktionerna försvinner från gruvsamhället. Malmens friskola har varit i Malmberget sen 1998. Nu till höstterminen flyttade elever och personal in i före detta Parkskolan i Gällivare.

–Det är jätteroligt, vi har fått ändamålsenliga lokaler både inomhus och utomhus. Vi har renoverat och rustat lokalerna så att det ska passa skolan än bättre säger Jonas Gustavsson undervisande rektor på Malmens Friskola.

De flesta av eleverna bor i Gällivare och har fått närmare till skolan, det är cykelavstånd och det märks säger rektorn, på skolgården i Malmberget var det kanske 2 cyklar, här är det kanske 62 cyklar.

Eleverna tycker att det är fint och fräscht men det finns förbättringar kvar att göra.

–Jag tycker att det är fint men det är lite kalt det saknas grejer som en en bokhylla här och någon tavla där säger Jonatan Larsson i årskurs 8.

–Jag gillar att man kan spela pingis och biljard det är kul säger Signe Engman i årskurs 8.

Klasskompisarna Peter Karlsson och Mathilda Andrieu håller med att det är fräscht när det är nybyggt, men har upptäckt några brister.

–Det är lite synd att solen lyser på baksidan och inte på framsidan där skolgården är säger Peter Larsson i årskurs 8.

–Jag gillar inte att det är fönster från korridoren in till klassrummen man blir störd när man till exempel redovisar samtidigt som andra klasser går förbi utanför säger Mathilda Andrieu i årskurs 8.

Malmens Friskola har varit i Malmberget sen 1998, både personal och elever tar flytten med ro de har varit medvetna om att skolan måste flytta på grund av att gruvan expanderar. Man har fått ersättning av LKAB för flytten till Gällivare, friskolan har köpt  före detta Parkskolan i Gällivare och renoverat den så att lokalerna ska passa verksamheten idag.

– Visst finns det nostalgi vi har ju varit nästan 20 år i Malmberget men i och med att samhällsomvandlingen inte kom över en natt så har vi kunnat jobba för att hitta en lösning säger rektorn Jonas Gustavsson.

Nästa år planerar man att  utöka antalet klasser tack vare de nya större lokalerna. Idag går det cirka 80 elever i årskurserna 6-9 i skolan, nästa år till 20-års jubileet utökas antalet till 140 elever i årskurserna 4-9.
