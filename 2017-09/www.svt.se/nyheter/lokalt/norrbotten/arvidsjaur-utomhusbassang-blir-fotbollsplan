Utomhusbassäng blir fotbollsplan
Micke Nyberg

Under sommaren har det varit politisk strid mellan förre kommunalrådet Jerry Johansson (S) och nuvarande kommunalrådet Lotta Åman (S) om det finns ett heltäckande beslut att riva den 40 år gamla utomhusbassängen och fylla igen den med jord.

Och det visade det sig att beslutet inte var fullständigt. Alla handlingar hade inte följt med från kommunstyrelsen till kommunfullmäktige. Så kommunstyrelsens arbetsutskott har nu diskuterat frågan igen och kommit fram till samma sak. Utomhusbassängen ska stängas och den ska fyllas igen med de jordmassor som redan ligger utanför anläggningen. Så Lotta Åman vann kommunalrådens kamp i Arvidsjaur mot Jerry Johansson.

– Vi var fullt eniga över partigränserna. Visst är det synd att bassängen läggs ner, men alla var överens om att det är omöjligt att lägga cirka en halv miljon kronor per år på en bassäng som knappt används, säger hon.

Kommunens politiker är nu inne på att den jordfyllda ytan kan användas på ett annat sätt i stället och det ligger nära till hands att göra som idrottslärarna vill, att skapa en gräsyta där bassängen nu ligger. Så den gamla utomhusbassängen kan bli en fotbollsplan.

– Planen är ett önskemål från skolan eftersom de behöver utrymmet. Personligen ser jag inget problem i att iordningsställa en gräsplan där bassängen har varit, men det finns inget beslut i den frågan, säger Lotta Åman.
