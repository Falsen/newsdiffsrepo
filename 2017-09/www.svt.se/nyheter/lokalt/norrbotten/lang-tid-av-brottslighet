Polisen: ”Allvarlig situation”
Inger Haupt

Under knappt ett års tid har vi på SVT Nyheter rapporterat om mängder av brott som inträffat i de två bostadsområdena.

Det har varit våldsbrott, skadegörelse på skadegörelse, och flera anlagda bränder.

Bland det allvarligaste som inträffat är dels den misstänkta mordbranden på Norrskenets friskola på Björkskatan i april  och för drygt en vecka sedan anlades en brand inne i lokaler på Porsöskolan.

–  Vi har fortfarande inga misstänkta på någon av bränderna, säger kommunpolisen Stefan Ström.

Hur kommer det sig att polisen inte kan få stopp på brottsligheten på Porsön och Björkskatan?

– I vissa fall vet vi vilka de här personerna är men till en del handlar det om personer som är under 15 år och då blir det ett fall för de sociala myndigheterna. Vi kan helt enkelt inte lagföra dem. Men fler av de här personerna fyller 15 under hösten och då blir det ett annat läge, säger Stefan Ström.

Polisen har under en längre tid haft särskilt fokus på Porsön och även Björkskatan men brottsligheten har inte försvunnit för det.

– Vi måste ha någon form av bevisning för att kunna gå vidare.  Till exempel att någon har sett någonting. Så bevisningen har varit ett problem, säger Stefan Ström.

Men polisen tror att oroligheterna i de två bostadsområdena kommer att avta.

– Samarbetet mellan polisen och kommunen är under utveckling, säger Stefan Ström.

På vilket sätt?

– Vi har fått en samlad lägesbild och kommit varandra närmare i samarbetet, säger Stefan Ström.

Men är det inte ett misslyckande från polisens sida att ni inte har kunnat  få stopp på brottsligheten under den här tiden?

– Att kalla det för misslyckande är att använda ett alltför hårt ord. Jag har vuxit upp i Luleå och jag har sett hur oroligheterna förflyttar sig mellan bostadsområdena. Först var det Hertsön, sen Tuna och nu Porsön och Björksskatan. Med tiden får vi kontroll på situationen, men polisen klarar det inte ensam. Vi måste göra det tillsammans med till exempel kommunen och de som bor i områdena, säger Stefan Ström.
