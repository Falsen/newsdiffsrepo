Systemet med älgplomber fortsätter i Norrbotten
Ann Catrin Stenberg Partapuoli

Årets älgplomber är orange och blå och dessa måste älgjägarna i Norrbotten använda som bevis för att man har rätt att skjuta den älgen. För kalv gäller den orange plomben och för vuxen den blå och varje plomb är numrerad. Ingemar Blind från Girjas sameby är på väg ut på älgjakt och ser ingen nytta med plomberna. – Det känns väldigt onödigt med ett system som bara finns i Norrbotten. Är det ett särskilt land här eller vad är det? Eller är vi ett mer tjuvjagande folk? Jag tror inte på det, jag tror att det är lika ärliga människor här i norr som i övriga Sverige, säger Ingemar Blind till Sameradion & SVT Sápmi.

Norrbotten är det enda länet i hela Sverige som har systemet med älgplomber och för sjätte året kör man det. Varje jägare ska efter slakt fästa en plomb på älgens vänstra hälsena och syftet med plombering från myndigheternas sida är att förhindra tjuvjakt. I Västerbotten har man diskuterat systemet men beslutat sig för att inte inför det eftersom man inte ser det behovet. Det stärker Svenska Jägareförbundet i sin åsikt att problemet med tjuvjakt inte är så stor som myndigheterna i Norrbotten hävdar.

– Det är en onödig administration för de enskilda jaktlagen, onödig administration för skötselområdena och en onödig kostnad för jägarna via fällavgifterna. Och vi har inte sett att det har gett någon effekt såsom polisen och länsstyrelsen har sagt att det ska minska illegal jakt. Vi har inte en enda fällande dom under alla år som vi har kört det. Det känns som ett slag i luften, säger Björn Sundgren, jaktvårdskonsulent hos Svenska Jägareförbundet.

Men länsstyrelsen i Norrbotten har efter utvärdering beslutat sig för att fortsätta med älgplombering trots kritik från både jägare, Jägareförbundet och samebyar och även länsstyrelsens egen viltförvaltningsdelegation som ställer sig lite tveksam till fortsatt plombering eftersom man inte sett resultat av den.

– Det är ett starkt önskemål från polisledningen att vi fortsätter även det här året och eftersom vi har ett samarbete myndigheter emellan så genomför vi det ett år till, säger Erik Gustavsson, chef på natur- och rennäringsenheten på länsstyrelsen i Norrbotten.

Sameradion & SVT Sápmi har sökt polisen för en kommentar och inväntar svar.
