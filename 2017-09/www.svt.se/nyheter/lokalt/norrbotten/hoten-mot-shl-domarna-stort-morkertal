Hoten mot SHL-domarna: ”Stort mörkertal”

TT

Domarnas arbetsmiljö på isen har varit ett samtalsämne det senaste året. Under vårens SM-kvartsfinalserie mellan Brynäs och Linköping hoppade en SHL-domare av sitt uppdrag efter att ha mottagit ett mordhot på telefon.

På tisdagen trädde domaren Morgan Johansson, som polisanmälde händelsen, fram i en intervju med Expressen.

–En röst sa till mig att om jag inte såg till att Brynäs vann matchen skulle de klippa mig utanför arenan, säger Johansson till tidningen.

Vid SHL:s årliga upptaktsträff i Stockholm var nye domarchefen Ulf Rönnmark en av många närvarande. Han beskriver vidare hur en elitdomares vardag ser ut.

–Mindre hot kan vara att du får ett telefonsamtal eller sms som identifierar hur ”dålig” man varit den kvällen som domare och ”så dålig får du inte vara i fortsättningen”, säger Ulf Rönnmark och ger allvarligare hotexempel:

–Det går mer mot ”jag ska slå ner dig” eller ”jag ska klippa dig”. Då börjar vi komma till fysisk handling. En del domare klarar av att lägga den här typen av samtal och sms åt sidan, en del tar åt sig. Oavsett vad så måste SHL ta hand om den arbetsmiljön och skapa trygghet i den.

Rönnmark, som själv dömt 21 säsonger och runt 800 matcher i SHL, har efterträtt Peter Andersson som SHL:s domarchef inför den här säsongen. I sin nya centrala roll vill han se en öppenhet kring domarnas situation. Och att fler ska anmäla händelser.

–Allting ska upp på bordet, vi vill skapa oss en uppfattning om hur stort det här problemet är. Vi är oroliga för att det finns ett för stort mörkertal som vi måste ta hand om. Då vill vi också få reda på hur, när och på vilket sätt det händer. Över tid är det här livsfarligt i utvecklingen av nya domare. För vem vill ta på sig det här yrket om det innebär hot, säger Rönnmark retoriskt.

Under vårens SM-åttondelsfinal mellan Malmö och Luleå uppmärksammades en tv-intervju med Luleås tränare Petter Lasu Nilsson som kritiserade domarna efter ett bordömt mål med orden ”kasta domaren åt helvete”. Ett utspel som Lasu Nilsson sedan bad om ursäkt för.

Rönnmark anser att fler inom SHL – spelare, ledare, domare, publik och medier – bör ta ett gemensamt ansvar i domarnas arbetsmiljöfråga.

–När tränare, spelare och media förstorar upp eller har en aggression utifrån sitt sätt att se på en matchhändelse så ser vi ökad aktivitet på sociala medier och annat, säger Ulf Rönnmark.

Rönnmark ser hellre att ifrågasatta matchsituationer ska diskuteras mellan berörda parter i domarrummet, och inte i utspel via intervjuer.

TT: Censur är ett starkt ord, men...

–Censur är absolut ingenting jag jagar, för det får inte existera. Man ska absolut lyfta upp det som hänt under en match. Men jag vill se lite sunt förnuft, säger han.
