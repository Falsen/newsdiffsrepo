Irakier går över gränsen till Sverige – i protest mot Finlands asylpolitik
Anders Hjertström

Enligt polisen i Torneå kommer cirka 300 asylsökande att demonstrera mot finsk flyktingpolitik under dagen. Demonstrationen sker på Victoriatorget på gränsen mellan Haparanda och Torneå.

– Vi är på plats och vi samarbetar med finsk polis. Men vi berättar aldrig om omfattningen av våra insatser, säger Kristina Lantto, kommunikatör vid polisen i Norrbotten.

I ett inslag nyligen i SVT Nyheter Norrbotten sa kriminalkonstapel Jarkko Räisänen vid polisen i Torneå att en del av demonstranterna också uppgett att de ska gå över gränsen till Haparanda för att söka asyl i Sverige.

LÄS ÄVEN: Asylmarsch från Finland till Sverige

Om det sker är både svensk polis och gränspolis på plats.

– Vår uppgift blir att kontrollera att ingen tar sig in i landet för att vistas här illegalt, men också att ta hand om dom som söker asyl i Sverige, säger Ulf Wallin, biträdande insatschef vid polisen i Norrbotten.

När flyktingar kom genom Sverige och in till Finland via Torneå för två år sedan arrangerades motdemonstrationer från fyktingfientliga krafter i Finland. Om liknande scener kan komma att utspelas idag vill svensk polis inte kommentera.

– Jag kan inte säga något om eventuella motdemonstrationer, säger biträdande insatschefen Ulf Wallin.

Enligt Dublinkonventionen ska asylsökande skickas tillbaka till det land där dom först sökt asyl. Syftet är att fastställa en ansvarig stat  i EU, Norge, Schweiz, Island eller Liechtenstein i vilket asylansökan prövas.
