Irakier går över gränsen till Sverige – i protest mot Finlands asylpolitik
Anders Hjertström

Polisen i Torneå hade räknat med omkring 300 asylsökande demonstranter under tisdagens demonstration. Gruppen har fått tillstånd att demonstrera på den finska sidan av torget fram till klockan 17 svensk tid.

– Det är väldigt lugnt här, säger Ulf Wallin, biträdande polisinsatschef som är på plats vid Victoriatorget.

– Enligt min bedömning har ett hundratal personer samlats, av de är kanske 50 demonstranter och resten är nyfikna, säger han.

I ett inslag nyligen i SVT Nyheter Norrbotten sa kriminalkonstapel Jarkko Räisänen vid polisen i Torneå att en del av demonstranterna också uppgett att de ska gå över gränsen till Haparanda för att söka asyl i Sverige.

LÄS ÄVEN: Asylmarsch från Finland till Sverige

Om det sker är både svensk polis och gränspolis på plats.

– Vår uppgift blir att kontrollera att ingen tar sig in i landet för att vistas här illegalt, men också att ta hand om dom som söker asyl i Sverige, säger Ulf Wallin, biträdande insatschef vid polisen i Norrbotten.

Vad händer om de väljer att gå över gränsen?

– Då kommer vi att stanna dem och fråga vilka de är och sedan hänvisa dem till olika transportmedel, sedan lämnar vi över ärendet till Migrationsverket. Vi har fri rörlighet mellan gränsen så det finns inget stopp, säger Ulf Wallin.

När flyktingar kom genom Sverige och in till Finland via Torneå för två år sedan arrangerades motdemonstrationer från fyktingfientliga krafter i Finland. Under dagens demonstration hade ett fåtal motdemonstranter samlats.

Även finska polisen bedömer läget mellan grupperna som lugnt.

Enligt Dublinkonventionen ska asylsökande skickas tillbaka till det land där dom först sökt asyl. Syftet är att fastställa en ansvarig stat  i EU, Norge, Schweiz, Island eller Liechtenstein i vilket asylansökan prövas.
