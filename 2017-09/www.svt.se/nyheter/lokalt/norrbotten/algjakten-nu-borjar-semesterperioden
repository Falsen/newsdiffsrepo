Jakt: ”Nu börjar semesterperioden”
Markus Jornevald

På SSAB i Luleå får sommarjobbare förlängda vikariat under jakten, och när vi åkte dit träffade vi många fastanställda som ser fram emot veckan som kommer.

De sex personer vi möter i lunchrummet vid stränggjutningen på SSAB är överens om att den här tiden, sista dagarna innan älgjakten, går särskilt långsamt. Alla har gemensamt att de tagit ut semester för älgjakten.

– Man har ju väntat på det här sedan sista helgen i november. Det är det här vi diskuterat egentligen hela sommaren, säger Dan Johansson, chef på fältmek-avdelningen.

En av de yngre fastanställda är Lisa Björnström som jobbar på stränggjutningen. Hon är van fågeljagare men gör nu sin första älgjakt.

– Jag har sett fram emot det väldigt mycket sedan i mitten av sommaren någon gång. När jag lade upp min semester i våras så valde jag att spara en vecka från sommarsemestern. Så jag jobbade lite mer över sommaren medan de andra gick på den ordinarie semesterperioden.

Vi har ingen siffra på hur många från just SSAB som tar ledigt för jakten, men det är någonting som kräver en hel del planering varje år.

– Det är ju så med alla typer av ledighetsansökningar att vi måste se över hur vi löser situationen så att alla ska kunna få ledigt. Det kan ju till exempel handla om att vi förlänger sommarvikariat så att de går några veckor extra, säger Sara Blix, informationsansvarig vid SSAB.
