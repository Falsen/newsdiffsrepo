Ökat antal fjällräddningar i Norrbotten
TT

En färsk sammanställning från polisen visar att Norrbotten hade 75 fjällräddningsinsatser under perioden 22 maj-31 augusti. I Västerbotten gjordes 13 insatser, i Jämtland 39 och i Dalarna sex stycken.

I de allra flesta fall, 95 procent, ryckte fjällräddarna ut för att undsätta människor som skadat sig eller blivit sjuka. Det rör sig om frakturer, stukningar, hjärtproblem, sårskador eller total utmattning.

Polisen, som ansvarar för fjällräddningen, fick kalla in helikopter vid 100 av de totalt 133 räddningsinsatserna. Det är kostsamt, men ofta det enda möjliga i de vidsträckta fjällområdena.

Sommarens statistik över fjällräddningsinsatser är på grund av förändrade rutiner inte helt jämförbar med tidigare års statistik. Men tydligt är att utryckningarna ökat kraftigt i Norrbotten – polisen talar om en fördubbling. Ökningen hänger tydligt ihop med att fjällturismen ökat.

Hittills i år, alltså under årets första åtta månader, har fjällräddningen gjort 335 insatser. Under vintersäsongen gjordes de flesta utryckningarna i Jämtlandsfjällen.
