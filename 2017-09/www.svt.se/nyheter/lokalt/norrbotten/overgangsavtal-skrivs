Övergångsavtal skrivs
Micke NybergReporter

Som SVT Nyheter Norrbotten berättade i måndags, samma dag som årets jakt inleddes, har förvaltningsrätten dömt ut det 40-åriga gratisavtalet som dåvarande kommunalrådet Kjell Mickelsson skrev med Luleå Jaktvårdsklubb, där han också var ordförande.

Avtalet omfattar 6 500 hektar mark och har gällt i arton år, men rätten menar att det är en så kallad nullitet, alltså att det egentligen inte finns, och att verksamheten därmed kan anses olaglig.

Och det för att Kjell Mickelssons gamla beslut saknade rättslig grund.

Beslutet kom i fredags, men Luleå jaktvårdsklubb jagar ändå som vanligt sedan i måndags med kommunens muntliga tillstånd.

–Det är klart att de kan jaga vidare. Nu är det upp till oss att ordna det praktiska och juridiska, säger Lenita Ericson (S), stadsbyggnadsnämndens ordförande.

Avdelningschef Robert Eriksson har haft en dialog med jaktvårdsklubben och med jaktklubbarna i sörbyarna och parterna är överens om en handlingsplan.

–Vi ska skriva ett kortsiktigt övergångsavtal för att juridiskt säkerställa årets jakt. Avtalet ska vara klart i nästa vecka. Sedan börjar arbetet med att skriva ett permanent arrendeavtal. Vi siktar på att det ska vara klart till nästa års älgjakt, säger Robert Eriksson.
