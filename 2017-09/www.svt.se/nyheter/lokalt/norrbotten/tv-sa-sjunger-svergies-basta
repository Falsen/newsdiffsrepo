Wilmer, 12, är landets bästa gossopran
Erica Larsson

– Jag tappade intresset för hockey för det är roligare att sjunga, berättar Wilmer Heikkilä.

För tre år sen fick han en gitarr av sin farmor i julklapp samtidigt som hans mamma föreslog att han skulle börja i en gosskör. Och så blev det. I dag repeterar han tre gånger i veckan, tar privatlektioner och sjunger i kör.

– Att sjunga är så kul för man vet aldrig vad som händer, hur många som kommer på en konsert och så, säger sopranen Wilmer Heikkilä.

Och körledaren och kyrkomusikern Lennart Johansson som han sjunger med tre gånger i veckan, samt har upppträtt tillsammans med ett tiotal gånger, skräder inte orden om den unga talangen.

– Hans talang är enormt stor och varm. Man hör att det kommer inifrån när han sjunger, det kommer från hjärtat, precis rätta stället, säger Lennart Johansson.

Hur känns det att uppträda med en så ung kollega?

– Det är fantastiskt och jag backar gärna lite för att låta en ung talang komma fram, säger Lennart Johansson.

Wilmer Heikkilä  blev alltså utsedd till Sveriges bästa gossopran vid ett gosskörläger i Rättvik i våras och nu har han också bjudits in som solist till Gammelstads manskör som förbereder ett konsertprogram på Kulturens hus senare i höst. Men det stannar nog inte där.

– Jag skulle gärna vilja göra musikaler och kanske vara med i Melodifestivalen, säger Wilmer Heikkilä.

Vilka idoler har du och finns det någon drömscen du skulle vilja uppträda på?

– Alltså, de som spelar hockey har ofta stor koll på alla spelare, men jag vet inte så mycket om om stora konserthus och andra artister men om jag ska komma på någon idol så är det väl Lennart för han är jättebra, säger Wilmer Heikkilä.

Hur hanterar du det här med målbrottet som antagligen kommer snart?

– Här om morgonen blev jag jätteglad för jag lät så hes när jag vaknade så jag trodde att det kanske var målbrottet men nästa dag var hesheten borta tyvärr. Jag längtar tills jag får den röst jag ska leva med resten av livet och jag är säker på att det kommer att låta bra då också, säger Wilmer Heikkilä.
