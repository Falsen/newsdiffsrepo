Ett steg närmre att minska SSAB:s koldioxidutsläpp
Randi Gitz

Redan i april förra året berättade vi om SSAB:s planer på att starta en förstudie om att värma masugnen med vätgas istället för kol och koks. På så vis skulle man i framtiden kunna släppa ut vatten istället för koldioxid.

Förstudien på labbnivå skulle i så fall inledas tillsammas med LKAB och Vattenfall. Nu har de kommit en bit på väg.

– Ja, vi har fortsatt för studien som vi fick stöd från Energimyndigheten för, säger Martin Pei, teknisk direktör för SSAB. Den förstudien är i slutfasen. Så vi håller på att summera det som vi kunnat kartlägga under tiden. Sedan har vi fått stöd från Energimyndigheten till ett fyra års forskningsprojekt som vi just har startat. Där har vi involverat högskolor, universitet och forskningsinstitutioner.

Idag besökte Isabella Lövin (mp) SSAB i Luleå. Hon är minister för internationellt utvecklingsarbete och klimat samt vice statsminister. Regeringen har tidigare presenterat det de kallar industriklivet. Det ska delas ut 300 miljoner kronor per år i 22 år för att hjälpa svensk industri i omställningen till noll utsläpp av växthusgaser.

– Det här projektet som SSAB, LKAB och Vattenfall har initierat, har redan fått pengar för en projekteringsstudie och nu så finns det väldigt goda förutsättningar att fortsätta med att också få pröva det här i verkligheten med pilotanläggningar, säger Isabella Lövin (mp).

– Det här kommer ju i slutändan att vara väldigt stora investeringar, men då finns det jättegoda förutsättningar när det är tre företag som jobbar tillsammans. Och vi som stat och regering är ju med och vill stödja den här övergången. Det är viktigt för Sverige, men det är också viktig för världen att Sverige kan gå före och visa att det finns teknologier som gör att det går att producera stål och järn i framtiden utan att använda kol och koks.
