Satsningar på godstransporter i länet
Elisabeth  Lång

Trafikverket föreslår satsningar på muddring i Luleå hamn för att större fartyg ska kunna nå Luleå, den så kallade Malmporten. Det finns även förslag för transporter på land som påverkar Norrbotten. Malmbanan ska förstärkas för att klara extra tunga tåg på 32,5 ton.

Till det kommer också förslag om investeringar och underhåll av E10 i Norrbotten. En väg som drabbats av många svåra olyckor och därför fått benämningen ”Dödens väg”.

– Dessa satsningar i Norrbottens transportinfrastruktur är nödvändiga, inte bara för länets fortsatta positiva regionala utveckling, utan även för Sverige och Europas utveckling och tillväxt, säger Maria Stenberg.

Och i ett pressmeddelande skriver Region Norrbotten att Norrbotten är en viktig del av Sveriges ekonomi, bland annat på grund av den omfattande råvaruförsörjningen till Europas förädlingsindustrin. Norrbotten har sen millennieskiftet tillväxtsiffror som ligger över riksgenomsnittet och har efter Stockholm högsta bruttoregionalprodukten per capita.

– Både Sveriges och Europas välfärd är starkt beroende av vårt transportintensiva näringsliv och att Trafikverket ser behovet av utvecklade transportsystem inom samtliga transportslag är väldigt positivt, säger Maria Stenberg.
