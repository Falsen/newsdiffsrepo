Låst ytterdörr på akuten stoppade hjärtsjuk
Elisabeth  Lång

Det skriver Kuriren.

Pär Burman och hans mamma skulle besöka en släkting på akuten när de upptäcker en man som stapplar ur en bil samtidigt som han håller sig för bröstet.

– Jag frågade om han hade ont i hjärtat. Då sjönk han ner på en betonggris och började låta konstigt, säger Pär Burman till tidningen.

Pär Burman som redan gjort försök att komma in på akuten började då att knacka febrilt på dörren och på fönsterrutor utan gensvar.

Han berättar att han hann springa flera varv och knacka innan han äntligen, efter en lång tid, hörde låset i akutdörren klickas upp. Han berättade om mannen för vårdpersonalen som agerade omedelbart.

Han säger att personalen gjorde ett kanonjobb men att han tycker det var konstigt att det tog så lång tid innan dörren öppnades.

Dagen efter händelsen fick han veta att personalen måste invänta väktare om någon bankar på dörrar och fönster på grund av risken att möta aggresiva personer.

Mattias Morin som är chef för verksamheten på akuten säger att han aldrig hört talas om att någon fått vänta så länge men att han inte vet vad som ligger bakom händelsen.

Han ser allvarligt på det inträffade och säger att han ska gå till botten med incidenten för att undvika att det sker igen. Vidare säger han att allt fler personer som kommer till akuten har knivar och andra tillhyggen med sig, det är fler som är drogpåverkade och fler som har oförutsägbart beteende. Det har gjort att tröskeln för att tillkalla vakter har sjunkit.
