Sju personer rökskadade i garagebrand
Michelle Derblom Jobe

Vid 11.30 tiden larmades polis och räddningtjänst om brand i ett garage vid Norra Stationsgatan. Två till tre bilar var helt utbrända och det var kraftig rökutveckling i garaget, enligt polisen.

Räddningstjänsten skickade tio enheter till platsen och släckningsarbetet kunde avslutas klockan 15.15, enligt Ulf Tholén, ledningsoperatör på Storstockholms brandförsvar.

Sju personer är lätt rökskadade varav två av dem har förts till sjukhus med ambulans, uppger räddningstjänsten.

Ett gym i anslutning till byggnaden evakuerades. Spridningsrisken bedömdes i första hand till bilar i garaget och rökspridning i huset. Personer som befinner sig i byggnaden ombeds att stanna inomhus och inte gå ut i trapphuset.

Totalt skadades arton bilar och tre motorcyklar i branden. Hela garaget måste nu saneras.
