Man död efter skottlossning i Tumba
Georgina Harris

Larmet om skottlossning kom in strax efter klockan 14 på lördagen. En bil ska ha lämnat platsen efter skjutningen och polisen sökte inledningsvis efter en grå Golf.

– Man har hittat en bil men det är oklart om den har något med det här att göra. Eftersom kopplingen är oklar letar vi inte enbart efter en grå Golf, säger Anna Westberg vid polisens ledningscentral.

Skjutningen inträffade på Passvägen i området Storvreten. Ingen misstänkt är gripen.

– Vi har flertalet resurser inkopplade. Det är både helikopter, hundpatruller och annan personal. Vi arbetar dels på den misstänkta brottsplatsen men söker även efter det här fordonet, säger Anna Westberg.

Det verkar som att det endast rör sig om en gärningsperson, men denna uppgift är enligt polisen inte helt säker.

Den skjutne, en man i 30-årsåldern, fördes med ambulans till sjukhus men hans liv gick inte att rädda. Klockan 16.55 på lördagen meddelade polisen att mannen var död och att hans anhöriga är underrättade.

En förundersökning om mord har inletts. Vid 19-tiden var polisens tekniker klara med sin undersökning av brottsplatsen.

”Polis arbetar nu med att sammanställa det material som inkommit och kommer också att arbeta med trygghetsskapande åtgärder och informationsinhämtning under kvällen.” skriver Stockholmspolisen på sin webbplats.
