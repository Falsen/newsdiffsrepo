Rånare slog till mot juvelerarbutik
Danielle  Langert

Vid halvelva-tiden på tisdagsförmiddagen blev ett elektronikvaruhus i Barkarby rånat. Enligt polisen ska det ha varit minst fyra gärningsmän. Rånarna försvann från platsen i en röd Volvo som senare hittades på Snapphanevägen i Söderhöjden. Ingen ska ha blivit skadad vid rånet.

– Bilen stod utanför och gärningsmännen lastade in byggsäckar i bilen med det man hade tilltvingat sig i butiken. Vi förutsätter sen att ett fordonsutbyte har skett på Snapphanevägen, därför är vi intresserade av att komma i kontakt med vittnen, säger Sven-Erik Olsson på Stockholmspolisen.

Nästan samtidigt, strax före elva fick polisen larm om att en juvelerarbutik i Saltsjöbadens centrum rånats av fyra personer. Förövarna var alla klädda i blå sportjackor och lämnade platsen i en vit combibil efter att ha lastat in flera sopsäckar.

Butiksinnehavaren skadades under rånet och ambulans kallades till platsen.

– Det rör sig om lindriga skador. Gärningsmännen hotade med ett längre vapenliknande föremål och pistol. Sen har man fått med sig saker som man lastat in i bilen, säger Sven-Erik Olsson.
