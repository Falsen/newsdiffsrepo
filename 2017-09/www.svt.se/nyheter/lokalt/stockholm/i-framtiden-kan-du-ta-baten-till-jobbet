I framtiden kan du ta båten till jobbet
Robin Folkö

I framtiden kan det bli vanligare att ta båten till jobbet – i alla fall om Stockholms handelskammare får välja. I en ny rapport föreslår man åtta långa och sju korta linjer för pendlingsbåtar som ska täcka stora delar av länet.

– Vi måste avlasta våra vägar. Och då får det inte bara vara i innerstan, säger Lotta Andersson, utredare på Stockholms handelskammare.

Handelskammaren har blickat ut i världen för inspriation. Den tyska staden Hamburg, med lång historia av sjöfart på floden Elbe, är en förebild, men även australiska Brisbane.

– Där finns det sedan 1993 ett långt system för kollektivtrafik. De har 25 kajer och en massa terminaler. Båttrafiken i Brisbane har blivit en turistattraktion i sig. Vi måste också ta vara på vårt varumärke på vattnet, säger Lotta Andersson.

För att det ska fungera krävs det att båtarna går från kajer där det finns goda förbindelser med övrig kollektivtrafik, menar Lotta Andersson. Det handlar även om att båtarna är snabba och utsläppsfria.

– All utveckling går mot att det ska vara eldrivna båtar, säger hon.

Landstinget utreder frågan sedan en tid och resultatet är tänkt att presenteras i början av nästa år. Enligt Gustav Hemming (C), miljö-, skärgårds- och regionplanelandstingsråd, kommer handelskammarens rapport ”i rätt tid”.

– Femton nya linjer vore underbart men kommer att kräva stora investeringar i nya båtar och bryggor. Ska vi lyckas med det kommer det att krävas gemensamma krafttag mellan landstinget, kommunerna och fastighetsägare, säger han.

Under förra året startades två nya båtlinjer. Medan försöket med linjen mellan Ekerö och Stockholm city föll ut väl kommer den så kallade Riddarfjärdspendeln att stängas efter nästa år. Lotta Andersson kallar det ”ett halvhjärtat försök”.

LÄS MER: Riddarfjärdslinjen ett fiasko

– Riddarfjärdspendeln har inte ens skyltning till T-banan, inget bra väderskydd eller bänkar. Som besökare har man ingen aning om att det går en båt där, säger hon. Hon fortsätter:

– Landstinget säger att det här är någonting som de verkligen vill satsa på. Men vi tycker att det går alldeles för sakta och att det finns mycket att göra, säger Lotta Andersson.
