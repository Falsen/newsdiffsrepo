Man öppnade eld vid poliskontroll
Robin Folkö

Det var klockan 13.37 som en polispatrull larmade om skottlossningen. Poliserna arbetade vid tillfället civila.

– Vi kontrollerade en man i Fisksätra, varpå han tar fram ett vapen och avfyrar något eller några skott i luften, säger polisens presstalesperson Lars Byström.

Vad var det för kontroll?

– Det vet jag inte, vi kontrollerar folk dagligen.

Efter att ha avfyrat skotten flydde mannen från platsen till fots. Klockan 14.40 hade polisen fortfarande ingen gripen.

Polisen söker nu efter honom i närområdet.

– Vi sätter in hundpatruller och spärrplatser, så att mannen inte ska kunna komma ur området, säger Lars Byström.

Inträffade skottlossningen bland folk?

– Det vet jag inte i nuläget, säger Byström.

Ingen ska ha träffats eller skadats i samband med skottlossningen. Skytten är misstänkt för grovt vapenbrott och framkallande av fara för annan.

Texten uppdateras.
