”Nej jag har aldrig gjort det, jag borde ha gjort det.”
Emma Hammarfeldt

SBAB frågade 500 personer som bor i bostadsrätt om de har studerat föreningens årsredovisning. 12 procent svarade att de inte ens hade tittat igenom den. De tillfrågade anser att årsredovisningarna oftast är krångliga och flera har inte läst igenom den noggrant.

Har du läst igenom din bostadsrättsförenings årsredovisning?

– Nej jag har aldrig gjort det, jag borde ha gjort det men jag tror att min hustru har gjort det, säger Palli Van Buren.

– Jag tror att jag läste den när jag köpte min bostad men jag kommer inte riktigt ihåg, säger German Perez.

Många svarade på SBABs undersökning att de inte förstod vad de ska titta efter i redovisningen och flera förstår inte riktigt vad de läser.

– Den är lite krånglig, man måste läsa flera gånger, säger German Perez.

Det finns dock personer som läser sin bostadsrättsförenings årsredovisning varje år. En av dem är Heidi Henriksson.

– Jag läser den varje år, däremot tycker jag att den är rätt knapphändig, säger Heidi Henriksson.

Vad tittar du efter när du köper lägenhet?

– Min hustru skulle ha kakelugn, jag visste inte helt vad det var, så måste hon ha uteplats och det måste ligga här, väldigt nära Djurgården, säger Palli Van Buren.
