Starka reaktioner efter Trafikverkets förslag
Ann  Sehlin

Efter gårdagens besked att Trafikverket föreslår att man lägger ner planeringsarbetet för Östra förbindelsen om man inte hittar någon finansiering har skapat reaktioner bland politikerna.

Nu bjuder socialdemokraterna i Nacka och Värmdö in ansvarig minister för samtal.

”En stor del av Stockholmregionens styrka bygger på möjligheten för medborgarna att kunna bo i en kommun och jobba i en annan. Den absolut största och viktigaste infrastrukturinvesteringen är därför att Storstockholmsområdet får en komplett ringled och fler övergångar över Saltsjö-Mälarsnittet, skriver Socialdemokraterna i Nacka och Värmdö i ett pressmeddelande.

– Det är med stor besvikelse som jag konstaterar att östlig förbindelse inte finns med i Trafikverkets förslag eftersom Stockholmsregionens fortsatt goda utveckling och tillväxt förutsätter en fungerande ringled, säger Mikael Lindström (S), oppositionsråd i Värmdö.

Även Moderaterna i Huddinge har reagerat på Trafikverkets förslag, men då ett annat vägprojekt, Tvärförbindelse Södertörn som inte har fått full finansiering.

– Tvärförbindelse Södertörn är ryggraden i södra Stockholms planerade utveckling som nu riskerar att lamslås om vägen inte omedelbart byggs, säger Daniel Dronjak (M), kommunstyrelsens ordförande i Huddinge.

Under tjugo år har kommunerna på Södertörn planerat för 100.000 arbetsplatser och 72. 000 nya bostäder i regionen, och då med Tvärförbindelsen Södertörn i fokus. Men nu menar Daniel Dronjak (M) att utbyggnaden hotas.

– Vi har byggt bostäder och hela bostadsområden och där är det redan trafikkaos. Vi kommer inte att ha möjlighet att bygga ut södra Stockholm, istället riskerar vi att lamslås av trafikinfarkter, säger Daniel Dronjak (M), kommunstyrelsens ordförande i Huddinge.

– Vi förväntar oss att regeringen tar det ansvar som Trafikverket inte har gjort, och ser till att fullt ut finansiera regionens viktigaste vägprojekt.
