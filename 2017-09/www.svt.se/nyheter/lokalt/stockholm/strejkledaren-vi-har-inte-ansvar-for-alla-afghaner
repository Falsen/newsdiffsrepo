Strejkledaren: ”Vi har inte ansvar för alla afghaner”
Robin Folkö

Den 17-åring som häktats misstänkt för mordförsöket på polisen Ted Eriksson hade hjälp av en tolk som pratar dari, ett av språken i Afghanistan, under häktningsförhandlingen.

Enligt Expressen ska han också ha setts vid sittstrejken till stöd för utvisningshotade afghaner på Medborgarplatsen vid tiden innan mordförsöket. Men Fatemeh Khavari, talesperson för arrangören Ung i Sverige, säger att hon inte kände till 17-åringen.

– Jag vet inte vem han är. Han pratar dari, och verkar vara afghan, men det visste jag inte förrän i går, säger hon till SVT.

Strejken har nu flyttat till Norra Bantorget, där regnet öser ner på måndagen. Fatemeh Khavari och övriga strejkande har sovit, eller försökt att sova, under provisoriska presenningar i skyfallet.

– Vi tycker synd om (den angripne) polismannen och hoppas att han hämtar sig från attacken. Vi är lika ledsna som alla andra över det som hänt, säger Khavari.

Under vår intervju återvänder hon till att attacken inte skedde inom det dåvarande strejkområdet på Medborgarplatsen, utan i närheten, vid tunnelbanenedgången vid Björns trädgård.

– Det har ingenting med oss att göra, även om det hände i närheten av strejken. Vi har inte ansvar för alla afghaner.

Är du säker på ingen som sitter och strejkar kände honom?

– De som deltar i strejken skulle absolut komma till oss och prata om händelsen om de kände gärningsmannen, men de har inte gjort det, säger hon.

Är du rädd att den här händelsen kommer att påverka det ni kämpar för?

– Jag är inte rädd, och det kommer inte att påverka vår sittstrejk. Det kan absolut vara en poäng för de som alltid kämpar mot oss och inte med oss. Men de som har lärt känna oss under dessa 30 dagar vet att ingenting har hänt under vår strejk, säger Fatemeh Khavari.

Den häktade 17-åringen uppges må dåligt och vårdas just nu på en rättspsykiatrisk klinik.

Hur tänker du kring den psykiska påfrestningen som unga afghaner går igenom?

– De mår inte så bra, och många bryts ner. Men det är ju inte så att de ska attackera poliser för det. De som strejkar ser hur polisen räddar våra liv och respekterar regler, säger Fatemeh Khavari.

LÄS MER: Hör polisen Ted Eriksson om attacken
