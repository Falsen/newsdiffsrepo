Vattnet avstängt på gymnasieskolan – skolgården fylls med bajamajor
Maja Flygt

Vid klockan halv elva igår skickades alla elever hem från Blackebergs gymnasium, orsaken var en vattenläcka i en byggnad intill skolan. Vattenledningarna måste repareras och därför hålls allt vatten i skolan, förutom i idrottshallen, avstängt.

Men trots vattenläckan fortsätter nu skolan som vanligt. Igår fick eleverna ett sms från rektorerna om att de får ta med vattenflaskor och använda bajamajor istället:

”Skola imorgon tisdag. Ta med vattenflaska. Bajamaja på skolgården. Lunch serveras/ rektorerna”, stod det i meddelandet.

Nu har några av eleverna reagerat och tycker att situationen är ohygienisk.

”Vi tycker inte att det här är hygieniskt på en skola med 1200 elever”, skriver två av gymnasieeleverna till SVT Nyheter Stockholm.

Elisabeth Sandborgh, en av rektorerna på skolan, berättar att vattenledningarna förväntas vara reparerade redan imorgon. Över dagen har skolledningen försökt hitta lösningar för att klara sig utan vattnet.

– Vi har köpt in vattenflaskor, bajamajor och handsprit, berättar hon.

Hon har ännu inte märkt av några reaktioner från eleverna.

– När de fick gå hem vid halv elva igår blev de flesta glada och idag har vi inte märkt av några reaktioner, säger hon.
