Ambulanshelikoptern flyttar till Norrtälje
Nina König

I 20 års tid har helikoptern utgått från Mölnvik i Gustavsberg. Men nu anser Transportstyrelsen att flygplatsen inte längre är tillräckligt säker på grund av vegetation och ökad bebyggelse. Beslutet grundar sig delvis på direktiv från EU och gör att det blir betydligt längre för helikoptern att nå de södra delarna av länet samtidigt som det blir närmare till de norra.

– Vi kan bara beklaga det här. Vi har varit jättenöjda med Mölnvik och hade en förhoppning om att det här skulle gå att åtgärda snabbt så att vi kunde vara kvar, säger landstingsrådet Marie Ljungberg Schött (M) till Sveriges Radio.

Bland Värmdöbor har det startats en namnlista för att behålla helikoptern i Mölnvik skriver tidningen Mitt i, och enligt Caroline Cederquist, presschef för Moderaterna i landstinget, kan Värmdö få tillbaka sin helikopter.

– Vi vill utreda om det fortfarande går att vara på Värmdö, säger hon till tidningen Mitt i.

Från och med mitten av september kommer ambulanshelikoptern att utgå från Mellingeholms flygplats utanför Norrtälje i tre år framåt. På flygplatsen finns sedan tidigare en av Sjöfartverkets räddningshelikoptrar.
