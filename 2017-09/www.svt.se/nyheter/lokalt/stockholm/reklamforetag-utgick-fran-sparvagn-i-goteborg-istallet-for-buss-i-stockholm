Tabben: Räknade på spårvagn i Göteborg istället för buss i Stockholm
Maja Flygt

I början av 2016 vann företaget Wallstreet reklamytorna inne på SL:s bussar, men i juni bestämde sig SL för att avsluta avtalet. Anledningen var att intäkterna beräknades utifrån ytorna på Göteborgs spårvagnar istället för på Stockholmsbussarna, enligt uppgifter till Dagens Media.

Wallstreet har tidigare haft ansvar för trafikreklamen på Göteborgs spårvagnar. När upphandlingen för Stockholm var klar i början av 2016 meddelade både Wallstreet och Stockholms trafiklandstingsråd Kristoffer Tamsons (M) att de var nöjda med avtalet.

Johan Hansson, Wallstreets VD, vill inte bekräfta att beräkningstabben grundas på att man har utgått från fel kollektivtrafik.

– Den uppgiften får Dagens Media stå för, säger han.

Enligt honom handlar missen snarare om att det var första gången som annonserna på bussarnas insida beräknades.

– Det var första gången som man delar upp avtalet i annonser för reklamytorna på utsidan och insidan av bussen. Det blev fel priser i avtalet och kostnaderna gick inte att få ihop med intäkterna.

Han vill inte svara på hur mycket pengar som har felberäknats.

Enligt Claes Wersälll, pressekreterare för Moderaterna på Stockholms läns landsting, kunde trafiknämnden i juni ana att ekonomin inte skulle gå ihop.

– Skälet till att det sades upp var att trafikförvaltningen (SL) på sikt kunde se att det skulle bli svårt för Wallstreet att få ihop ekonomin. I juni beslutade nämnden att avtalet ska sägas upp och nu jobbar trafikförvaltningen med att hitta en så bra övergång som möjligt.

Alla reklamintäkter beräknas ligga på cirka 250 miljoner kronor, avtalet med Wallstreet utgör en mindre del av avtalet.

– Det här är bara en liten del av det totala reklamavtalet, det handlar bara om insidan på bussarna. Just nu påverkar det inte trafikförvaltningens ekonomi eller resenärerna på något sätt, säger Claes Wersälll.
