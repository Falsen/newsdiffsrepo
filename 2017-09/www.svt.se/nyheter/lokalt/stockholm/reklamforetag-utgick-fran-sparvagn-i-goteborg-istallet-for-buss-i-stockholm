Tabben: Räknade på spårvagn i Göteborg istället för buss i Stockholm
Maja Flygt

I början av 2016 vann företaget Wallstreet reklamytorna inne på SL:s bussar, men i juni bestämde sig SL för att avsluta avtalet. Anledningen var att intäkterna beräknades utifrån ytorna på Göteborgs spårvagnar istället för på stockholmsbussarna, enligt uppgifter till Dagens Media.

Wallstreet har tidigare haft ansvar för trafikreklamen på Göteborgs spårvagnar. När upphandlingen för Stockholm var klar i början av 2016 meddelade både Wallstreet och Stockholms trafiklandstingsråd Kristoffer Tamsons (M) att de var nöjda med avtalet.

Enligt Claes Wersälll, pressekreterare för Moderaterna på Stockholms läns landsting kunde trafiknämnden i juni ana att ekonomin inte skulle gå ihop.

– Skälet till att det sades upp var att trafikförvaltningen (SL) på sikt kunde se att det skulle bli svårt för Wallstreet att få ihop ekonomin. I juni beslutade nämnden att avtalet ska sägas upp och nu jobbar trafikförvaltningen med att hitta en så bra övergång som möjligt.

Alla reklamintäkter beräknas ligga på cirka 250 miljoner kronor, avtalet med Wallstreet utgör en mindre del av avtalet.

– Det här är bara en liten del av det totala reklamavtalet, det handlar bara om insidan på bussarna. Just nu påverkar det inte trafikförvaltningens ekonomi eller resenärerna på något sätt, säger Claes Wersälll.

Efter att beräkningsmissen uppdagades har Wallstreet försökt komma ur avtalet och i juni gick SL med på att det avslutas, skriver Dagens Media.

SVT Stockholm har sökt Wallstreets VD Johan Hansson, som säger att han kan lämna svar senare.
