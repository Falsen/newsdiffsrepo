Polis: Det är obehagligt och otäckt
Nina König Reporter

Polisinspektör Olle Ahlund patrullerade i flera timmar i närheten av den plats där hans kollega blev knivskuren igår och han är påverkad av händelsen.

– Det är obehagligt och otäckt när det händer våld och såna saker. Väldigt obehagligt och olustigt, säger han.

Under dagen har det funnits flera polisvolontärer i tjänst runt Medborgarplatsen som hjälper polisen i det lokala brottsförebyggande arbetet och med att stödja brottsoffer.  Även de är oroliga nu.

– Vi har fått höra att eftersom det står polis på oss så kan vi också vara under hot. Risken finns alltid, säger polisvolontär Tommie Eriksson.

Sjuttonåringen som greps i samband med knivskärningen igår är på sannolika skäl anhållen misstänkt för mordförsök. Polismannen som knivhöggs i nacken kunde skrivas ut från sjukhuset redan efter ett par timmar och var med på samtalen som polisen hade redan igår berättar Jonas Trolle som är lokal polisområdeschef på Södermalm.

– Det tror jag var väldigt bra för alla inblandade parter, säger han.

Men händelsen har skapat oro för att något liknande kan hända igen och polisen diskuterar nu hur man ska agera i sådana fall.

-  Vi är ju synliga i gatubilden. Parallellt med det så blir vi måltavlor för personer som av olika anledningar kan vilja skada oss, säger Jonas Trolle.

Polisen vill i dagsläget inte säga vem gärningsmannen är och vilken bakgrund han har.

– Vi kommenterar inte det generellt. Det gör vi inte i andra fall och varför ska vi göra det i det här fallet, säger Jonas Trolle.
