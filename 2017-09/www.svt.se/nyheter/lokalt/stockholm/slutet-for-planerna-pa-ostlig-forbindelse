Slutet närmar sig för Östlig förbindelse
Danielle  Langert

Östlig förbindelse kallas den planerade sträckan som skulle binda samman Södra och Norra länken genom en bergtunnel under Saltsjön, men planerna verkar gå om intet. Förra veckan kom ett negativt besked från Trafikverket om Östlig förbindelse och nu säger även Sverigeförhandlingen nej.

Regeringen har gett i uppdrag till Sverigeförhandlingen att hitta finansiering för den östliga förbindelsen med hjälp av regionala aktörer. Förra veckan föreslog Trafikverket att lägga ned planeringen om man inte hittar full finansiering till leden, något som väckte ilskna politiska reaktioner. Och efter Stockholms stads besked avbryter nu Sverigeförhandlingen förhandlingarna om Östlig förbindelse.

LÄS MER: ”Största trafikpolitiska sveket i modern tid”

– Eftersom projekt Östlig förbindelse inte längre finns med i Trafikverkets förslag till nationell plan för transportsystemet kommer projektet att avslutas i samband med att regeringen i vår fattar beslut om ny nationell plan, säger HG Wessberg, förhandlare Sverigeförhandlingen i ett pressmeddelande.

– Enda möjligheten att få projektet att överleva är en principöverenskommelse om regional finansiering med berörda kommuner. Efter Stockholms besked bedömer jag att en sådan inte går att nå och väljer därför att avbryta förhandlingarna.

Finansborgarrådet Karin Wanngård (S) berättar att hon ringde upp Sverigeförhandlingens förhandlare idag och sade att Stockholms stad inte vill vara med och betala.

– Det är en statlig förbindelse och vi kan inte bara vara med och betala när det inte ger mer tillbaka i form av bostäder till Stockholm, vi ser inte den bostadspotentialen i projektet, säger Karin Wanngård.

LÄS MER: Starka reaktioner efter Trafikverkets förslag
