Slutet närmar sig för Östlig förbindelse
Danielle  Langert

Östlig förbindelse kallas den planerade sträckan som skulle binda samman Södra och Norra länken genom en bergtunnel under Saltsjön, men planerna verkar gå om intet.

Regeringen har gett uppdrag till Sverigeförhandlingen att finna finansiering för den östliga förbindelsen med hjälp av regionala aktörer. Förra veckan föreslog Trafikverket att lägga ned planeringen om man inte hittar full finansiering till leden, något som väckte ilskna politiska reaktioner. Och nu avbryter Sverigeförhandlingen förhandlingarna om Östlig förbindelse.

LÄS MER: Starka reaktioner efter Trafikverkets förslag

– Eftersom projekt Östlig förbindelse inte längre finns med i Trafikverkets förslag till nationell plan för transportsystemet kommer projektet att avslutas i samband med att regeringen i vår fattar beslut om ny nationell plan, säger HG Wessberg, förhandlare Sverigeförhandlingen i ett pressmeddelande.

– Enda möjligheten att få projektet att överleva är en principöverenskommelse om regional finansiering med berörda kommuner. Efter Stockholms besked bedömer jag att en sådan inte går att nå och väljer därför att avbryta förhandlingarna.

Stockholm stad har tidigare gått ut och sagt att de inte vill betala för en östlig förbindelse.

– Om man tittar på de rapporter som finns än så länge så visar de att det inte går att bygga ut vägar, få mer trafik och samtidigt klara klimatmålen, sade Daniel Helldén (MP) trafikborggaråd i december.

LÄS MER: Stockholm vägrar betala för ny tunnel

Från moderat håll både i Stockholms stad och landstinget är besvikelsen stor.

– Det här är inte bara dumt utan också det största trafikpolitiska sveket i modern tid, säger trafiklandstingsrådet Kristoffer Tamsons (M).

Kristoffer Tamsons är mycket upprörd och tycker att de är lurade på förhandlingarna som de blivit lovade av regeringen. Han menar att Stockholm behöver den här förbindelsen för att avlasta innerstadstrafiken så att bussarna kommer fram.

– Den här förbindelsen var inte bara för bilar utan vi hade också tittat på att spårtrafik och bussar skulle gå där, nu omintetgörs allt när det ena sidan ensidigt ställer in, jag tycker inte att man gör så.

De säger ju att det är för att Stockholm stad inte vill betala, borde man ändå fortsatt planeringen?

– Vi har ju blivit utlovade förhandlingar och nu ställer de in innan man ens ställt fram förhandlingsstolarna, fast två miljarder var avsatta för att projektera och planera leden. Det är vårt förbannade ansvar att sätta oss ner runt förhandlingsbordet och uttömma alla möjligheter hur man kan lösa det här.

I Stockholms stadshus lägger moderaterna största skulden på Socialdemokraterna, både i kommunen och i regeringen.

– Trots att färska mätningar visar att en majoritet av stockholmarna och av Socialdemokraternas egna väljare vill att Östlig förbindelse byggs klarar inte Stefan Löfven och Karin Wanngård av att fatta de nödvändiga besluten för att trygga regionens långsiktiga utvecklingsmöjligheter. Det krävs ett maktskifte i nästa års val, säger Anna König Jerlmyr (M), oppositionsborgarråd i Stockholms stad.

Vi söker finansborgarrådet Karin Wanngård (S) för en kommentar.

texten uppdateras
