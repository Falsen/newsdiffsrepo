Förlossningsvården får 120 miljoner kronor
Maja FlygtReporter

Situationen inom förlossningsvården har under sommaren varit ansträngd. På klinikerna råder personalbrist, BB- rum har tvingats stänga och pressade barnmorskor har berättat om hur de gråter på arbetsplasten och inte hinner gå på toa. Dessutom har rekordmånga kvinnor i Stockholm tvingats föda sina barn i andra län. Men nu ska det bli förändring, det meddelar Alliansen i Stockholms landsting idag. Därför ökar de nu den ekonomiska ersättningen till förlossningsklinikerna med sammanlagt 120 miljoner kronor.

– Det är väl satsade pengar för en trygg och säker förlossningsvård, säger Anna Starbrink (L), hälso-och sjukvårdslandstingsråd.

LÄS MER: Rekordmånga tvingas föda i annat län

Ersättningshöjningen ska framförallt kunna användas till att öka bemanningen på klinikerna.

– Jag tror att man kommer sätta igång direkt på förlossningsenheterna med rekryteringen och då hoppas jag att vi ska få se snabba effekter, säger hon.

Ökningen kommer att ske i två steg, först med fem procent från och med den första oktober i år och sedan ytterligare med 5 procent i maj. Höjningen innebär att det tillsätts ungefär 4000 kronor mer per förlossning.

LÄS MER: BB-rum stängda på grund av personalbrist

– Jag är väldigt glad och stolt över att vi kan presentera den här ersättningshöjningen till vårdval-förlossningen. Det här är inte projektpengar utan det här handlar om att permanent se till att skapa de bästa förutsättningarna för förlossningsvården att faktiskt bemanna och för att se till att förlossningen är trygg och säker för alla, säger Ella Bohlin (KD), Barn- och äldrelandstingsråd.

Oppositionslandstingsråd Susanne Nordling (MP), är positiv till ökningen men kritiserar att det inte har skett tidigare.

– Alliansen la sin budget i juni och då ansåg de inte att det fanns någon förlossningskris och det är sorgligt att det behövs ett uppror för att någonting ska hända. Att vänta till patienternas säkerhet hotas är inte ett ansvarsfullt ledarskap från alliansens sida, säger hon.

Fram till 2024 ska förlossningsvården utökas på Karolinska Huddinge, Södersjukhuset och så småningom på S:t Görans sjukhus.

LÄS MER: Barnmorskan Petra hanterade tre förlossningar – jobbade tills mensen blödde igenom
