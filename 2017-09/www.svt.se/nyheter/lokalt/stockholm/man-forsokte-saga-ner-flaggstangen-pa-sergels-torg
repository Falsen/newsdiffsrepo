Misstänkt flaggstångsvandal släppt av polisen
Danielle Langert

– Han hade med sig en stege, ihoptejpade metallrör samt någon form av grensåg som satt längst upp på röret, säger Fredrik Nylén som är utredningsledare vid Norrmalmspolisen.

Det var i tisdags som ett konstverket kallat ”Du gamla, du fria” på Sergels torg invigdes. Det är en flagga på en flaggstång som ser ut som om den vissnat. Konstverket har blivit mycket uppmärksammat men också kritiserat.

En man greps vid fyratiden i natt misstänkt för förberedelse till grov skadegörelse. Mannen hade tagit med sig en stege samt någon form av ett långt järnrör eller båtshake, samt en grensåg, uppger polisen.

LÄS MER: Stockholmspolitiker missnöjd med flaggkonst

Till en början misstänkte polisen att mannen, genom att tejpa ihop sakerna han hade med sig, tänkte klättra upp på stegen för att sedan såga ner flaggan eller toppen på flaggstången. Men det hann aldrig bli några skador på konstverket.

– Han säger i förhör att han hade tänkt att fästa de här attiraljerna på konstverket. Han uppger att han inte hade för avsikt att skada konstverket utan att han ville komplettera det med de attiraljer som han hade med sig, säger Fredrik Nylén.

Mannen släpptes från Norrmalms polisstation klockan 09.40. Han hade då förnekat brotten som han delgavs och motiverat sina handlingar i polisens förhör.– Han motsätter sig det ursprungliga konstverket, han anser att det smädar svenska idrottares prestationer och även skolavslutningar, säger Fredrik Nylén.

LÄS MER: Nya vändningen: Flaggstången misstänks för plagiatHur bedömer ni detta ärende?

– Jag kommer att lägga ner förundersökningen idag. Uppsåt till brott kan ej styrkas. Men vi måste fortfarande göra klart pappershanteringen, säger Fredrik Nylén.
