Rånare slog till mot guldbutik i centrala Stockholm
Maja Flygt

En guldsmedsbutik mitt på Drottninggatan i Stockholm rånades vid halvelva-tiden på fredagsförmiddagen. Polisen kom till platsen efter att ett larm utlösts, och det kom samtidigt in telefonsamtal från privatpersoner som larmade om rånet.

– Två person ska ha kommit in till butiken och tvingat till sig varor. Vi vet inte hur det gick till ännu, säger Sven-Erik Olsson, presstalesperson på Stockholmspolisen.

Två män har setts springa från butiken och ner mot Citybanan där de hoppade över spärrarna.

– Det har pratats om klädbyten, men det är svårt att säga. Det ska vara två korta personer och några vittnen som har ringt in säger att de ska ha varit så lika att de skulle kunna vara tvillingar, säger Sven-Erik Olsson.

Det finns inga uppgifter om att någon skadats och rånarna var inte beväpnade.

– Vi spanar efter de här och arbetar på brottsplatsen naturligtvis.
