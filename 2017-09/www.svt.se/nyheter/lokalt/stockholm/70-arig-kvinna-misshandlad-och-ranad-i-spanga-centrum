70-årig kvinna rånad i Spånga centrum
Emma Hammarfeldt

Det var vid 19.30-tiden som polisen fick in larm om att en 70-årig kvinna hade blivit rånad på sin bil. Det var när kvinnan kom ut från Spånga centrum efter att ha handlat och kom till sin bil som det stod två män där. De hotade henne med någon form av tillhyggen.

– Vi vill inte gå in på vad det är för slags tillhyggen då vi samlar in vittnesuppgifter, säger Carina Skagerlind som är presstalesperson hos polisen.

Männen ska därefter ha tagit hennes bil, en grå Peugeot, och kört iväg med den. Det finns olika uppgifter kring vilket håll de har åkt mot.

Kvinnan fick åka ambulans till sjukhus för kontroll och omplåstring då hon blödde från en hand.

– Kvinnan var talbar när vi kom till platsen men hon var oerhört skärrad. Det har varit en traumatisk upplevelse, säger Carina Skagerlind. Kvinnan sa att hon hade ont på flera ställen på kroppen.

Brottet rubriceras som rån. En förundersökning har inletts.

Texten uppdateras
