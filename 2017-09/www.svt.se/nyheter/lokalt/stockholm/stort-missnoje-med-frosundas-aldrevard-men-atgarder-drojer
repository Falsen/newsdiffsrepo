Stort missnöje med Frösundas äldrevård – men åtgärder dröjer
Yvonne Åstrand

Som SVT Stockholm tidigare berättat så har klagomål och krismöten avlöst varann sedan det privata vårdföretaget Frösunda omsorg tog över Ekbackens äldreboende i Sundbyberg. Något som bekymrat kommunens ansvariga.

– Om vi hade varit helt nöjda så hade vi inte tidigarelagt vår uppföljning, just därför har vi gjort det, säger Birgitta Fahlgren-Sylvén, chef på äldreförvaltningen i Sundbybergs stad.

Kommunens tillsyn och kontroll av hur vårdavtalet följs har resulterat i en skarp rapport med 36 krav som Frösunda inte uppfyllt. Bland annat brister överlämningarna mellan vårdpersonalen vilket äventyrar säkerheten. Ett annat krav som kommunen inte uppfyllts är bemanningen.

LÄS MER: Kunde inte få tag på personalen – hennes mamma dog

I veckan ska kommunen bestämma om den godkänner företagets åtgärder eller ej. Under tiden beskriver personalen en ohållbar situation som pågått sedan övertagandet 1 april:

– Personalen har jobbat ensamma och vissa har fått jobba 24 timmar i sträck, det händer ganska mycket saker som Frösunda-ledningen inte vill se, säger den före detta anställda Cigdem Gisem Demirkiran.

Redan från start upptäckte kommunen brister i bemanningen och kräver sedan dess Frösunda omsorg på böter. Frösunda bestrider kravet och frågan ligger nu hos kommunens jurister.

För Ulla Erksells anhöriga har det gått så långt att de väljer att flytta sin mamma – trots löften om åtgärder:

– Vi har haft kontakt med Frösunda, gått på möten, skrivit brev till kommunen och är fortfarande missnöjda. Åtminstone jag har inget förtroende kvar för Frösunda eller att det kommer bli bättre, säger Henrik Erksell, Ullas andra son.

Vad tänker du när du hör att anhöriga och boende väljer att flytta?

– Det är klart att det är jätteolyckligt, sen kan inte jag kommentera det enskilda fallet, svarar Birgitta Fahlgren-Sylvén, chef på äldreförvaltningen i Sundbybergs stad.

Hur många chanser får företag?

– Vi måste följa den avtalsprocess vi har så det går inte riktigt att svara på den frågan.
