Glädjebesked: Nu får strandsatta lämna Gotska Sandön
Maja Flygt

SVT har tidigare berättat om niondeklassen från Djursholm som sedan i söndags har varit strandsatta på Gotska Sandön på grund utav storm och oväder. På onsdagsmorgonen kom äntligen beskedet om att vädret har lugnat sig och att eleverna kan återvända hem igen.

– Det känns jätteskönt att få komma hem igen, säger Ann-Kristin Berggren, en av tre föräldrar som åkte med skolklassen på resan.

LÄS MER: Runt 100 personer fast på Gotska Sandön

Klockan 17 ikväll väntas de få lämna stranden. Men ovädret håller fortfarande i sig och därför kommer de få åka i gummibåtar första biten för att ta sig ut till den stora båten.

– Men sjösjuka kommer inte vara något problem. Den här båten är känd för att många kan bli sjösjuka, även i vanliga fall. Därför är vi väl förbredda och alla har med sig sjösjukepiller, säger Ann-Kristin Berggren.

LÄS MER: Dramat på Gotska Sandön fortsätter

Även om resan har varit en spännande upplevelse så har det blivit hög tid att åka hem. Tidigare har de klarat sig bra på maten som fanns på ön men nu börjar skafferiet ta slut.

– Idag var frukosten torftig. Det fanns kvar apelsinsaft, torrt bröd och lite jordgubbsylt. Idag blir det frystorkad mat till lunch.

Nu längtar de efter att få komma hem igen.

– Det har varit en positiv erfarenhet för de flesta, men alla längtar efter en varm dusch och att få torka håret, säger Ann-Kristin Berggren.
