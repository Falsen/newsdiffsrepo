Läs polisens känslosamma inlägg efter attackerna: ”Just nu är linjen väldigt, väldigt tunn..”
Philip Rudolfsson

Det var en minst sagt hektisk torsdag för polisen. En 17-årig gärningsman misstänks för att oprovocerat ha knivattackerat en polis i närheten av Medborgarplatsen i centrala Stockholm. Ytterligare en händelse i södra delarna av huvudstaden kunde ha fått katastrofala följder när personer kastade tunga stenar mot polisen från tolfte våningen.

Ingen polis ska ha fått allvarligare fysiska skador i samband med incidenterna, som bägge är rubricerade som försök till mord.

I ett uppmärksammat Facebook-inlägg på ”Polisen Stockholm – hundenheten” skriver polisen Danne om känslorna när kollegorna hade änglavakt.

LÄS MER: Ministern nyfiken på danska visiteringszoner

”Hon hade åkt på ett jobb, jag hörde inte ens vad det var hon åkt på. Det enda jag hörde var att när hon hade stått under den öppna bakluckan för att lasta ut sin hund, så släppte någon en sten från tolfte våningen. En stor sten. Stenen träffade rutan i bakluckan, ovanför kollegans huvud. Hon fick glassplitter överallt, men klarade sig bra, av en slump. Ett steg åt fel håll, en liten annan vinkel på stenen så hade det varit slut”, skriver han.

Redan några timmar efter stenattacken hör han ytterligare ett larm som får honom att sätta full fart mot Medborgarplatsen.

”En kollega hade blivit knivhuggen i nacken på Medborgarplatsen, mitt på dagen. Hans kollegor brottades med gärningsmannen. Jag hade ingen aning om vem som var skadad, eller om jag kände vederbörande, men jag fick omedelbart ont i magen, och en klump i halsen stor som en apelsin uppenbarade sig. Jag körde så fort bilen höll för att komma fram, men det kändes som att det tog hur lång tid som helst.

Väl framme såg jag att kollegan satt upp och blev vårdad av en kollega. Gärningsmannen var belagd med handfängsel och under kontroll. Lättnad. Sen: oro. När kommer nästa angrepp? När smäller det? Det gjorde det inte”, skriver signaturen Danne.

Inlägget har fått stor spridning via Facebook och har delats över 2.000 gånger. Polisen Danne avslutar det hela med en uppmaning till alla:

”Båda poliserna är efter omständigheterna okej, genom en högre makts försyn, slumpen, tur, vad vet jag? Det viktigaste är att de fick komma hem idag.

Vi är den tunna blå linjen, och just nu är linjen väldigt, väldigt tunn. Ta hand och och värna om varandra. Ta hand om och värna om oss, vi kommer alltid försöka ta hand om, och värna om er.

Trevlig kväll./Danne”
