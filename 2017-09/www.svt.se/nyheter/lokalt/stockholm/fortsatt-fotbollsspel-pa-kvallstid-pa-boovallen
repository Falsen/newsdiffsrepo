Fortsatt fotbollsspel på kvällstid på Boovallen
Tommy Bergman

Det är elva grannar till Boovallen som klagat på att de tycker att det låter för mycket från fotbollsspelandet. De har tidigare delvis fått rätt i mark- och mijödomstolen, som ansåg att de ändringar kommunen gjort när det gäller vilka tider som barnen fick spela, inte räckte.

När frågan var tillbaka hos politikerna i Nackas miljö- och stadsbyggnadsnämnd var förslaget att att tiderna skulle minskas till att man bara skulle få spela fotboll mellan klockan 10 och 17.30 på helger och helgdagar.

Men enligt Nackapolitikerna går barnens ljud inte att likställa med industribuller, och därför beslutade de igår att tillåta fotbollsspelande fram till klockan 20 på helgkvällar, rapporterar Dagens Nyheter. Man beslutade även att det måste byggas ett ordentligt bullerskydd.

Grannarna kan överklaga beslutet, något som välkomnas av det moderata kommunalrådet Cathrin Bergenstråhle.

– Så vi får klarhet, för det här är ju långt ifrån den enda fotbollsplanen som ligger nära bostäder, säger hon till DN.
