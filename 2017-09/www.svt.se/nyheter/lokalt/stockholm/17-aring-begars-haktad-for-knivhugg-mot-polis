17-åring häktas misstänkt för mordförsök
Jens Larsson

På lördagseftermiddagen kom avgörandet från Stockholms tingsrätt att den 17-åring som misstänks ha knivhuggit en polis vid Medborgarplatsens tunnelbana i Stockholm häktas på sannolika skäl misstänkt för mordförsök.

Häktningsförhandlingarna inleddes strax efter klockan 14.30 och hölls till stora delar bakom stängda dörrar.

Rättegången kommer att hållas den 15 september klockan 11:00, enligt SVT:s reporter på plats vid tingsrätten.

– Domstolen har bestämt att inhämta ett läkarintyg angående 17-åringens psykiska hälsa, säger advokat Carla Pantzar.

Carla Pantzar företrädde 17-åringen vid häktningsförhandlingarna efter att pojkens ordinarie advokat fått förhinder, enligt domstolen.

LÄS MER: Polis knivskuren vid Medborgarplatsen

I häktningsframställan framkommer det att 17-åringen är inlagd på rättspsykiatriska kliniken i Huddinge.

Knivskärningen inträffade intill Björns trädgård vid Medborgarplatsen på Södermalm i torsdags. Det var mitt i lunchrusningen och många blev vittne till den, enligt polisen, helt oprovocerade attacken.

LÄS MER: Polisens känslosamma inlägg: ”Just nu är linjen väldigt tunn, väldigt tunn...”

Gärningsmannen knivskar en patrullerande polis i nacken.

Den knivskadade polisen berättar för Dagens Nyheter att han tillsammans med en kollega patrullerade när han blev attackerad bakifrån.

– Vi går och småpratar när jag rätt vad det är känner ett kraftigt slag och en väldigt kraftig smärta på höger sida av nacken. Jag blev förvånad över att det gjorde så ont och hann tänka att något måste ha trillat ner från en lyftkran eller liknande, säger polisen till tidningen.

Polismannen fördes till sjukhus med relativt lindriga fysiska skador och skrevs ut senare under dagen. Det var flera poliser på plats. En tog hand om den skadade polismannen och en annan jagade i kapp och grep 17-åringen.

LÄS MER: Polisförbundet: ”Våldet har blivit vardag”
