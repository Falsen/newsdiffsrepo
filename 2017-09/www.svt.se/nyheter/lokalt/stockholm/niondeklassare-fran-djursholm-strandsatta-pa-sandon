Niondeklassare från Djursholm strandsatta på Gotska Sandön
Anna-Klara Bankel

Några lärare finns inte med på resan till Gotska Sandöns nationalpark. Ann-Kristin Berggren är en av tre föräldrar på plats tillsammans med de 17 niondeklassarna från Viktor Rydberg-skolan i Djursholm.

– När man åker hit blir man rekommenderad att ta med extra mat för att klara sig om man blir strandsatt ett dygn, men inte för tre-fyra dygn. Efter ett tag blev det utdelning av frystorkad mat. Men vi har också haft tur, en skolklass var på resa här innan oss och de hade lämnat kvar mat, så vi har faktiskt kunnat festa på köttbullar och makaroner, berättar hon för SVT.

– Så alla är mätta, vilket är särskilt viktigt eftersom vi åker med tonåringar.

Tanken var att klassen skulle återvända till Stockholm på söndagen. Men stormen satte stopp för de planerna. Det hårda vädret gör att de båtar som trafikerar Gotska Sandön/Nynäshamn, har ställts in. Totalt har ett åttiotal personer blivit fast.

– Det finns nästan ingenting här mer än sand och vatten, säger föräldern Ann-Kristin Berggren som trots allt tillstår att stämningen är god. Men helt läxfritt har det inte blivit.

– Vi organiserade snabbt en skola för att inte eleverna ska hamna efter. Vi fick tag på en liten bagarstuga som vi har kunnat använda som skola så gott vi kan, säger Ann-Kristin Berggren.

– Rektorn från skolan har mejlat hit material och vi har lyckats träffa några på ön som har fungerat som gästföreläsare till klassen, två spanjorer höll spanskalektioner med eleverna och en annan man förläste i livskunskap. Han är väldigt kunnig och har till och med haft föreläsningar i livskunskap för Barack Obama. Alla elever satt som ljus och lyssnade i en timma och vi föräldrar blev också inspirerade.

Hon hoppas att människor inte blir avskräckta från att besöka ön.

– Trots allt detta vill vi verkligen rekommendera människor att åka hit. Det är så vackert här, nästan som en söderhavsö när solen skiner, men det gör den ju förstås inte hela tiden. Man förstår nu verkligen varför det heter Sandön. Det är sand överallt: i husen, i skorna, på hela ön...

Enligt Ann-Kristin har gruppen fått veta att ingen kan lova när båtarna kan gå ut igen.

– Väderprognosen kan ändras snabbt. Det ser lovande ut för att vi ska kunna åka hem imorgon. Vi väntar svar om det i morgon vid halv nio på morgonen.

Men upplevelsen av att sitta fast och få vänta ut en storm på Gotska Sandön blir sannolikt ett minne för livet för alla inblandade.

– Det har inte varit värre än att vi föräldrar har missat några dagar på jobbet där hemma. Och vi har fått höra att det är väldigt unikt att man blir strandsatt här så här pass änge.
