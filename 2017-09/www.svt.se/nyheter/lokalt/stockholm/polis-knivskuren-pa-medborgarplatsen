Polis skadad vid Medborgarplatsen – en anhållen
Danielle Langert

Polisen blev inte livshotande skadad och kunde senare på eftermiddagen lämna sjukhuset.

Överfallet på polisen ska ha varit oprovocerat och skett vid t-baneuppgång Medborgarplatsen i Björns trädgård. Björns trädgård och Medborgarplatsen är kända platser där polisen patrullerar ofta, eftersom där rör sig många med missbruksproblem.

– Det är stora avspärrningar här, många polisbilar och ett tiotal piketbussar, sa SVT:s reporter på plats Gilda Hamidi-Nia, i samband med polisinsatsen på platsen.

– Hela Björns trädgård är avspärrad. Det är en man som är känd här i området har polisen berättat för mig.

Sebastian Florström som går på gymnasiet i närheten av Björns trädgård berättar att en grupp med människor sprang fram till den skadade polisen.

– En annan polis sprang fram till den skadade polisen, samtidigt kunde en cyklande polis komma ifatt och gripa mannen, säger han.

James Savage kom till platsen strax efter att attacken skett. Han berättar att polisen snabbt försökte skingra folksamlingen som uppstod vid platsen.

– Jag såg ambulansen när den lämnade. Det är hemskt. Att det kan hända mitt på stan, mitt på dagen. Det är verkligen obehagligt, säger han till SVT Nyheter.

Enligt polisen är en person gripen och en förundersökning om försök till mord är inedd.

– En polis har skadats på Medborgarplatsen och en person är gripen, säger Anders Bryngelsson, presstalesperson på Stockholmspolisen.

Den gripne, en 17-årig pojke, anhölls senare under dagen, misstänkt på sannolika skäl för försök till mord, uppger Åklagarmyndigheten för Aftonbladet..

I närheten av händelsen pågår en sittstrejk till stöd för ensamkommande afghanska ungdomar, men överfallet ska inte ha något samband med demonstrationen, enligt polisen.

Vid lunchtid uppgav polisen att det var lugnt på platsen och att man just nu arbetar med att ta upp vittnesmål. Den skadade polisen kan troligtvis lämna sjukhuset under dagen, uppger polisen.
