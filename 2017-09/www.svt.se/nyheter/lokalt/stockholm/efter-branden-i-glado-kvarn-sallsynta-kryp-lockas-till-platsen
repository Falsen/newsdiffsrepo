Efter branden i Gladö Kvarn: sällsynta kryp lockas till platsen
Tommy Bergman

I juni brann ett område på ungefär fem hektar, eller 10 fotbollsplaner, i naturreservatet vid Gladö Kvarn. Nu genomför Huddinge kommun bland annat en insektsinventering i brandområdet, och man har redan hittat flera sällsynta arter.

– Vi har anlitat en expert som undersöker brandinsekterna som dyker upp här direkt efter att det har varit en skogsbrand, säger Thomas Strid, kommunekolog.

LÄS MER: Skogsbranden i Huddinge fortsätter

– Det finns ett flertal arter som är helt anpassade till att leta efter bränder. De flyger på hög höjd och försöker se om de kan hitta en skogsbrand. Några av arterna har värmecensorer på kroppen som känner av att det blir varmare och vart de ska åka, säger Thomas Strid.

Bland annat har man hittat den mycket sällsynta gröna praktbaggen, men också guldstekel, rödbrun blombagge och brun vedbock. Även den hotade vallrovflugan har dykt upp i området efter branden.

– Några av dem är riktigt sällsynta. De är sådana skalbaggar som sällan visar sig, det kan ta flera decennier mellan man ser dem eller så har man kanske aldrig sett dem i landskapet förut.

Några av djuren som överlevde hettan i branden är myror, spindlar och en del groddjur.

Men det är inte bara ekologer och biologer som kan göra intressanta fynd efter skogsbranden.

– Det kan bli väldigt spännande när det har brunnit så hårt att all mossa och lava har brunnit bort och berget är blottat, för då kan man ha chans att leta efter spår hela vägen tillbaka till stenåldern. Är man arkeolog så har man nu ett gyllene tillfälle att leta efter även sådana fynd, säger Thomas Strid.
