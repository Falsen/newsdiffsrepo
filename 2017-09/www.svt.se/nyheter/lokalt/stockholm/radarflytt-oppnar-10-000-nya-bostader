Radarflytt öppnar för 10.000 nya bostäder
Bo Öhlén

Den så kallade ”golfbollen”, alltså radartornet vid Bromma flygplats, uppgraderades år 2014. Den gamla radarn fungerade bara lokalt kring Bromma, men efter uppgraderingen kunde radarn avsöka hela luftrummet i östra Sverige.

Men uppgraderingen skedde till priset av att radarn blev känslig för störande ekon från byggnader. På många platser infördes byggförbud eller restriktioner mot att bygga på höjden. Det har drabbat cirka 50.000 planerade lägenheter i bland annat Solna, Sundbyberg, Järfälla och Kista.

Men snart ska en ny anläggning i Uppsala ta över bevakningen av luftrummet. Därmed kan byggförbuden i Stockholm upphävas.

– Det här handlar om en stor, viktig förändring som möjliggör tiotusentals bostäder i Stockholms län, säger bostadsminister Peter Eriksson (MP).

Vilka tidsramar har ni?

– Det här måste lösas så fort som möjligt. Jag räknar med en överenskommelse nu under hösten, pengarna är avsatta. Därefter ska man kunna dra igång projekten.

Den nya anläggningen kommer att möjliggöra bygget av 10.000 nya bostäder i Stockholmsområdet till år 2020 och ytterligare 15.000 till 2030, hävdar regeringen.

Själva ”golfbollen” blir kvar vid Bromma flygplats där den kommer att fungera som en mer lokal radar för flygplatsen.
