Handgranater används av kriminella för att skrämmas
Marcus Nilsson

Ingen människa kom till skada i samband med detonationen på Östermalm, och de materiella skadorna blev begränsade. Polisens tekniker har under natten gjort en teknisk underökning av platsen samt upprättat en anmälan om allmänfarlig ödeläggelse.

Just handgranater är en tydlig trend bland kriminella  som man tidigare sett mer av i södra Sverige, men som nu börjat inträffa i Stockholm och användandet av handgranater har enligt polisen ökat.

Linda H Staaf är chef för underrättelseenheten NOA. Hon säger att det framförallt har syfte att skrämma snarare än att döda.

– Men det är ett farligt vapen och det har även skett dödsfall med handgranater, säger hon.

Just handgranater är ett av de vapen man på att bättre sätt vill komma åt genom den nya lagstiftningen som regeringen hoppas få igenom till den första januari 2018. Minimistraffet för grovt vapenbrott ska då höjas från ett till två år. Därmed får den som misstänks för brottet räkna med att sitta i häkte fram till rättegång, något som polisen efterfrågat länge.

Men frågan är om hårdare lagstiftning verkligen hjälper. Polisen menar att det har en avskräckande effekt bland dom som bär vapen, men det är inte säkert menar andra.

Professor i kriminologi på Stockholms Universitet, Janne Flyghed, menar att man inte ska ta ut någon seger i förskott.

– Tidigare forskning från andra länder visar att bara för att man höjer straffen så har det ingen effekt på brottsligheten.  Personer som vill kommer ändå lyckas med att skaffa sig vapen, menar Janne Flyghed.

– Man ska nog inte ha någon övertro på att detta har en märkbar effekt på vapenanvändandet, säger han.
