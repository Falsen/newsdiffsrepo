Unga jurister vill få bort olagliga hyror
Michelle Derblom Jobe

Daniel Parolin är en av initiativtagarna och hans egna erfarenheter var det som fick honom att starta bolaget tillsammans med två kollegor.

– Vårt mål är att de olagliga hyrorna försvinner, säger Daniel Parolin till tidningen Mitt i.

Bolaget tar sig an ärenden där personer betalat överhyra för ett boende och därför vill driva sina fall vidare till Hyresnämnden.

– Vi ser ofta hur studenter tvingas betala 12.000 i månaden för lägenheter utanför stan. Det är mer än hela studiemedlet, säger Daniel Parolin.

Intresset för verksamheten verkar stort och på bara tre veckor har Daniel och hans kollegor tagit emot ett tjugotal anmälningar. Förutom att motverka ockerhyror hoppas de skapa debatt i frågan.
