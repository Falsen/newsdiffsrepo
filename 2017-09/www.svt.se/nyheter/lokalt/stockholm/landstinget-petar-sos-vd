Landstinget petar SÖS vd
Danielle  Langert

Landstingsdirektören Malin Frenning har idag bett SÖS vd sedan 2013, Tomas Movin, att lämna sin post och det redan inom en månad. Ny vd blir Mikael Runsiö som är vd på Södertälje sjukhus sedan 2008. Movin kommer dock fortfarande ha kvar en tjänst inom landstinget men med andra arbetsuppgifter.

– Vi går in i nästa fas med sjukvården i Stockholm från planering till genomförande av framtidens hälso- och sjukvård och vi behöver någon som kan driva ett tydligt och konkret ledarskap, säger Malin Frenning landstingsdirektör, och lägger till:

– Vi behöver någon som kan driva förändring och det kan Mikael Runsiö.

Den förändring som ska genomdrivas är ett program som heter Framtidens hälso- och sjukvård. Det beskrivs på landstingets hemsida som att alla sjukhus och mottagningar ska samarbeta som ett nätverk kring patienten.

– Alla sjukhus ska samarbeta, det blir olika specialiseringar på olika nivåer, det är ett helt nytt sätt att arbeta på, säger Frenning.

Tomas Movin själv ser det inte som att han blir petad, utan att han tar ett vidare steg i karriären.

– Vi har haft en dialog med landstingsdirektören om att jag ska gå vidare till ett uppdrag centralt i landstinget. Jag har varit på Södersjukhuset i fem år och jag är stolt över det jag uträttat. Vi har lyckats hålla ekonomin och byggt upp vår akutsjukvårdskompetens till toppnivå i landet.

Vem som blir vd för Södertälje sjukhus är oklart.
