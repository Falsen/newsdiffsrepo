Kritik direkt mot nya Slussen-förslaget
Danielle  Langert

Förslaget på den nya byggnaden Mälarterrassen vid Slussen som presenterades idag väckte långt ifrån jubel hos alla. Trafikborgarrådet Daniel Helldén är inte alls nöjd och menar att det kommer bli väldigt krångligt att gå över Slussen.

– Det här är en labyrintlösning de gjort istället för att man ska kunna gå rakt fram mellan Gamla Stan och Södermalm, säger Daniel Helldén (MP).

LÄS MER: Se nytt förslag för Slussen

I förslaget står att den nya byggnaden ska ge många möjligheter att lätt ta sig fram till fotsöver Slussen, och att det ska vara en av fördelarna, men Daniel Helldén tycker alltså precis tvärtom.

– Som trafikborgarråd måste jag arbeta med funktion och inte bara estetik. Nu måste man sätta sig ner och omarbeta förslaget, det här är inte bra, säger Daniel Helldén.

Arkitekten sir Spencer de Grey förstår inte alls kritiken och menar att det är precis tvärtom.

– Det är långt i från på det viset. Hela poängen med förslaget är att vi ska förstärka promenadmöjligheterna och att det ska vara öppet för alla. Principen är att man ska kunna ta sig rakt igenom och jag tror att det blir väldigt lätt att gå igenom, säger Spencer de Grey, och lägger till:

– Jag tycker att det är så promenadvänligt som det går att göra.

Men även Henrik Nerlund på Skönhetsrådet säger att det kommer bli mycket besvärligt att gå över Slussen med nya Mälarterrassen. Han tror att staden håller på att begå ett misstag.

– Slussen är framför allt en knutpunkt där man rör sig mellan Gamla Stan och Södermalm, det som man föreslår med Mälarterrassen är att man lägger ett hus mitt i ett viktigt gångstråk, säger Henrik Nerlund.

Henrik Nerlund anser att man feltolkar platsen.

– Man ska inte behöva gå igenom en handelsplats bara för att man går mellan Gamla Stan och Söder, det skulle vara som att vara tvungen att gå genom Åhléns city när man promenerar på Drottninggatan.
