Blandade reaktioner på förslaget om visitationszoner
Annie Wernersson

Sedan 2004 har dansk polis rätt att införa tillfälliga så kallade visitationszoner där polisen utan skälig misstanke kan visitera folk för att söka efter till exempel vapen. Nu har Morgan Johansson, justitieminister, sagt att Danmarks modell skulle kunna vara intressant även i Sverige.

– Jag skulle gärna vilja ta del av erfarenheterna av det danska systemet för att se hur det fungerar, säger Morgan Johansson till SVT Nyheter.

På Stureplan, där det finns många krogar och nattliv, var de flesta vi pratade med positiva.

– Jag tycker det är bra. Varför inte? Ja, men det finns så mycket elände nu för tiden, säger Albertina Goncalves.

LÄS MER: Efter dödskjutningarna – ministern nyfiken på danska visitationszoner

Även Lennart Byström tycker att det är ett bra förslag.

– Ja, det kan väl vara bra, om polisen misstänker att nån har vapen på sig så tycker inte jag att det är fel att man kan kolla.

Hur skulle du reagera om en polis visiterade dig?

– Det vore inte farligt för jag har inga vapen på mig, så jag är inte rädd för det, säger Lennart Byström och skrattar lätt.

Men åsikterna går isär.

– Det är en väldigt dålig idé. Det kommer öka segregationen i samhället, och jag gillar inte idén att polisen kommer kunna stoppa vem som helst och bara visitera. Det borde finnas skälig grund för sådana saker, säger Ulf Kressander på Stureplan.

Många kritiska i Rinkeby

Och det är just risken för ökad segregation som väcker mest känslor hos de vi pratar med idag. I Rinkeby är flera av dem vi pratat med kritiska.

– Vi vet redan att det finns misstänksamhet mot poliserna i invandringstäta områden. En sådan här lag kan öka misstänksamheten. Jag vill att polisen ska ha alla verktyg för att göra sitt jobb bättre, men man måste alltid gå rätt väg, säger Mohamed Akaahins.

LÄS MER: Så tycker polis och politiker om visitationszoner i Malmö

– Jag tycker det är fel, jag tycker att är det så att man visiterar någon så tar man den till stationen eller där det passar. Det är olagligt eller kränkande att man visiterar mig här i centrum, tycker jag, säger Nawal Mohamed.

– Jag känner mig annorlunda, men jag vill inte säga att det är för att jag är mörk eller annorlunda, men ändå tankarna kommer därefter. Jag kommer ta det personligt. Det skrämmer lite, säger Amir Nourreddini.

Tillbaka på Stureplan.

– Det kan väl vara bra i vissa områden kan jag tänka mig, så man får reda på var vapnen finns.

Ifall det här blir verklighet, vad tror du om risken att de flesta som blir visiterade ser ut att komma från andra länder?

– Ja, så kan det ju bli. Det kan ju slå fel ibland också förmodar jag... säger Conny Carlsson.
