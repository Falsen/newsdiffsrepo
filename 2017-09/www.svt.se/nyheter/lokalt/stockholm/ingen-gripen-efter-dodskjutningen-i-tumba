Ingen gripen efter dödskjutningen i Tumba
Maja Flygt

– Just nu pågår en omfattande kartläggning av offrets bakgrund eller eventuella kopplingar för att vi ska veta i vilken ände vi ska börja. Vi samlar information och uppgifter, säger Kjell Lindgren, presstalesperson på polisen i Stockholm.

LÄS MER: Man död efter skottlossning

Polisen vill inte berätta vilken information de har fått fram om offret eller om mannen är känd sedan tidigare. De vill inte heller bekräfta om de söker efter en eller flera gärningsmän.

– Det vet vi inte ännu, men erfarenheten säger att det sällan handlar om en ensam gärningsman.

Under lördagen meddelade polisen att de efter vittnesuppgifter sökte en grå Golf. En mindre grå bil har påträffats men om det handlar om samma bil är ännu oklart.

– Det är inte hugget i sten, vi söker fortfarande efter en mindre grå bil, säger Kjell Lindgren.

På lördagseftermiddagen påbörjades en stor polisinsats på platsen med bland annat helikoptrar och hundpatruller. En förundersökning om mord är inledd.
