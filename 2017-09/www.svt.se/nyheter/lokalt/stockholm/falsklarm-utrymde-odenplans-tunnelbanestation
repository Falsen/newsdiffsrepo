Falsklarm utrymde Odenplans tunnelbanestation
Henrik ArborénReporter

Det nya systemet för brandlarm ljöd på stationerna vid 17.30-tiden, och på informationstavlorna uppmanades trafikanterna att utrymma.

– Alla människor sprang för livet, det var hur mycket folk som helst, och folk ramlade omkull. Man blir jätterädd, säger Illona Björk Bovin, som skulle åka hem med pendeltåget när larmet ljöd.

Enligt SL:s presstjänst är det nya systemet ”jättesäkert”, och håller på att trimmas in, varför det nu kan reagera på små saker som att någon tjuvröker.

Enligt vittnen var minst tre brandbilar på plats på grund av automatlarmet.

Vad den utlösande faktorn var är osäkert, men ingen brand kunde upptäckas.
