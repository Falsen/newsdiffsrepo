Förlossningsvården ska kartläggas
TT

Under sommaren hänvisades omkring var tionde gravid kvinna i Stockholm till ett annat sjukhus än det förvalda. I juli tvingades 34 av stockholmskvinnorna att föda i ett annat län eftersom det var fullt på förlossningsklinikerna i länet.

Nu ska förlossningsvården i Stockholms län och landets övriga landsting kartlägags.

-Vi vill få ett nationellt perspektiv och se hur det ser ut i de olika landstingen och regionerna. Vad kan vi lära av varandra, som en idékarta till landstingen, säger Eva Estling, samordnare på SKL till Sveriges Radio.

Kartläggningen om hur vården ser ut i samband med graviditet och förlossning ska ske tillsammans med patienter, personal och landsting. Tanken är att det som inte fungerar på ett sjukhus kan förbättras genom inspiration från sjukhus där det fungerar bättre.

Det finns flera idéer om vad som kan bli bättre, exempelvis att ett och samma team följer föräldrarna under hela graviditeten, eller att det anställs mer administrativ personal för att underlätta för barnmorskorna, enligt Eva Estling.

Det är första gången som alla landsting ska kartläggas.
