Stockholms moderater nominerar Kristersson
Mattias Lodding

– Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val, säger Kjell Jansson (M), förbundsordförande i Stockholms län, i ett pressmeddelande.

Det är två stora förbund som nu ställer sig bakom Ulf Kristerson. Moderaterna i Stockholms län är Moderaternas största länsförbund med drygt 7.000 medlemmar.

LÄS MER: Muf vill se Kristersson som partiledare

Moderaterna i Stockholms stad är det fjärde största länsförbundet med drygt 4.000 medlemmar. Förbundsordförande Joakim Larsson beskriver Ulf Kristersson som resonerande och ödmjuk.

– Ulf besitter också en tydlig ideologisk kompass, en kombination som är utmärkt för någon som ska leda Moderaterna de kommande åren, säger Joakim Larsson (M), förbundsordförande för partiet i Stockholms stad.

LÄS MER: Ulf Kristersson (M) kandiderar till partiledarposten

Under tisdagskvällen meddelade även länsförbundet i Örebro att de vill se Kristersson som partiledare. Sedan tidigare har de fyra moderata länsförbunden i Dalarna, Norrbotten, Södermanland och Västerbotten redan sagt att de nominerar Ulf Kristersson till partiledareposten.

Moderaterna i Västra Götaland vill däremot se forne utrikesministern Carl Bildt som ny partiledare för Moderaterna. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två. Själv har Carl Bildt meddelat att han inte kandiderar.

Även Moderata ungdomsförbundet (Muf) vill se Ulf Kristersson.
