Nu rivs Gasklocka 4
Frida Claesson

Det var länge sen Gasklocka 4 levererade gas till Stockholms stad. Och i takt med att staden växer så måste ytan användas till bostäder. När Stockholms stad köpte tillbaka gasklockan från Fortum så beslutades att byggnaden skulle rivas och ersättas med ett höghus.

Höghuset planerades att bli 170 meter, men efter flera turer slutade höjden på 90 meter. Eller rättare sagt 110 meter över havet. När SVT Nyheter Stockholm träffade projektchefen för Norra Djurgårdsstaden, Staffan Lorentz, på toppen av gasklockan, så konstaterade han att det kändes högt nog.

I början av september påbörjas rivningen av byggnaden och det kommer att bli ett komplicerat arbete. Byggnaden är hög och ligger mitt i bostadsområdet. Därför har man valt att riva byggnaden nerifrån.

– Det har inte gjorts många rivningar av så här stora gasklockor som jag känner till. Ingen av de företag som vi har haft kontakt med har gjort det heller. Så det blir nog rätt komplicerat, säger Bosse Persson, projektledare på exploateringskontoret.
