Uppsalapolitiker stödjer Moderaternas favorit
Astrid Iselidh

Kommunalrådet och 1:e vice förbundsordföranden i för Moderaterna i Uppsala län, Fredrik Ahlstedt, gläds över Ulf Kristerssons besked om att han kandiderar till posten som Moderaternas partiledare.

– Det är väldigt bra att Ulf Kristersson visar tydligt att han vill bli partiledare och att Elisabeth Svantesson (Moderaternas vice ordförande, reds amn.) vill ha en roll bredvid honom. De har dessutom båda Uppsalakoppling, Ulf Kristersson har pluggat här och Elisabeth Svantesson har bland annat suttit i kommunfullmäktige här. Det känns bra och jag känner mig väldigt trygg med att det blivit så här, säger Fredrik Ahlstedt.

Vilka är hans styrkor och svagheter tycker du?

– Ulf är en inlyssnande och kompetent person som har en stor förmåga att entusiasmera och prata med människor. Han har en bred erfarenhet från många politiska områden. Jag vet inte om han har några svagheter, han är till och med idrottsintresserad så det är ett stort plus!

Hur ser du på att han inte vill fortsätta på samtalslinjen med Sverigedemokraterna som Anna Kinberg Batra fört, utan enbart kan tänka sig ett passivt stöd från partiet?

– Jag tycker det är bra att vi är tydliga och stänger dörren till SD, jag ser ingen egentlig anledning till att samarbeta, vi har ingen gemensam värdegrund. Väljarna vill att vi ska söka breda politiska lösningar, och det är bra att han går ut tydligt i frågan.

Ulf Kristersson är idag ekonomisk-politisk talesperson för Moderaterna.

Det slutliga valet sker 1 oktober då Moderaterna håller extrastämma för att välja en ny partiledare. Nomineringar kan göras fram till 11 september.
