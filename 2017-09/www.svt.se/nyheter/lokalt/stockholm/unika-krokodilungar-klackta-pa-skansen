Unika krokodilungar kläckta på Skansen
Ann  Sehlin

– Ungarna är argsinta. Alla krokodiler är sura redan från födseln, säger Jonas Wahlström chef på Skansen-Akvariet.

De tre ungarna kommer att flyttas till ett reservat i Kuba för att användas till avel. Det finns bara 100 avelsdjur kvar av den sällsynta kubanska krokodilen och i ett samarbete mellan Kubas Naturvårdsmyndighet och Skansen-Akvariet försöker man rädda arten.

– Det är kritiskt. Det finns en hel del ungar på Kuba men de är mer eller mindre släkt med varandra, därför ska vi flytta våra ungar dit eftersom de inte är släkt, säger Jonas Wahlström.

Nu väntar man på att fler av de 16 äggen ska kläckas.

– Vi hoppas på att kunna ge bort tio ungar och vi har gott hopp. De tre första kläcktes på morgonen och de brukar krypa fram på natten.

Att krokodilungen är arg och har små vassa tänder kan vara charmigt,  men en vuxen krokodil är betydligt hotfullare. Den kan bli 2,5 meter lång och är snabb på korta sträckor.

– En kubansk krokodil kan ta livet av en människa utan problem. De ligger i vattenkanten och kan fara upp en meter. Hugger krokodilen tag i bytet och drar ner det under vattnet, då är man chanslös.
