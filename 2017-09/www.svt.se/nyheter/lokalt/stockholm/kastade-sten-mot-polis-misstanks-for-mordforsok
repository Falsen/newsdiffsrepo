Kastade sten mot polis – misstänks för mordförsök
Sepáram Damon Dastory

Det var vid 04.30 tidigt på torsdagen som ett vittne larmade polisen efter ett misstänkt inbrott på en byggarbetsplats vid Valla torg i södra Stockholm.

När polisen kom till platsen flydde två personer in i en lägenhet i ett höghus.

– En stund senare kastas det föremål mot polispatrullen från höghuset, varav en stor sten krossar en bilruta och en hundförare är nära att träffas, säger Anders Bryngelsson, presstalesperson på Stockholmspolisen.

När polisen går in i lägenheten påträffas material som kan knytas till inbrottet på byggarbetsplatsen.

En av personerna greps av polisen och förhörs under dagen. Den andra är fortfarande på fri fot.

Händelsen utreds som mord- alternativt dråpförsök.

– Man kastar stora tunga föremål mot polisen, från vad som verkar vara från tionde våningen. Hade den träffat någon i huvudet hade det gått illa, säger Anders Bryngelsson.
