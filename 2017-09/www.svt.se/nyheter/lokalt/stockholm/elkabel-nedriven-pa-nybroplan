Passagerare blev instängda på spårvagn – stort trafikkaos
Danielle Langert

Olyckan skedde vid 12.30-tiden på fredagen på Nybroplan, vid stationen utanför Dramaten.

– Det är en lastbil som rivit ner en elledning, säger Jesper Pettersson, pressinformatör på SL.

Elkabeln hade rasat ner tvärs över spårvagnen vilket gjorde att passagerarna inte fick gå ut.

– Strömmen är frånkopplad men det är högspänning i dem och man vill göra en så kallad skyddsjordning så att det är säkert när passagerarna går ut, och vi väntar på att brandkåren ska göra det, sade Jesper Pettersson.

Efter cirka en halvtimme släpptes passagerarna ut. Hur många som suttit instängda i vagnen är oklart, men Jesper Pettersson säger att den var ”ganska full”.

Även en spårvagn vid Kungsträdgården blev stående med passagerarna instängda, eftersom strömmen försvann på grund av olyckan.

Olyckan var mycket dramatisk och eftersom det var lunchtid var det fullt med folk ute, berättar SVT-medarbetaren och ögonvittnet Åsa Paues.

– Jag är glad att jag inte tog cykelbanan, utan cyklade lite längre ut i gatan. Det var en jäkla smäll, det dundrade och blixtrade och rasade ner ett garnnystan av trådar, säger Åsa Paues.

Hon berättade att trafiken stod helt stilla.

– Strandvägen står stilla, det är stopp från Birger Jarlsgatan och från Norrmalmstorg, säger Åsa Paues.

Polisen bekräftar att det är trafikproblem och svårt att ta sig fram.

– Just nu är det mycket begränsad framkomlighet runt Norrmalmstorg, Nybroplan och Strandvägen, säger Åsa Wallentin vid Polisens ledningscentral.

Enligt SVTs medarbetare som är på plats,  så omdirigerar polisen trafiken.

– Vi har kört på cykelbanor och allt är huller om buller här, sade Nina Löfgren som har fastnat i trafikkaoset efter olyckan.

Polisen har inga personskador inrapporterade och Åsa Paues säger att det är otroligt att ingen blev träffad av kabeln.

Trafiken på spårvagnslinje 7 är inställd resten av dygnet.

Under eftermiddagen kommer spårvagnen att flyttas och platsen att städas upp.

– Skadorna på platsen är omfattande, säger Jesper Pettersson på SL:s presstjänst.

Jesper Pettersson uppger vid 13.30-tiden att biltrafiken har börjat släppas fram lite grann, men att det fortfarande är stora störningar som följd av olyckan.
