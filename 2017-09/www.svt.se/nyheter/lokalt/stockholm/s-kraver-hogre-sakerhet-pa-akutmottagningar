S kräver högre säkerhet på akutmottagningar
Annie Wernersson

Socialdemokraterna presenterade idag sex åtgärder i en skrivelse till landstingsstyrelsen. Ett av förslagen är att utreda om det finns juridiska förutsättningar för att personal på akutmottagningar ska kunna undvika att ha sitt efternamn på namnskyltarna.

– Det här är ett väldigt allvarligt problem. Jag ser att polisen och regeringen tar det här på stort allvar men jag ser inga åtgärder från den styrande Alliansen. Vi kräver att de tar sitt arbetsgivaransvar. Man ska vara trygg när man går till jobbet, säger Erika Ullberg, oppositionslandstingsråd (S).

Marie Ljungberg Schött, sjukvårdslandstingsråd (M), säger att de redan påbörjat det arbete som Socialdemokraterna vill starta.

– Vi tar det här eskalerade våldet på allra största allvar. Redan förra veckan hade vi möte med polisen, vi har haft möte med vår säkerhetschef och vi har ställt frågan till samtliga våra akutsjukhus vad de behöver för att kunna upprätthålla ordentlig säkerhet i alla situationer.

Socialdemokraterna menar att det krävs mer än polisiära åtgärder.

– Det är självklart en polisiär fråga också men om Alliansen tror att de kan smita undan sitt arbetsgivaransvar så kommer inte tryggheten för vårdpersonalen att öka och det är helt orimligt, säger Erika Ullberg (S).

Marie Ljungberg Schött (M) håller med om att mer kan göras för att öka säkerheten och påpekar att arbetet redan är igång.

– Vi kan göra jättemycket mer. Framförallt behövs det trygghet, det behövs väktare, det behövs poliser, men vi behöver också se över skalskydden på våra hus, vi behöver se till att personalen får larm om de vill och behöver det. Vi behöver också se över våra entréer för att se om det behövs säkerhetsrum, säger Marie Ljungberg Schött (M).

På frågan när det här kan bli verklighet berättar Marie Ljungberg Schött (M) att polisen och säkerhetschefen ska mötas i veckan för att diskutera vad som går att genomföra.

– En annan enkel åtgärd skulle kunna vara kameraövervakning, om vi får tillstånd till det.

Är det någonting i Socialdemokraternas skrivelse du inte håller med om?

– Jag tycker att de fyller på i det som vi började med förra veckan, och det är väldigt bra om vi kan vara eniga för det är en väldigt grundläggande fråga. Jag tycker de tar lite brösttoner när de säger att regeringen är tillmötesgående för att göra något med lagstiftningen. Det har jag väntat på i ett och ett halvt år och bett dem hjälpa oss med, men det vore ju bra om det kommer, säger Marie Ljungberg Schött (M).
