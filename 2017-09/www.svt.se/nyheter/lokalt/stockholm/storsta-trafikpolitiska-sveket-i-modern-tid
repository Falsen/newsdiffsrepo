”Största trafikpolitiska sveket i modern tid”
Danielle  Langert

Östra förbindelsen skulle enligt planerna binda samman Södra och Norra länken, men nu har det på kort tid kommit två negativa besked om ledens framtid. Idag sade Sverigeförhandlingen att de avbryter förhandlingarna eftersom stödet från Stockholm stad är för litet.

Från moderat håll både i Stockholms stad och landstinget är besvikelsen stor.

– Det här är inte bara dumt utan också det största trafikpolitiska sveket i modern tid, säger trafiklandstingsrådet Kristoffer Tamsons (M).

LÄS MER: Slutet närmar sig för Östlig förbindelse

Kristoffer Tamsons är mycket upprörd och tycker att de är lurade på förhandlingarna som de blivit lovade av regeringen. Han menar att Stockholm behöver den här förbindelsen för att avlasta innerstadstrafiken så att bussarna kommer fram.

– Den här förbindelsen var inte bara för bilar utan vi hade också tittat på att spårtrafik och bussar skulle gå där, nu omintetgörs allt när det ena sidan ensidigt ställer in, jag tycker inte att man gör så.

De säger ju att det är för att Stockholm stad inte vill betala, borde man ändå fortsatt planeringen?

– Vi har ju blivit utlovade förhandlingar och nu ställer de in innan man ens ställt fram förhandlingsstolarna, fast två miljarder var avsatta för att projektera och planera leden. Det är vårt förbannade ansvar att sätta oss ner runt förhandlingsbordet och uttömma alla möjligheter hur man kan lösa det här.

I Stockholms stadshus lägger moderaterna största skulden på Socialdemokraterna, både i kommunen och i regeringen.

– Trots att färska mätningar visar att en majoritet av stockholmarna och av Socialdemokraternas egna väljare vill att Östlig förbindelse byggs klarar inte Stefan Löfven och Karin Wanngård av att fatta de nödvändiga besluten för att trygga regionens långsiktiga utvecklingsmöjligheter. Det krävs ett maktskifte i nästa års val, säger Anna König Jerlmyr (M), oppositionsborgarråd i Stockholms stad.

Vi söker finansborgarrådet Karin Wanngård (S) för en kommentar.

LÄS MER: Stockholm vägrar betala för ny tunnel

Trafiklandstingsrådet gick ut redan i december och sade att Stockholm stad inte vill vara med och betala för en Östlig förbindelse.

– Om man tittar på de rapporter som finns än så länge så visar de att det inte går att bygga ut vägar, få mer trafik och samtidigt klara klimatmålen, sade trafiklandstingsrådet Daniel Helldén (MP) i december.

Helldén säger nu att han tycker att det är logiskt att Sverigeförhandling avbryter eftersom Östlig förbindelse inte är förenlig med nationella och kommunal klimat- och miljömål och att pengarna ska satsas på kollektivtrafik. Även MP i landstinget är nöjda med dagens besked.

– Positivt att Sverigeförhandlingen inser att den samlade viljan från regionens aktörer är att ingen vill vara med och bidra till vägen. Nu måste vi istället hitta andra sätt att lösa mobilitetsfrågorna för ostsektorn, skriver  Tomas Eriksson (mp) gruppledare Stockholms läns landsting i ett mejl.
