”Nordea-flytten sänker Stockholm”
Robin Folkö

Civilekonomerna har många Nordea-anställda bland sina medlemmar. Onsdagens besked har rört upp känslor, och på fackförbundet lugnas man inte av bankens besked att endast ett antal anställda kommer att beröras av flytten.

– I nuläget är det svårt att överblicka konsekvenserna av flytten. Men Stockholm tappar positionen som finansiellt centrum i Norden. Jobb och tillväxt äventyras, säger Mikael Andersson, förhandlingschef på Civilekonomerna i ett pressmeddelande.

Bland annat, menar Andersson, kan flytten få direkta konsekvenser för arbetsplatser utanför själva banken. Detta då huvudkontor ofta köper in tjänster som konsulter, IT-stöd och personalstöd.

När SVT Stockholm kontaktar Nordeas presschef Petter Lundberg, för en kommentar angående Civilekonomernas oro, vill han endast säga: ”Att vårt adminsitrativa säte flyttar, påverkar inte vår verksamhet.”

Men fackförbundet menar ju att det kan påverka andra människors uppdrag för er?

– Det är jättesvårt att säga om konsultuppdrag påverkas, men flytten påverkar inte vår verksamhet.

Är oron obefogad menar du, att Stockholm som finansiellt centrum hotas?

– Jag kan inte kommentera det.
