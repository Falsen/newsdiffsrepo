Nu inleds rättegången om morden i Hallonbergen
Frida Claesson

Det är en stor folksamling utanför säkerhetssalen på Kungsholmen på tisdagsmorgonen. Anhöriga till både offer och gärningsmän finns på plats. Stämningen är tryckt och många är ledsna, berättar SVT:s reporter Valentina Xhaferi på plats.

Allt började i januari i år, med att en man i 25-årsåldern skottskadades i ett garage i Halllonbergen. Han kördes i en bil till Karolinska sjukhuset men bilen prejades av vägen och mannen sköts igen. Han dog på sjukhuset.

Sex veckor senare attackerades ett par i 40-årsåldern i Hallonbergen. Enligt åtalet blev mannen vittne till mordet på 25-åringen. Gärningsmännen ska ha noterat att vittnet sett vad som hänt i garaget från sin bostad.

Fyra män, beväpnade med knivar tvingade sig in i parets lägenhet. Kvinnan höggs ihjäl inne i lägenheten och mannen som var ute och rastade hundarna höggs ihjäl utanför. Båda hade hunnit larma polisen och den första polispatrullen blev vittne till mordet på mannen.

LÄS MER: Åtta män åtalas för tre mord i Hallonbergen

Ulrika By är journalist på Dagens Nyheter och har följt fallet. Under måndagen besökte hon Morgonstudion och då sa hon så här:

– Både som professionell journalist och rent personligt, så är det här det otäckaste jag har läst. Paret som blev mördade i Hallonbergen, blir mördade för att mannen i paret blev vittne till första mordförsöket. Gärningsmannen som försökte skjuta 25-åringen, hade ögonkontakt med personen som han sen knivmördade.

Hon fortsätter:

– Det här är väldigt unga personer. De har tidigare aldrig blivit dömda för någon grov brottslighet. De har kört moped utan hjälm och åkt dit för något snatteri. De har agerat under den juridiska radarn.

Ulrika By berättar också att väldigt många vittnen är livrädda.

– Väldigt många utav dem som har vittnat i ett första skede ringer tillbaka till polisen och vill ta tillbaka sina vittnesmål. De är jätterädda. Men jag tror att de vittnen som åklagaren har kallat kommer att vittna.

Rättegången kommer att pågå i 28 dagar.
