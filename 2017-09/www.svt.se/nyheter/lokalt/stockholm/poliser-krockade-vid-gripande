Poliser krockade vid gripande
Maja Flygt

På fredageftermiddagen träffade polisen på en efterlyst man i Brandbergen. När en polispatrull åker dit för att hjälpa den första patrullen på plats så krockar de med en annan bil.

Föraren i den bilen poliserna krockade med hade ingenting med ärendet att göra utan råkade vara i vägen vid utryckningen. Föraren fick åka ambulans till sjukhus för kontroll, poliserna klarade sig oskadda.

– Sådant kan hända på en utryckning, även om det är ganska ovanligt. Man kör fort till ärendet och det kan uppstå en situation, till exempel en bil som inte ser att man kommer eller kör snabbt i kurva, säger Carina Skagerlind vid Stockholmspolisen.

Vid gripandet av den efterlysta mannen försökte en annan man hindra gripandet.

– En person försökte hindra gripande och det uppstod en situation, det blev tjafs exakt vad vet jag inte.

I slutänden greps två personer, dels den som var efterlyst och dels en som försökte hjälpa den efterlyste att fly.
