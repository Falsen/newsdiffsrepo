Tuff start för skärgårdsloppet
Frida Claesson

Deltagarna kommer från hela världen och har en tuff bana på 75 kilometer framför sig som ska avverkas genom simning och löpning. Färden går från Sandhamn till Utö och kravet är att deltagarna ska komma fram innan mörkret.

– Vi räknar med att de sista går i mål klockan åtta ikväll. De som håller på längst är ute i 14 timmar och de snabbaste klarar av det på åtta timmar, säger Josefine Ås, pressansvarig på ÖTILLÖ.

Deltagarna tävlar i par och det är framför allt en säkerhetsfråga.

– Paren får vara max tio meter ifrån varandra. Man ska hela tiden ha koll på sin lagkamrat. Vi har också en drös med båtar ute och funktionärer på land. Skulle man behöva hjälp så är det bara att ropa, säger Josefine Ås.

Förra året startade 120 lag och av dessa gick 110 i mål.

– Att så många gick i mål var det bästa vi haft, men då var det också toppenväder.

Vilka förhoppningar har du i år?

– Att så många som möjligt går i mål. Men de får inte gå i mål när det är mörkt, om de inte klarat sig på en viss tid så måste de gå av banan.
