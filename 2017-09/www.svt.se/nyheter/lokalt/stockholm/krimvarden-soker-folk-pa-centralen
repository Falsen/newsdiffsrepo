Bakom galler på Centralen
Lisa Liljefors

Det kan verka som ett jippo, men är på fullt allvar. Mitt på Centralen har Kriminalvården ställt en bil och byggt upp en autentisk cell, eller bostadsrum som det kallas.

– Vi saknar flera hundra personer inom kriminalvården i Stockholm och detta är ett sätt att komma i kontakt med fler, säger Martin Klaar som är HR-chef på Kriminalvården, och fortsätter:

– I och med öppnandet av Kronobergshäktet efter renoveringen och utifrån transporttjänstens utökade uppdrag så behöver vi fler medarbetare.

Värvningsarbetet på Centralen pågår hela veckan. Förutom att se insidan av en cell kan man provsitta en bil som fångar transporteras i och prova en fotboja. Frågan är om det lockar nya anställda.

– Vi är en ganska sluten myndighet och tror att det vi gör här denna vecka, kan bidra till att människor bättre förstår vårt uppdrag och förhoppningsvis blir nyfikna på det vi gör. Vi behöver hitta personer som vill hjälpa till med att få andra att förändra sina liv, säger Martin Klaar.

Hur är intresset?

– Flera kommer och ställer frågor och många har fyllt i ett test där de också har möjlighet att lämna sina kontaktuppgifter.
