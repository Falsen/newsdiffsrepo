Här är sjuksköterskan som tjänar 43.000 kronor i månaden
Martin  Åkerblom

Helen Conte är specialistsjuksköterska på intensivvårdsavdelningen på Karolinska universitetssjukhuset i Huddinge.

Med en lön på 43.000 tillhör hon de fem procent av sjuksköterskorna i landet som har högst lön, enligt siffror från tidningen Vårdfokus.

– En hög lön är ju självklart en motivation för mig att gå till jobbet. Jag har jobbat långsiktigt för att få upp min lön, genom att välja vissa områden som jag har tyckt varit viktiga att driva, säger Helen Conte.

En vanlig uppmaning till den som vill få upp sin lön är att byta arbetsplats. Men Helen Conte har valt att vara kvar på samma jobb och istället satsat på att kompetensutveckla sig och att forska.

Idag jobbar hon bland annat med att utbilda team i att samarbeta.

– Jag har satt upp en långsiktig plan som nästan har varat i tio år för att utveckla min kompetens, säger Helen Conte.

På facket Vårdförbundet i Stockholm har man många medlemmar som är missnöjda med sina löner, och därför gläds man åt exempel på motsatsen.

LÄS MER: Sjuksköterskor har fått nog – säger upp sig

Men samtidigt säger man att det är ett problem att sjuksköterskorna som tjänar mest framförallt är de som antingen är chefer eller har gjort karriärer på annat sätt, exempelvis genom forskning.

– Arbetsgivaren behöver fundera på att också kunna lönesätta den som gör väldigt bra och goda saker för personerna de vårdar varje dag. Att man inte ska behöva ta forskarbanan eller chefsbanan för att kunna få en bra lön, säger Gunilla George, ordförande för Vårdförbundet i Stockholm.

LÄS MER: Sjuksköterska: ”Det kommer bli patientfarligt”

Och det är det något som Helen Conte håller med om. Själv har hon alltid ägnat minst halva sin arbetstid åt att jobba med patienter, trots hennes forskning och kompetensutveckling.

– Jag tror att man måste fortsätta att stärka rollen av de sjuksköterskor som jobbar patientnära och se till att man gör det värt att stanna i vården under en längre tid, säger hon.
