L: Flytta kriminella elever från skolan
Amela Mahovic

Bättre samverkan mellan myndigheter, skolor, socialtjänsten, bostadsbolagen och Stockholm stad ska förhindra att fler unga mellan 10-24 år hamnar i kriminalitet. Det menar Liberalerna, som vill att Stockholm stad nu ska ta fram ett konkret handlingsplan för hur man ska förebygga och minska brottsligheten.

– Det behövs ett övergripande arbete i Stockholm stad mot grov brottslighet. Vi har det på en rad andra områden tillexempel när det gäller hemlöshet. Och brottsligheten är något som vi kanske har tyckt är något för polisen och åklagaren, men i allra högsta grad så är det en kommunal fråga, säger Lotta Edholm (L).

Den styrande majoriteten håller med oppositionen och menar att det är ett bra förslag.

– En av mina stora prioriteringar det senaste året har varit att skala upp stadens insatser för att strypa rekryteringen till gängkriminalitet, inte minst i Järvaområdet där vi bland annat satsat på sociala insatsgrupper och en lokal filial av stödinsatsen Framtid Stockholm. Gensvaret från de borgerliga har varit svalt. Därför välkomnar jag att Liberalerna nu verkar vilja uppvärdera de sociala brottsförebyggande satsningarna, säger Karin Wanngård (S) finansborgarrådet i Stockholms stad.

I motionen som läggs fram i kommunfullmäktige under måndagen, är ett av förslagen att det ska bli enklare för skolor och socialtjänsten att skarpare ingripa mot elever som hamnat i kriminalitet. I dagsläget är det svårt för rektorerna att ingripa kraftfullt då eleven själv får avgöra om de vill ha hjälp eller inte. Dessutom får en rektor bara stänga av en elev en vecka, max två gånger per år.

Annars är det omhändertagandet enligt Lagen om vård av unga (LVU) som gäller och det menar Liberalerna inte är tillräckligt. Därför bör samarbetet med skola och socialtjänsten förstärkas så att eleven kan få hjälp snabbare och samtidigt skydda de andra eleverna på skolan. Och LVU-placeringar bör ske i större utsträckning.

– Idag kan ganska få grovt kriminella ungdomar i praktiken nästan kidnappa en skola och utsätta andra elever för påfrestningar och det är inte acceptabelt. Jag skulle vilja se att socialtjänsten gjorde fler tvångsomhändertaganden så att en 10-åring inte riskerar att dras in av andra elever i kriminalitet.

Handlar det här om redan dömda elever?

– Är man under 15-år så kan man inte dömas, men dessa ungdomar är föremål hos socialtjänsten oftast och då vet skolorna också vilka elever det handlar om.

Det handlar också om att polisen enklare ska kunna drogtesta ungdomar, att föräldrarna ska bötfällas om de inte kommer på möten med skola och socialtjänsten, men också att elever som hamnat i kriminalitet ska få enskilda undervisningar eller placeras på skolor med behandling.

– I Stockholm har vi en ”skolakut” som tar hand om elever som inte klarar av en undervisning på grund av till exempel kriminalitet. Jag menar att den borde byggas ut, för där finns det otroligt duktig personal som också är experter på den här typen av elever, säger Lotta Edholm.

Skolborgarrådet Olle Burell håller med Lotta Edholm och menar att en ny akutskola redan är planerad till 2018 på Östermalm.

– Det är jättebra att Liberalerna börjar reflektera över de brister som fanns i deras skolsystem. De här killarna som bråkar nu här har gått i en folkpartistisk skola i åtta år, uppenbarligen gick inte det så bra. Vi inrättar nu en utökning av skolakuten och det tycker jag är jätteviktigt, säger Olle Burell (S).

Vilka elever kommer få gå i den akutskolan?

– Det omfattar de elever som hamnar i den akuta situationen. Där rektorn bedömer att det här är det bästa sättet att hantera situationen. Och att man då kan flytta ut eleven ur den här konfliktsituationen. Det kan handla om elever som inte är straffmyndiga och där man måste jobba på ett helt annat sätt än det lokala vanliga sättet att jobba, säger Olle Burell.

Blir det inte att man stigmatiserar de här eleverna och klumpar ihop dem i ett klassrum?

– Jag tror att de eleverna redan är stigmatiserade. Och det är en stor del av problemet. Men man kan inte låta skolan bli en arena för kriminell verksamhet bara för att man tror att man annars stigmatiserar de kriminella eleverna. För då drar de med sig andra yngre elever, som inte har en chans att stå upp mot de äldre eleverna som faktiskt är grovt kriminella, säger Lotta Edholm.
