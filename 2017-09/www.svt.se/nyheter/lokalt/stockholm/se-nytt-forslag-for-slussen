Se nytt förslag för Slussen
Danielle  Langert

Tidigare pratades det om tre stora glashus som skulle ligga vid Slussen, men de är helt borta i det nya förslaget. Istället blir det en ny byggnad som kommer att ligga vid Södermalmstorg, och ha sluttande tak och terrasser i flera plan och kallas Mälarterrassen.

– I det här förslaget är det tydligt att de synpunkter som kom in i detaljplaneprocessen också speglas i projektet. Den nya byggnaden blir lägre och inte lika dominerande som tidigare förslag och kommer att vara öppen för alla, säger Roger Mogert (S), stadsbyggnadsborgarråd.

Det kom in mycket kritik mot tidigare förslag om stora hus vid Slussen, och det här förslaget är till stora delar ett svar på den kritiken. Många klagomål rörde siktlinjerna, att man inte skulle se Gamla Stan från Södermalm och tvärtom. Med den här nya byggnaden ska det problemet vara löst menar man på Projekt Slussen.

Byggnaden ska vara anpassad till områdets naturliga höjdskillnad och byggd för att ta tillvara mesta möjliga solljus, berättar Eva Rosman, kommunikatör på Projekt Slussen.

– Det blir terrasser i olika plan, som inte kommer att synas uppifrån och man stoppar liksom in verksamheter i berget, säger Eva Rosman och lägger till:

– Det blir många öppna ytor där det kan vara uteserveringar eller kulturella evenemang, och det blir en mängd olika stråk. Det kommer att finnas många olika sätt att ta sig mellan Gamla Stan och Söder, och det gör att det kommer att bli rörelse över torget, säger Eva Rosman.

LÄS MER: Kritik direkt mot nya Slussenförslaget

Arkitekten själv är mycket nöjd med förslaget.

– Jag tycker det ser jättebra ut. Man kommer att se både vattnet och Gamla Stan och jag tycker det ger hela området ett nytt fokus. Man utnyttjar de underbara omgivningarna som finns där, säger arkitekten sir Spencer de Grey.

Totalt rör det sig om cirka 3.000 kvadratmeter publik yta fördelat på tre plan, och det övre planets tak är en terrass.

Staden kommer inte att äga byggnaden och har gett bolaget Atrium Ljungberg AB möjlighet att bli framtida ägare. Bolaget och staden ska nu förhandla i ett år, om man kommer överens så får Atrium Ljungberg markanvisning.
