Fyra spår mellan Stockholm och Uppsala
Rufus O JägemarReporter

– Trängsel och förseningar kostar miljarder i Stockholmsregionen. En östlig förbindelse behövs för människorna, miljön och tillväxten i hela regionen, säger Mats Gerdau (M), ordförande för Kommunförbundet Stockholms Län i ett pressmeddelande.

Planen innehåller förslag på åtgärder i den statliga infrastrukturen på vägar, järnvägar samt sjöfart och luftfart. Den presenterades av Trafikverkets generaldirektör Lena Erixon och överlämnades till infrastrukturminister Tomas Eneroth (S).

Trafikplanen kommer att skickas ut på remiss innan regeringen tar beslut om planen i mars 2018.

Trafikverket föreslår fyrspår mellan Stockholm och Uppsala. Något som väntas kunna skapa minst 50.000 bostäder kring sträckan.

– Det är klart att det visar vilken möjlighet det finns när vi diskuterar både infrastruktur och bostäder. Vi bygger framtida samhällen, säger Thomas Eneroth (S) under presskonferensen.

– Det är glädjande besked att fyrspårsatsningen bedöms vara ett prioriterat område. Hela regionen är redo och ense att jobba gemensamt för detta, och för att det ska bli av så fort som möjligt. Regionen Stockholm-Uppsala är väldigt betydelsefull för hela landets tillväxt, kommenterar Göran Enander, landshövding för Uppsala län i ett pressmeddelande.

En stor satsning går till renoveringen av järnvägen mellan Stockholm central och Stockholm södra. För att göra anläggningen toppmodern meddelar Trafikverket att sträckan kommer behöva vara avstängd under tre somrar 2018-2020.

På Mälarbanan bygger Trafikverket nytt från Tomteboda till Kallhäll. Tidigare har det endast varit två spår, som man nu byter ut. Istället blir det fyra spår. Enligt Trafikverket kommer det att leda till bland annat ökad kapacitet och punktlighet.

Myndigheten fortsätter även arbetet med en tvärförbindelse genom Södertörn, som delvis förslås gå i tunnel, detta för att förbättra tillgängligheten i södra delarna av regionen.

Trafikverket har även haft i uppdrag att utreda en östlig vägförbindelse för att förbättra framkomligheten i Stockholmsregionens centrala och östra delar. Regeringen har gett uppdrag till Sverigeförhandlingen att finna finansiering för den östliga förbindelsen med hjälp av regionala aktörer.

Om man inte finner full finansiering till projektet, som förut hette Österleden, så föreslår myndigheten att man lägger ned det planeringsarbetet. Något som Moderaterna i Stockholm stad och län är kritiska till.

– Trafikverkets förslag att stoppa redan påbörjat arbete är att kasta bort statens pengar och är ett svek mot stockholmarna. Nu är det dags att regeringen tar ansvar för att göra östlig förbindelse möjlig. Stockholmsregionen behöver en hel ring runt innerstaden, säger Irene Svenonius (M), finanslandstingsråd i Stockholms läns landsting i ett pressmeddelande.

En central fråga för regeringens del har varit hur man säkerställer en hög standard i järnvägsnätet nu och framöver. Också frågor kring en eventuell framtid för snabbtåg längs befintliga och nya stambanor är också central – frågor som har varit en del av Sverigeförhandlingen som sjösattes 2014.

Trafikverket föreslog att höghastighetsbanan Ostlänken, mellan Järna och Linköping, får en hastighet på 250 kilometer i timmen.

– Vi föreslår att vi sätter i gång första delsträckan under den här planperioden, säger Lena Erixon.

Förbifart Stockholm är också tänkt att färdigställas under den aktuella perioden. Åtgärder föreslås också på E4 och E10.

Totalt kommer Trafikverket fördela 712 miljarder kronor, inklusive banavgifter, trängselskatter och medfinansiering. Den ekonomiska ramen, som ligger på 622,5 miljarder, innebär en ökning med drygt 100 miljarder jämfört med nuvarande transportplan som sträcker sig till 2025.

– Det gäller att vi säkerställer att vi moderniserar, rustar upp järnvägen. Att vi får ett bättre underhållssystem, säger Trafikverkets generaldirektör Lena Erixon på presskonferensen.

För järnvägen föreslås fortsatta åtgärder för att stängsla in och övervaka anläggningen för att utöka säkerheten.

Dock menar Trafikverket att de pengar som myndigheten fått av regeringen inte räcker till att upprätthålla kvaliteten i hela landet och de räcker inte heller för att nå de klimatmål regeringen önskat utifrån planen.
