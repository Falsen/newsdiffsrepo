”Aldrig varit med om något liknande”
Danielle  Langert

Den nya planerade byggnaden vid Slussen kallas Mälarterrassen och både arkitekten och ansvarige borgarrådet Roger Mogert var mycket entusiastiska, men kritiken lät inte vänta på sig.

Förslaget verkar inte särskilt förankrat i den röd-grön-rosa majoriteten i stadshuset för Miljöpartiets Daniel Helldén gick direkt ut och menade att det här var riktigt dåligt för fotgängare. Skönhetsrådets Henrik Nerlund tyckte likadant, och den borgerliga oppositionen håller med.

– Jag måste faktiskt säga att jag i det här fallet delar Miljöpartiets oro för Slussen. Utifrån det jag har sett så finns det många saker som behöver förändras, säger oppositionsborgarrådet Joakim Larsson (M).

För Joakim Larsson handlar det till stor del om trygghet och han menar att Slussen måste byggas på ett sätt som gör platsen levande och trygg.

– Då kan man till exempel inte använda sig av märkliga gångmönster och kala serpentintrappor som är svåra att förstå och som riskerar bli väldigt otrygga, och lägger till:

– Självklart behövs det en tidig markreservation nu, det har jag full förståelse för. Men jag tycker att Socialdemokraterna borde ha samlat till en diskussion innan man går fram med något som framstår som färdigt.

Liberalernas Björn Ljung är riktigt upprörd att förslaget över huvud taget dök upp. Han menar att Mälarterrassen innebär radikala förändringar från tidigare beslut i kommunfullmäktige, och att man bytt ut grönska och träd mot galleriaterrasser.

-  Jag har aldrig under mina år som politiker i Stockholm stad aldrig med om något liknande, säger Björn Ljung (L),gruppledare i stadsbyggnadsnämnden.

Han fortsätter:

– Efter att Slussen har diskuteras i 25 år och beslut äntligen tagits av kommunfullmäktige vänder Socialdemokraterna upp och ned på förslaget och tar fram ett helt nytt, utan att ens ha diskuterat förslaget med sina majoritetskollegor.

Liberalerna oroar sig precis som Moderaterna att Mälarterrassen kommer att innebära en otrygg miljö.

-  Några av de viktigaste målen med nya Slussen är att få bort otrygga stängda ytor och göra ytorna tillgängliga för alla. Socialdemokraternas förslag bygger istället fram ny otrygghet med stängda ytor, säger Björn Ljung.
