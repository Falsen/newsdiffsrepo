Viktiga detaljen som bostadsköparna missar
Frida Claesson

Det är inte bara din privata ekonomi som spelar roll när du köper en bostadsrätt. Om föreningen har höga lån och står inför stora renoveringar så kan boendekostnaden komma att höjas rejält.

När SBAB frågade 500 personer boende i bostadsrätt om de hade studerat föreningens årsredovisning så var det spridda svar. Endast 35 procent svarade att de hade studerat årsredovisningen mycket noga. Många väljer att bara bläddra igenom den. Men 12 procent svarade att de inte ens hade titta igenom dokumenten.

Av dem som valde att läsa årsredovisningen så svarade många att de inte förstod vad de läste.

– Vår undersökning visar det jag misstänkt, att många har förstått att de ska läsa årsredovisningen innan ett köp, men de vet inte vad de ska titta på, säger Claudia Wörmann, boendeekonom på SBAB.

Tror du hetsen över att vinna en budgivning gör att man glömmer bort att studera årsredovisningen?

– Det kan nog vara en kombination. Men årsredovisningen är opedagogisk och då förstår jag om man tittar mer på tapeter och vilket väderstreck det är.

Hon fortsätter:

– Man måste göra årsredovisningen övergripande och mer pedagogisk. Det behöver inte vara fikonspråk. Är du ovan att läsa en årsredovisning så borde du kunna få en enklare version att titta på.

Men är det inte mäklarens ansvar att informera köparen?

– Jovisst men du har också ett eget ansvar. Kanske bör man ta hjälp av någon närstående, eller banken. Tyvärr upplever många att det är pinsamt att fråga, säger Claudia Wörmann.

Att en bostadsrättsförening har låga avgifter behöver inte betyda att den har god ekonomi.

– Man måste ifrågasätta varför avgiften ser ut som den gör. Står föreningen inför stora renoveringar? Hur känns fasaden? Man ska inte bara känna in den egna lägenheten, utan hela fastigheten.
