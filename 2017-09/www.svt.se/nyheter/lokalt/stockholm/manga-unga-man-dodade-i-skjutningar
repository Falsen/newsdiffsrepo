Många unga män dödade i skjutningar
TT

I Stockholms län sköts åtta män till döds under 2016, men länsstatistiken visar inte åldern på dem. Även under åren 2014 och 2015 sköts åtta män ihjäl per år i länet. Det är svårt att se en trend i Stockholmssiffrorna säger utredaren på Socialstyrelsen, de hoppar för mycket.

LÄS MER: Skjutningarna i Stockholm blir allt dödligare

– Det är ändå ganska få dödsfall och det kan hoppa mycket från år till år, så man ska vara försiktig med trender, säger Jesper Hörnblad.

Finns det något man kan säga om trender?

– Det är svårt att säga för Stockholm, Stockholm har också vuxit så sett till det så är det ingen jätteökning procentuellt.

Hittills i år är dock siffran för dödsskjutna i länet hög, med 13 döda sedan årsskiftet. Polisens statistik som sammanställs varje månad visar sedan första januari fram till 23 augusti  att det varit totalt 83 skjutningar med 24 skadade och 12 döda. Men sedan 23 augusti tillkommer dessutom ett dödsfall efter skottlossningen i Tumba förra helgen. Under samma period för 2016 sköts sex personer till döds i länet, likaså för 2015.

Nitton män i åldrarna 15–29 sköts till döds under 2016 sett till hela landet. Det är något färre än året dessförinnan, då var siffran 23, men betydligt fler än tidigare under 2000-talet, visar ny statistik från Socialstyrelsen.

– Antalet unga män som sköts till döds var ganska lika många fram till 2012 och sedan dess har det ökat, procentuellt sett väldigt mycket, säger Jesper Hörnblad, statistiker på myndigheten.

Totalt föll 86 personer offer för dödligt våld i Sverige förra året. Den siffran avviker inte nämnvärt från tidigare år.

-Det som sticker ut är att fler dödas i skjutningar och att andelen unga män är större, säger Jesper Hörnblad.

Även om antalet unga män, sett till hela riket, som sköts till döds förra året var något färre än 2015 är utvecklingen oroväckande och polisens egen statistik pekar mot att 2017 kan bli ett svart år. Siffrorna gäller personer av alla kön och i alla åldrar och kan inte rakt av jämföras med de från Socialstyrelsen, men av statistiken framgår att 25 personer dödades i skjutningar under de första sju månaderna 2017.

Totalt räknar polisen till 178 skjutningar i Sverige under perioden januari-juli 2017 och antalet som skadats uppgår till 73 personer.
