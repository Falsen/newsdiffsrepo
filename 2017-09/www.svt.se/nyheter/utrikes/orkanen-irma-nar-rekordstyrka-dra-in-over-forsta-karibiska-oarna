Orkanen Irma når rekordstyrka – drar in över första karibiska öarna
Mathias Gerdfeldter

Orkanen Irma har nu på allvar dragit in mot land, och gjort sig kännbar på de paradisliknande öarna i nordvästligaste Karibien, rapporterar AP.

På Antigua och Barbuda har myndigheter stängt av all ström och uppmanat invånare att ta skydd inomhus inför att orkanens slår till med sin fulla kraft.

Det är svårt att få information om hur hårt drabbade invånarna i Barbuda är, eftersom de är utan ström och fungerande telefoner, skriver The Guardian. Det rapporteras om kraftigt regn över Antigua, där över 40 platser upprättats där människor har möjlighet att söka skydd.

Irma uppgraderades under tisdagen till en orkan av kategori fem, den allra högsta på skalan. Under natten mot onsdag har vindhastigheter på över 80 meter per sekund uppmätts, vilket gör Irma till den kraftigaste orkan som någonsin har observerats över Atlanten.

Som jämförelse hade stormen Gudrun, som slog hårt mot Sverige 2005, som allra kraftigast vindhastigheter på omkring 40 meter per sekund.

Enligt det amerikanska orkancentret NHC innebär en klass fem-orkan ”katastrofala skador”, med totalförstörda hus som följd och där ”större delen av området kommer att vara obeboeligt under veckor eller månader”.

– Jag hörde att [Irma] nu är kategori fem och jag är livrädd, säger Antigua-bon Carol Joseph, på väg hem från ett snabbköp med nödproviant, till AP.

– Jag var tvungen att köpa fler batterier för jag vet inte hur länge strömmen kommer att vara utslagen.

Orkanen väntas fortsätta mot Anguilla, Guadeloupe, Barbados och Brittiska Jungfruöarna. Orkanen beräknas sedan röra sig vidare över Puerto Rico, Dominikanska republiken, Haiti och Kuba. Om Irma följer sin förväntade rutt spås orkanen nå fastlandet och den amerikanska delstaten Florida framåt helgen.

Sex öar i Bahamas kommer att evakueras under onsdagen, skriver The Guardian. Researrangörer säger att de kommer att evakuera resenärer vid kusten till skyddade platser.

Utöver de förödande vindarna varnar myndigheter för kraftiga regn, översvämningar, jordskred och på sina håll vågor på upp till sju meter.

USA:s president Donald Trump har utlyst undantagstillstånd i Florida och de amerikanska territorierna Puerto Rico och Amerikanska Jungfruöarna.

– Faran i denna händelse liknar ingenting vi någonsin sett, säger Puerto Ricos guvernör Ricardo Rossello, i ett uttalande.

– Besluten vi tar de närmaste timmarna kan vara livsavgörande. Detta är en extremt farlig storm.
