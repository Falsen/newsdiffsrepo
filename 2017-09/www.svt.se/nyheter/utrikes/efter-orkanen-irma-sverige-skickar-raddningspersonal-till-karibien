Efter orkanen Irma: Sverige bistår med experthjälp till Karibien
Marit Sundberg

Orkanen Irma har orsakat stor förödelse i den karibiska övärlden. Enligt Röda Korset har 1,2 miljoner människor drabbats av orkanen, men siffran kan komma att stiga till hela 26 miljoner. Irma beräknas ha orsakat skador för 200 miljoner euro, skriver AFP.

Ett tiotal personer har dött och siffran väntas stiga ytterligare.

Häromdagen hörde FN:s katastroforgan Undac av sig till svenska Myndigheten för samhällsskydd och beredskap (MSB) och bad om hjälp med räddningsarbetet på öarna. Nu befinner sig en av myndighetens anställda i Karibien.

– Det är en väl erfaren insatsperson som har varit ute på sådana här ställen tidigare. Han är en mycket erfaren hjälparbetare inom naturkatastrofer, säger Kajsa Nordmark, verksamhetsansvarig för humanitära insatser på MSB.

TV: Turister evakueras från Kuba

Hjälparbetaren ingår i ett team som ska stötta nationella myndigheter med krissamordning och behovsbedömningar. Han reste till Barbados i onsdags morse och därefter vidare till Antigua, en av öarna som drabbats av orkanen.

– De försöker göra en första bedömning av skadorna och se vad som har hänt, hur befolkningen är drabbad. De stöttar myndigheterna med livräddande aktiviteter.

Ytterligare två personer som är antagna till EU:s snabbinsatsteam står beredda att ge sig av till Haiti. Det handlar om en expert på avfallshantering och en expert på vatten och sanitet. De ska stötta samordning av inkommande hjälp och ägna sig åt behovsbedömningar.

– De står i stand by och väntas åka på måndag, men det kan bli tidigare. EU har erbjudit stöd till Haiti, men Haiti måste efterfråga stödet innan de kan åka.

TV: Ön Saint-Martin totalförstörd: ”Jag har ingenting kvar”

TV: Så ser fruktade orkanen Irma ut från rymden
