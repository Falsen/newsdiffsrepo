I USA breder en tystnadskultur om klimatförändringar ut sig
Erika BjerströmUtrikeskommentator

Det har uppstått en intressant spricka mellan Europa och USA i hur forskare och medier analyserar Irma, den mest episka orkanen i modern tid.

Ansedda Potsdam Institute i Tyskland konstaterar i ett pressmeddelande att “olyckligtvis är de fysiska bevisen tydliga, orkaner får sin destruktiva energi från värmen i haven och just nu är vattentemperaturerna i regionen kraftigt förhöjda” säger klimatforskaren Anders Levermann.

Storbritanniens motsvarighet till SMHI, UK Met Office, går ut med samma besked – “vattentemperaturer högre än vanligt driver orkanen Irma och ger ytterligare energi och nederbörd” säger Julian Heming, expert på orkaner.

Orkaner kan bara uppstå i vatten som är 26 grader eller varmare, men vanligtvis brukar de tappa kraft när stormvågorna blandar upp det varma ytvattnet med kallare djuphavsvatten.

Men det unika med Irma är att orkanen växte sig stark redan ute på det vanligtvis svalare Atlanten, som just nu är en grad varmare än normalt. Brittiska vetenskapspublikationen New Scientist är inne på samma linje.

Ingen forskare kan med säkerhet koppla ett enskilt väderfenomen till de pågående klimatförändringarna. För att det ska vara möjligt krävs flera år av studier där man utesluter naturliga variationer för att till sist kunna se säkra samband.

Det tog till exempel nio år att slå fast ett samband mellan orkanen Katrina och klimatförändringarna. Men eftersom mer extremt väder, ökade regnmängder och översvämningar är del av IPCCs scenario så brukade det i USA pågå en diskussion vid extrema väder, t ex den långvariga torkan i Kalifornien. Men något har hänt.

I USA är det tystare från forskarhåll om hur den rasande orkanen Irmas framfart samstämmer med FNs forskarpanel IPCCs varningar om ett allt mer extremt klimat i takt med att jordens medeltemperatur stiger.

En förklaring är att en tystnadskultur börjat bre ut sig efter att USA lämnat FNs Parisavtal. Klimatforskare ser sina anslag beskurna efter att Trump kallat det för “bortkastade skattemedel” .

Anställda på amerikanska jordbruksdepartementet, USDA, har av en av sina chefer förbjudits att ens använda ordet “klimatförändringar” sitt arbete, istället ska man tala om “extremt väder”.

Allt i linje med USAs nya klimatskeptiska politik under president Donald Trump där satsningar på olja och kol blivit en av den nya administrationens viktigaste prioriteringar.

Amerikanska mediers bevakning av klimatfrågan har sjunkit kraftigt. Under 2016 ägnade de stora TV-bolagens (ABC, CBS, NBC, Fox News)  nyhetsprogram och söndagsprogram tillsammans bara 50 minuter åt klimatfrågan.

Det är en minskning med 60 procent jämfört med 2015, det visar en mätning som det amerikanska medieinstitutet Media Matters gjort. Detta trots att 2016 var det varmaste året sen mätningarna inleddes.

Med undantag för demokraternas presidentkandidat Bernie Sanders  så var klimatfrågan aldrig någon valfråga i USA. Under hösten 2016 tog Donald Trump också kraftigt avstånd från president Obamas engagemang i den globala klimatkrisen.

Den kända konservativa radioprogramledaren Rush Limbaugh hävdar att uppståndelsen kring Irma är överdriven, uppiskad av  liberaler som vill skapa klimatpanik, dessutom i maskopi med affärsintressen som vill få chansen att sälja in solcellsbatterier till orkandrabbade.

Också EPAs, amerikanska naturvårdsverkets, nye chef Scott Pruitt anklagade häromdagen “opportunistisk” media för att försöka politisera tragedier som Harvey istället för att fokusera på orkanens offer.

Den som vill läsa analyser hur forskare ser kopplingar mellan den tropiska stormen Harvey och orkanen Irma och de accelererande klimatförändringarna får vända sig till forskare och journalister i Europa.

I en krönika i tidningen The Guardian anklagar klimatdebattören George Monbiot  amerikanska medier för att ägnar sig åt självcensur, en eftergift till president Donald Trump och hans nya politik där han hävdar att klimatförändringarna är en bluff påhittad av Kina.

Oavsett vad man kallar orkaner för extrema väderhändelser eller klimatförändringar så behöver sårbara kuststäder rusta sig för att möta det växande antalet svåra orkaner.

Men tio dagar innan orkanen Harvey dumpade sina enorma regnmängder över Houston hade president Trump avskaffat den lag som skulle hjälpa kuststäder bli mer motståndskraftiga – det statliga översvämningsprogrammet som krävde att alla skattefinansierade byggprojekt skulle beakta översvämningsrisker och inte bygga bort våtmarker som kan absorbera regnmängder.

Enligt Obamas tidigare klimatrådgivare Michael Mann kommer klimatkrisen behöva ridas ut med lika delar lidande, anpassning och utsläppsminskningar. Idag är det ingen från officiellt amerikanskt håll som uttrycker sig i de termerna.

I somras skickade det mäktiga klimatskeptiska Heartland Institute ut en bok till alla lärare i USA där de uppmanas undervisa sina elever i klimatskeptiska teorier som “motvikt” till FNs forskning att klimatförändringar drivs av människans förbränning av fossila bränslen.

Flera delstater överväger att göra Heartland institutets förslag till lag, precis som vissa delstater idag tvingar att lärare ska undervisa i skapelseberättelsen som motvikt till darwinismen.
