Danska prins Henrik vill inte begravas med sin fru drottningen
Mathias Gerdfeldter

Danmarks prins Henrik har bestämt sig. Efter 50 år som gift med drottning Margrethe har den 83-årige prinsen valt att han efter sin bortgång inte vill bli begravd intill sin hustru.

Beslutet togs som en följd av många års missnöje med hans titel inom kungahuset. Prins Henrik har länge öppet yttrat sin besvikelse över att fortsatt tituleras prins, och inte kung, som äkta make till regerande drottning Margrethe.

– Det är ingen hemlighet att prinsen i många år har varit missnöjd med sin roll och den titel han har blivit tilldelad i den danska monarkin. Den missnöjdheten har de senaste åren vuxit mer och mer, säger det danska kungahusets kommunikationschef Lene Balleby i en intervju med BT.

– För prinsen är beslutet att inte låta sig begravas vid sidan av drottningen en naturlig konsekvens av att han inte blivit likvärdigt behandlad i förhållande till sin maka – genom att inte få den titel och roll han önskade.

LÄS MER: Prins Henrik blir 75: ”Jag borde kallas kung” (från 2009)

77-åriga drottning Margrethe uppges vara införstådd med och acceptera prinsens beslut.

Prins Henrik är av fransk börd och föddes med namnet Henri-Marie-Jean André de Laborde de Monpezat, i Talence utanför Bordeaux i sydvästra Franrike 1934. Han ändrade officiellt sitt namn till Henrik vid giftemålet med Danmarks dåvarande kronprinsessa Margrethe den 10 juni 1967.

Drottningparet har två söner, kronprins Frederik och prins Joachim.

LÄS MER: Prins Henrik går i pension

Drottning Margrethe kommer vid sin bortgång traditionsenligt att begravas i Roskilde domkyrka. Prins Henrik har inte offentliggjort sin önskade begravningsplats, men ska enligt uppgift åtminstone ha valt att tillbringa den sista vilan i Danmark, och inte födslolandet Frankrike.

Anledning till att prins Henrik genom sitt giftermål med drottning Margrethe inte får titeln kung, är framförallt att titeln kung alltid rankas som överordnad titeln drottning, åtminstone inom den monarki som i dag råder i de skandinaviska länderna. När drottningen är regent och statschef, som i Margrethes fall i Danmark, kan det alltså inte finnas en kung eftersom drottningen då inte längre skulle bära kungahusets högsta titel.

Däremot kan alltså en kvinna gift med en regerande kung tituleras som drottning, eftersom hon då inom monarkin är underordnad sin make. Detta är det rådande fallet i det svenska kungahuset, där regerande kung Carl XVI Gustafs hustru Silvia bär titeln drottning.

I Sverige kommer sedan alltså prins Daniel, make till Sveriges kronprinsessa Victoria, liksom danska prins Henrik att behålla prinstiteln även efter att Victoria efterträder sin far kung Carl XVI Gustaf och blir regerande drottning av Sverige.

LÄS MER: Nu har brittiske prins Philip gått i pension

I dagsläget finns däremot inga uppgifter om hur det svenska kronprinsessparet ser på sina framtida begravningsplaner.
