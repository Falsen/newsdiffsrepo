Kravet: Burmas ledare Aung Sang Suu Kyi måste bli av med fredspriset
Jessica Johansson

Under de senaste veckorna har våldet eskalerat mot den muslimska minoritetsgruppen rohingyas i delstaten Rakhine. FN bedömer att omkring 146.000 människor flytt sedan oroligheterna bröt ut den 25 augusti.

De flesta som flyr är kvinnor och barn och många har omkommit när deras flyktbåtar kapsejsat.

Den stora flyktingströmmen kommer efter en ny våldsvåg sedan gerillagrupper attackerat polisposteringar och militärbaser. Men flyende och människorättsgrupper anklagar militären för att medvetet tvinga bort minoritetsgruppen. Enligt regeringskällor i Dhaka har Burma lagt ut landminor vid gränsen till Bangladesh, för att förhindra att de återvänder.

En våg av internationella protester varnar för folkmord av minoritetsgruppen i delstaten. FN larmar om etnisk rensning, skriver Reuters.

Vittnen berättar om brända byar och lemlästade döda i området – och kritiken växer nu mot Burmas ledare Aung Sang Suu Kyi. Så pass att en en namninsamling startat med målet att norska Nobelkommittén ska ta ifrån henne det fredspris hon tilldelades 1991.

Över 300.000 namn har hittills samlats in.

Initiativtagarna skriver i sin motivering att Nobelpriset bara ska ges till ”människor som har gjort sitt yttersta för det internationella brödraskapet och systerskapet”, och att värderingarna måste vårdas av pristagarna.

Eftersom initiativtagarna anser att Aung Sang Suu Kyi inte lever upp till detta vill de att hon blir av med utmärkelsen.

Fredspristagaren Malala twittrade i veckan, där hon uppmanar ledaren att agera:

I veckan bröt Burmas ledare tystnaden om våldet och massflykten från delstaten Rakhine.

I ett Facebookinlägg skyller hon krisen i landet på ”terrorister” och talar om ”ett jättelikt isberg av desinformation”. Men hon skriver inget om massflykten i Rakhine.

Går det ens att ta ifrån någon ett fredspris?

Aung Sang Suu Kyi kom till makten 2015 och har sedan dess kritiserats för att inte hjälpa den utsatta gruppen som förföljs i landet. Men trots kritiken, och den namninsamling som lämnats över till norska Nobelkommittén, kommer Burmas ledare att behålla sitt pris.

– Varken Nobels fredspris eller Nobelstiftelsens stadgar tillåter att ett nobelpris dras tillbaka, säger Nobelkommitténs talesperson Olav Njølstad, till norska VG.

Enligt Olav Njølstad kommenterar inte norska Nobelkommittén tidigare fredsprisvinnares handlingar och det arbete de utför efter att de fått priset.

– Det är bara prisvinnarnas ansträngningar fram till prisutdelningen som Nobelutskottet bedömer, säger han.

TV: Från frihetskämpe till förtryckare?
