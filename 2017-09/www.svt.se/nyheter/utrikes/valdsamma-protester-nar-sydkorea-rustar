Våldsamma protester när Sydkorea rustar
Susan RitzénKorrespondent Sydkorea

Det borde vara en enkel match. Tusentals kravallpoliser mot 500 obeväpnade demonstranter. Men de har det tufft att få någon ordning här. Många skadade i tumultet när människor lyfts ut ur bilarna.

Det demonstranterna försöker hejda är de sista delarna av det kontroversiella amerikanska missilförsvaret, THAAD, Terminal High Altitude Area Defence. När missilskyddet började installerades i våras stod 6.000 poliser längs vägen till golfbanan som USA får hyra i Seoungju. Men i dag var de ännu fler, bättre utrustade och mer förberedda.

8.000 kravallpoliser mot 500 obeväpnade demonstranter. Till och med ett speciellt religiöst polisteam som tog hand om prästerna från den sekt som hållit till på berget tillsammans med de övriga demonstranterna ända sedan i april. Ändå uppstår tumult och många skadas när människor lyfts ut ur bilarna.

– Det var så många fler poliser i dag än tidigare. Och de drar ut folk mycket mer våldsamt i dag. Nu, med vår nya regering, hade jag inte alls förväntat mig något sådant, säger Bae Mi-young som bor i byn närmast missilförsvaret.

Hon har just kommit ur polisens grepp, och är chockad och gråter. De boende upplever att deras by blivit en måltavla. I våras hittades till exempel en drönare som misstänktes vara nordkoreansk i en skogsdunge nära försvarsanordningarna.

Bae Mi-young har rätt i att den nyillträdde presidenten Moon Jae-in verkar ha bytt fot när det gäller Nordkorea. Han valdes bland annat in med ett löfte om att föra dialog med Nordkorea igen, till skillnad från den tidigare kontroversiella presidenten Park Geun-hye.

LÄS MER: Här firar Nordkorea kärnvapentestet

Moon Jae-in presenterade stolt sin egen doktrin kring detta i somras, och sade sig till och med vara beredd att träffa Nordkoreas diktator Kim Jong-un i Nordkorea.

Men sedan Nordkoreas gjort en sjätte kärnvapensprängning här om dagen, är spänningen på halvön påtaglig. President Moon Jae-in har fokuserat på militärövningar och ren upprustning av Sydkoreas försvar.

LÄS MER: Sydkorea genomförde militärövning – sköt iväg robot

Landet har övat skarpt militärt, både flottan och bomplan har deltagit i några av de största övningarna landet genomfört på egen hand. Inte bara på grund av stark press från USA – för första gången verkar även sydkoreaner faktiskt lite skakade över det spända läget.

– Jag är oroad och djupt bekymrad, säger Kim Hu-jeong som är student i Seoul.

– Men om det bryter ut ett krig vet jag inte riktigt vad jag ska göra. Jag tänker att jag kanske inte hinner ta mig nånstans. Men jag vet i alla fall att jag inte skulle lämna Korea, om det så innebär att jag kommer att dö här.

LÄS MER: USA ger Sydkorea fria händer att rusta upp

Formellt befinner sig Nordkorea fortfarande i krig med Sydkorea och USA, ända sedan Koreakriget på femtiotalet. Något fredsavtal slöts aldrig. Sedan dess har fredsinitiativen kommit och gått, men nu anser många att länderna aldrig tidigare varit så nära en riktig konflikt som i dag.

Nu kräver Sydkoreas största oppositionsparti att landet återinför amerikanska kärnvapen. Dessa fanns tidigare i Sydkorea, men forslades bort 1991 när det ”kalla kriget” tog slut. Won Hee-ryong anser att det är hög tid att ta tillbaka atombomberna.

– Anledningen till att vi vill ha kärnvapen i Sydkorea handlar inte om krig, eller att vi faktiskt vill använda dem, säger Won Hee-ryong.

Han citerar Henry Kissinger, säger han:

– Om din fiende har kärnvapen, så är bästa sättet att sluta en fredlig överenskommelse att du själv ser till att ha det också, säger Won Hee-ryong.

Polariseras i krisen

Hökar och duvor – extremerna dras ut när det är spänt. 46 skadade vid dagens demonstrationer, men varför vill demonstranterna inte ha något amerikanskt missilförsvar?

LÄS MER: Kina kräver stopp för missilförsvaret

Förutom att träffprocenten sägs vara dålig anser många vi talar med att systemet bara ökar spänningen i regionen eftersom det provocerar både Nordkorea och Kina, som hävdar att THAAD:s radar kan spana långt in på landets territorium.

– THAAD är ingen bra teknisk lösning mot missiler, däremot en politisk symbol och ett krav från USA för att alliansen ska fungera. Det är regeringen som har gått med på det, inte folket. Men ingen sydkorean ska behöva gå med på en sådan militäranordning av dessa politiska skäl.

Det säger Jeong-eun, en av alla fredsaktivister demonstrerat mot installationen varje vecka sedan april.

LÄS MER: Moon vann valet i Sydkorea

Hennes kamp för fred fortsätter, säger hon. Men dagens händelser var en stor besvikelse för såväl  henne som för alla andra som trott att Sydkoreas nyvalde ledare Moon Jae-in skulle fortsätta kritisera det amerikanska missilförsvarssystemet även som president.

Så blev det inte.
