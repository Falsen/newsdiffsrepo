Turister evakueras från Kuba
Jon Lindhe

Hittills har den kraftiga orkanen Irma orsakat omfattande materiell skada och lämnat minst 18 döda i sin väg. De senast drabbade öarna är Turks- och Caicos sydöst om Bahamas.

En orkan kan i värsta fall orsaka en stormflod, alltså en kraftig höjning av havsytan, något som oroar Stephen Russell vid Bahamas nationella krismyndighet.

– Den destruktiva kraften i en sju meters stormflod, det är vår största oro. Det kan verkligen leda till katastrofala följder, säger Stephen Russell till the Guardian.

På Kuba har turister evakuerats från landets norra kust och lokalinvånarna har uppmanats att ta sig inåt land. Irma väntas träffa Kubas norra kust på lördagsmorgonen.

Minst fyra människor har bekräftats döda på de amerikanska Jungfruöarna. Tidigare har uppemot 14 dödsoffer rapporterats från sex karibiska öar. Reuters rapporterar fyra döda från Saint-Barthélemy, tre från Puerto Rico, en från Barbuda, en från Barbados, och en från Anguilla. Fyra personer har omkommit på Saint-Martin, enligt AFP.

– Dödssiffran från de amerikanska Jungfruöarna förväntas stiga, säger Lonnie Soury, talesperson för de lokala myndigheterna, till The Guardian.

Utrikesminister Margot Wallström (S) har kommenterat situationen i den karibiska övärlden.

– För det första tänker jag väldigt mycket på dessa länder. Jag har rest i det här området vid ett flertal tillfällen och förstår hur det här drabbar de små öarna som inte har infrastrukturen som behövs för att skydda sig och är väldigt utsatta.

Enligt den senaste uppdateringen från det amerikanska orkancentret NHC, har vindstyrkan gått ner till 69 meter per sekund och orkanen har nedgraderats till kategori fyra, där den förväntas stanna.

Orkanen Irma befinner sig 90 kilometer nordväst om ön Inagua, den sydligaste ön i ögruppen Bahamas.

LÄS MER: Största evakueringen i Florida på över tio år
