Mordvåg på kvinnor i Uganda
Johan RipåsKorrespondent Afrika

En efter en har kvinnornas kvarlevor hittats längs vägkanten, strax utanför Kampala. Skräcken sprider sig nu och protesterna mot polisens handfallenhet blir att mer högljudda. Efter att den tjugonde kroppen hittats beslutade Ugandas parlament i tisdags att ställa in alla möten, tills regeringen i landet agerar.

Polisen har sedan maj gripit ett stort antal män, som anklagats för att ligga bakom de unga kvinnornas död. Men trots detta har det fortsatt att dyka upp döda kvinnor.

En teori som polisen har, är att det rör sig om ritualmord.

– Ritualmord är ett av motiven vi undersöker. Övergivna älskare ett annat. Andra teorier kanske kommer fram senare, säger den ugandiska polisens talesperson Asan Kasinge till Reuters.

Uganda styrs sedan 1986 av president Yoweri Museveni. Oppositionen och människorättsaktivister kritiserar nu polisen för att fokusera på att kväsa kritiska röster, snarare än att motverka brott som vanliga människor drabbas av.

Det menar Sarah Birete, på Centre for Constitutional Governance.

– Polisen kan inte garantera säkerheten för kvinnor i ett litet område. All uppmärksamhet riktas mot politiska motståndare till Museveni.
