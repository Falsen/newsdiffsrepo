Vittnesmålet från syriska staden: ”Det var som döden utan blod”
Ella Berger

SVT Nyheter nådde Hamid Kutini på Skype dagen efter attacken. Han arbetar för organisationen Vita hjälmarna.

– Det känns som domedagen. Människor letar efter sina släktingar, de frågar mig ”har du sett min son?”, ”har du sett min bror?”

LÄS MER: Många civila dödsoffer i giftgasattack i Syrien

Hamid Kutini var inte i Khan Skeikhun när de första attackerna inträffade. Han var då omkring tio minuter bort, när kollegor på plats hörde av sig och berättade att staden bombats. De ringde för att be om förstärkning.

– Det sista meddelandet från dem löd: ”Vi svimmar, kom och rädda oss”.

LÄS MER: Margot Wallström: Uppgifterna om attacken väcker avsky

Hamid Kutini och de andra tog på sig masker. Han berättar om det som sedan mötte honom i staden.

– De flesta offren hittades i sina hem, de såg ut som att de hade legat och sovit. Vissa av dem hade öppna ögon och var alldeles blåa i ansiktet, vissa hade fradga i munnen. Vissa hade knutna nävar från kramper, sade Hamid och fortsatte:

– Det är svårt att beskriva. Det var som döden utan blod. De hade inga skador, ingenting. Det såg ut som att de legat och sovit och sedan bara fortsatt att sova.

Skadade fördes till Vita hjälmarnas center och ett sjukhus i staden, men senare ska ännu en attack ha utförts mot sjukhuset och centret.

– Det var efter en eller två timmar, när vi nästan var klara med att evakuera, så bombades vårt centrum och all vår utrustning, sade Hamid Kutini.

Människorättsaktivisten Abd Alkader Habak befann sig även han i Idlibprovinsen och gav sig direkt av till Khan Skeikhun när han fick höra om attacken. Han befann sig inne i sjukhuset som bombades.

LÄS MER: Mansour smugglade ut 75 namn ur skräckcellen i Syrien

Abd Alkader Habak  berättade att han satt fast i bråte i en halvtimme innan han lyckades ta sig ut. Hans vittnesmål om offren är samma som Hamid Kutinis.

– De som dödats hade skum som kom ur munnen, och en blåaktig färg under ögonen, deras kroppar var helt kalla.

Se den uppmärksammade dokumentären ”Ett rop från Syrien” på svt.play.
