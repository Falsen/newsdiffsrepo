Besked till papperslösa: Var inte rädda att komma till härbärgen
Helena  Zachariasson

Under stormen Harveys framfart i Texas rapporterade Miami Herald att papperslösa inte vågade ta sig till de lokala myndigheternas härbärgen när de tvingats evakuera från sina hem, av rädsla för att bli tagna av polisen och utvisade ur landet.

Deras rädsla späddes på när uniformerad gränspolis hjälpte till i räddningsarbetet, trots att regeringen upprepade gånger sa att poliserna inte agerade i syfte att utvisa människor.

LÄS MER: Analys: ”I USA breder en tystnadskultur om klimatförändringar ut sig”

För att undvika att papperslösa hamnar utan hjälp mitt i orkanen, går nu Carlos Gimenez, borgmästaren för Miami-Dade County i södra Florida, ut och försäkrar att inga id-kontroller kommer att ske på de offentliga härbärgena.

– Alla som behöver skydd är välkomna och du ska kunna söka skydd utan rädsla för konsekvenser, säger Gimenez till Miami Herald.

USA:s departement för inrikes säkerhet har gått ut och klargjort att de inte ska ”utföra brottsbekämpande åtgärder som inte innefattar brottslig verksamhet” utan assistera myndigheter i räddningsarbetet.

Men alla delar inte uppfattningen från statligt håll. Grady Judd, sheriff i Polk County, fyra timmar norr om Miami, gick för ett par dagar sedan ut på Twitter och skrev att alla som kommer till ett härbärge i hans område kommer att bli tvungna att visa id-dokument.

Främst var syftet att hålla sexförbrytare borta från härbärgena men snabbt fick sheriffen kritik från flera organisationer som menade att id-kontrollerna också skulle slå hårt mot papperslösa som inte skulle våga söka skydd och att härbärgena skulle vara en skyddad plats för alla. De menade också att sheriffen riskerade räddningspersonal som behövde åka ut och rädda människor i nöd.
