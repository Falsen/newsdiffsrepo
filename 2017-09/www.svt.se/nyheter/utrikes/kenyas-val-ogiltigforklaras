Kenyas val ogiltigförklaras
Erik Wikén

– Det här är en bomb och en enorm seger för oppositionen, säger SVT Nyheters Afrikakorrespondent Johan Ripås.

Högsta domstolens besked följer anklagelser från oppositionskandidaten Raila Odinga, om valfusk. Domstolen har nu beslutat att ett nyval ska hållas inom 60 dagar.

Beslut grundar sig inte på att man tror att det har förekommit systematiskt valfusk, däremot konstaterar domstolen att valmyndigheten har misslyckat att hålla ett val i enlighet med grundlagen.

Enligt Högsta domstolen begick valkommissionen ”oegentligheter och olagligheter” under valprocessen.

– Man har en uppfriskande hög standard inom Högsta domstolen som inte accepterar felaktigheter. Det här ger ju en trovärdighet till hela valprocessen. Nu har man sagt att det här valet var inte schysst fullt ut, gå tillbaka till valurnorna, säger Johan Ripås.

Den sittande presidenten Uhuru Kenyatta utsågs till vinnare i valet den 8 augusti, med 54 procent av rösterna. Efter segern följde protester på gatorna som ledde till att över 20 personer dödades.

SVT:s Afrikakorrespondent tror dock inte att dagens besked kommer att leda till ytterligare oroligheter i landet, snarare tvärt om.

– Det hade varit mer risk för oroligheter om valet hade godkänts, säger Johan Ripås.

Odinga har två gånger tidigare, 2007 och 2013, hävdat att han förlorat på grund av valfusk. Valet 2007 ledde till oroligheter där över 1 100 människor dödades. Även 2013 tog Odinga saken till domstol, men förlorade då.

Hade Kenyattas seger bekräftats skulle han ha svurits in för nästa mandatperiod redan under fredagen. Nu blir det alltså i stället en ny valrörelse.

– Kenya är ett av de länder i Afrika som många följer och tittar på som en förebild. Med tanke på den region som Kenya ligger i med många länder med stora problem, som Somalia och Sydsudan, känns det här som ett steg framåt, säger Johan Ripås.
