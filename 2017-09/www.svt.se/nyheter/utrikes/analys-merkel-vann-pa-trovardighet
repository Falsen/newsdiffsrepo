Analys: Merkel vann på trovärdighet
Ingrid ThörnqvistUtrikesredaktör

Utmanaren Martin Schulz gav ett energisk intryck och lyckades bättre än förväntat, enligt snabba opinionsmätningar i den tyska tv-kanalen ZDF. Men 55 procent av de tillfrågade ser hellre Merkel som kansler. Hon vann i fråga om trovärdighet och saklighet. Schulz fick bättre betyg när det gällde frågan om social rättvisa.

Ingen av kandidaterna gjorde några misstag och stämningen var munter och vänlig. Merkel log ofta men bet ifrån och ägnade sig åt ”sadistisk saklighet”, som en tysk tidning beskrev hennes debattstil. Kritisk mot Turkiet Martin Schulz var tydlig i sin kritik mot Turkiets president Erdogan och även mot den amerikanske presidenten.

Schulz sa att han vill avsluta förhandlingarna om ett turkiskt EU-medlemskap, vilket SPD tidigare varit tillskyndare av. Merkel påminde om att hon alltid varit emot det turkiska medlemskapet i EU och betonade vikten av dialog, även med politiska ledare som man inte är överens med.

Hon undslapp sig ett ovanligt starkt kraftuttryck om avgasskandalen. Hon sa att hon var ”störtsur” på de som satt arbetstillfällen på spel med det ”bedrägeri” som pågått. Hon provocerades av programledarna som undrade om hon var bilindustrins ”Autokanzler”.

Schulz försök att hävda att Merkel tidigare borde gjort mer för att begränsa flyktingvågen 2015 föll platt. Hans SPD satt sida vid sida med Merkel i regeringen och var delaktigt i de beslut som togs i en akut och – som hon sa – ”dramatisk situation”.

Schulz försökte få fram sina vallöften om bättre utbildning och gratis förskola och Merkel kontrade med höjda barnbidrag. Hon talade om framtidens utmaningar med tydlig adress till den yngre väljarkåren. Opinionsmätningar visar att Angela Merkel är populär bland de unga. Den väljargruppen har det lägsta valdeltagandet och är därför extra viktiga att nå.

Men problemet är att en stor andel av de tillfrågade inte såg någon skillnad mellan de två kandidaternas politik. Det är ett större problem för utmanaren Martin Schulz. Om väljaren inte ser någon skillnad väger Merkels erfarenhet tungt. Schulz bakgrund som EU-politiker kommer inte i närheten av Merkels framgångar i handfast krishantering i en alltmer otrygg värld.

Merkels kristdemokratiska parti leder med omkring 15 procent över socialdemokratiska SPD, och de flesta tippar på en promenadseger för CDU och systerpartiet i Bayern, CSU. Det kan leda till mindre engagemang och mer soffliggande bland deras väljare.

Omkring hälften av väljarna har ännu inte bestämt sig för vilket parti de ska rösta på den 24 september. Det kommer att spela stor roll för regeringsbildningen hur det går för de mindre partierna.

Även om CDU/CSU blir största parti räcker det inte för att bilda regering. Angela Merkel måste hitta en eller flera partners. Förhandsspekulationerna handlar om en koalition med miljöpartiet De Gröna och det liberala partiet FDP.

Men det kan visa sig inte räcka för en majoritet. Då återstår en fortsättning på det nuvarande regeringsäktenskapet med Socialdemokraterna, vilket båda parter helst vill undvika. Då får Merkel leda en tredje så kallad stor koalition, på tyska kallad GroKo,” grosse Koalition” mellan två partier som står varandra nära i de flesta frågor. Det blev ännu tydligare under tv-duellen.
