Vittnet om orkanen Irma: ”Som att stå bakom en jetmotor”
Agnes Laurell

Orkanen Irma har nu på allvar tagit sig in mot land. På flera av öarna i Irmas väg har myndigheterna förberett sig för orkanen genom att stänga ned elnätet. Under hashtagen #Irma2017 skriver människor som fortfarande har tillgång till internet om orkanen.

En person som uppger att han befinner sig på ön Saint Martin skriver att det är som att befinna sig i en film han aldrig vill se. Han skriver att det kanske blir hans sista tweet innan elen stängs av.

TV: Orkanen Irma når rekordstyrka – drar in över första karibiska öarna

”Gud vilket oljud! Det är som att stå bredvid en jetmotor!! Det smäller konstant. Åtminstone flyttar inte betongtrappan på sig”, skriver han.

FN:s livsmedelsprogram, WFP, förbereder sig för att hjälpa människor efter orkanens framfart. ”WFP har flyttat material till norra Haiti och är redo att hjälpa 40 000 människor omedelbart om det skulle behövas” skriver de på Twitter.

TV: Så här ser orkanen Irma ut från rymden

På Antigua och Barbuda, där orkanen slog till först, stängde myndigheterna av strömmen och det var svårt att komma i kontakt med människor på öarna i flera timmar.

LÄS MER: Svenska Emelie: ”Jag är riktigt rädd”

En person skriver: ”Så kraftiga vindar att jag inte vet vilken planet det är.”

”Fortfarande ingen kontakt med Saint Martin”, skriver en annan person.

En person delar bilder på nedvälta träd och tak som har slitits av byggnader och skriver att de är de första bilderna från Saint-Barthélemy.

TV: Så får orkanen sin kraft

Irma uppgraderades under tisdagen till en orkan av kategori fem, den allra högsta på skalan. Under natten mot onsdag har vindhastigheter på över 80 meter per sekund uppmätts, vilket gör Irma till den kraftigaste orkan som någonsin har observerats över Atlanten.

Invånare på de karibiska öarna förbereder sig nu på katastrofala följder när orkanen drar fram.

– Faran i denna händelse liknar ingenting vi någonsin sett, säger Puerto Ricos guvernör Ricardo Rossello.
