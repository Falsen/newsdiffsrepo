Delstater stämmer Trump för skrotat migrantprogram
Marit Sundberg

Det så kallade Daca-programmet infördes av Obama 2012 och ger arbetstillstånd till personer som kom till USA illegalt som barn. På tisdagen sade justitieminister Jeff Sessions att programmet kommer att avslutas om sex månader, vilket ska ge kongressen tid att hitta en legal lösning för migranterna, skriver AP.

LÄS MER: Trump avslutar migrantprogram för unga

Personer som redan är inne i migrantprogrammet får stanna i USA till deras tillstånd går ut. Om tillstånden går ut före den 5 mars 2018 kan de förnya dem i ytterligare två år, förutsatt att de ansöker om det före den 5 oktober. Däremot tar programmet inte emot nya ansökningar.

Motståndare till programmet välkomnar Trumpadministrationens beslut, medan de som är för hävdar att det är grymt.

Delstaten Washingtons högste åklagare Bob Ferguson hävdar att beslutet går emot migranternas rättssäkerhet. Han befarar att uppgifterna som migranterna har lämnat under programmet kan komma att användas emot dem.

– Det är skandalöst, det är inte rätt, säger han enligt AP.

Rad missförhållanden

Washingtons guvernör Jay Inslee instämmer i kritiken.

– Det här är ytterligare en av ett rad missförhållanden som den här presidenten har försökt att pracka på den här stora nationen, säger han.

LÄS MER: ”Vi vill ha kvar Daca och visar att vi är papperslösa och orädda”

LÄS MER: Obama: ”Fråga om grundläggande anständighet”
