Analys: Valbomben ger hopp för demokratin
Johan RipåsAfrikakorrespondent

Oavsett om man stödjer Uhuru Kenyatta eller Raila Odinga ska man nog vara tacksam för domstolsutslaget. Domarna har gått igenom ett enormt material och fattat ett obekvämt beslut. Ett beslut som säger att man ställer höga krav på den demokratiska processen.

Man nöjer sig inte med att konstatera: ”Vi får räkna med felaktigheter i vårt haltande system”.

Domstolen har inte konstaterat ett medvetet och utbrett valfusk, utan att valmyndigheten inte förmått att hantera processen i enlighet med landets grundlag.

LÄS MER: Kenyas val ogiltigförklaras

Vi ska komma ihåg att de internationella observatörerna, med John Kerry i spetsen, kallade valet ”free and fair”. Det hade varit lätt att luta sig mot den backningen och låta udda vara jämnt.

Blir det våld nu? frågar många mig. Jag tror inte det. I alla fall inte i någon större utsträckning. Utan att gå in på befolkningsdynamiken tror jag att Kenyattas supportrar accepterar Högsta domstolens utslag.

Inom sextio dagar ska nytt val hållas. Nyckeln till seger blir valdeltagandet. Kenyattas kampanj har enorma resurser och ett stöd i regioner där valdeltagandet traditionellt är högt. Odinga får hoppas på att dagens utslag har taggat hans supportar att gå till valurnorna.

Det unika domstolsutslaget i Kenya ekar redan över hela kontinenten. Förhoppningsvis kan det bidra till att höja standarden på val i andra länder.

TV: Johan Ripås om domstolsutslaget: ”En bomb”
