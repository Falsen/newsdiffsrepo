Emma Idstrand efter jordskalvet i Mexiko: ”Larmet går i intervaller”
Marit Sundberg

Sent på torsdagskvällen, lokal tid, skakades Mexiko av den kraftigaste jordbävningen på hundra år. Många personer har omkommit.

Svenska Emma Idstrand befinner sig i San Cristóbal de las Casas i delstaten Chiapas i sydöstra Mexiko, där hon arbetar som koordinator för Kristna fredsrörelsen. Hon berättar att det var väldigt oroligt i staden under natten.

– Men nu verkar det som att folk är tillbaka på jobbet. Skolorna håller stängt i Chiapas i dag, myndigheterna håller fortfarande på att bedöma skadorna. Vi har ett larm i staden, i natt gick det konstant. Nu går det i intervaller för att visa människor var de kan få hjälp, säger hon till SVT Nyheter.

Själv vaknade hon av jordskalvet, vars epicentrum låg ungefär 30 mil från staden.

– Det är jordskalv i Chiapas rätt ofta så jag har varit med om det förut, men det här var klart mycket starkare än vi är vana vid. Elen slogs ut, sedan gick grannar ut på gatan och vi hörde larmet som gick i gång. Sedan kom elen tillbaka ganska snabbt.

TV: Hur stark är en jordbävning

Hon tyckte att det var obehagligt.

– Det kändes väldigt starkt och vi blev förstås oroliga, men vi har haft jordskalv många gånger innan. Det är något vi är bekanta med.

Emma Idstrand har ännu inte hunnit gå ut och sett hur staden har klarat jordskalvet.

– Just nu är det mest att telefonen går varm. Vi försöker på tag på alla som vi samarbetar med för att se att de mår bra och höra vad de kan behöva hjälp med.

LÄS MER: Svenska Åsa: Gatlyktorna vajade

LÄS MER: Här är bilderna som visar förödelsen i Guatemala
