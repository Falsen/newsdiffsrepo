Kraftig jordbävning i södra Mexiko
Jon Lindhe

Skalvet inträffade 23.49 på torsdagen lokal tid, utanför Mexikos södra kust. Epicentrum var på 33 kilometers djup, 97 kilometer sydväst om staden Pijijiapan, nära gränsen till Guatemala.

En tsunami med en högsta våghöjd på 0,7 meter har konstaterats vid Mexiko södra kust, enligt Pacific Tsunami Warning Center, rapporterar Reuters.

Antalet bekräftade dödsoffer är ännu så länge begränsat. I Mexiko har fem personer konstaterats döda, två av dem ska vara barn. I grannlandet Guatemala uppger Röda korset att två människor har dödats.

– Jordbävningen var väldigt stark. Allt skakade. Vi vaknade och jag bara tog min dotter och sprang ut ur huset. Vi är så rädda, säger Elvira Acevedo som bor med sin familj i Puerto Escondido vid den mexikanska kusten till TT.

– På nyheterna pratar de om att vattnet har börjat dra sig undan från stranden, det som händer vid en tsunami. Och det ligger många små samhällen utmed kusten, som helt saknar skydd. Det känns som att det kommer att bli riktigt hemskt.

Skalvet är det kraftigaste inom landets gränser sedan 1985, uppger mexikanska myndigheter.

35-åriga Liliana Villa var i sin lägenhet när skalvet inträffade. Hon berättar för Reuters hur hon flydde ut på gatan i pyjamas.

– Det kändes fruktansvärt och jag tänkte: nu faller det ihop.

En varning för kraftiga tsunamivågor utfärdades av Stilla havets varningcenter.

Varningen gäller för vågor de närmaste tre timmarna i Mexiko, Guatemala, El Salvador, Costa Rica, Nicaragua, Panama, Honduras och Ecuador.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet, till TT.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Jordbävningen har även känts i huvudstaden Mexico City, där byggnader skakat och boende flytt ut på gatorna, enligt vittnesuppgifter.

Svenska UD har inga uppgifter om skadade svenskar.

– Vi har inte några indikationer på att det finns svenskar som är drabbade, men ambassaden följer ärendet, säger Johanna Westlund, presskommunikatör på Utrikesdepartementet.

LÄS MER: Svenska Åsa: Det kändes starkt, gatlyktorna vajade

LÄS MER: Seismologen: Det är en osedvanligt stor jordbävning
