Kraftig jordbävning i södra Mexiko
Jon Lindhe

Antalet bekräftade dödsoffer är ännu så länge begränsat. I Mexiko har fem personer konstaterats döda. Två av dem är barn: det ena omkom när en vägg rasade, det andra ett spädbarn som dog på sjukhus när strömmen bröts och respiratorn slutade fungera.

I grannlandet Guatemala uppger Röda korset att två människor omkommit.

– På nyheterna pratar de om att vattnet har börjat dra sig undan från stranden, det som händer vid en tsunami. Och det ligger många små samhällen utmed kusten, som helt saknar skydd. Det känns som att det kommer att bli riktigt hemskt, säger Elvira Acevedo som bor med sin familj i Puerto Escondido vid den mexikanska kusten till TT.

Skalvet är det kraftigaste inom landets gränser sedan 1985, uppger mexikanska myndigheter, som anger en högre magnitud: 8,4. En rad efterskalv ska även ha känts.

35-åriga Liliana Villa var i sin lägenhet när skalvet inträffade. Hon berättar för Reuters hur hon flydde ut på gatan i pyjamas.

– Det kändes fruktansvärt och jag tänkte: nu faller det ihop.

Skalvet, med maginituden 8, inträffade kl 23.49 på torsdagen lokal tid. Epicentrum låg utanför Mexikos södra kust på 33 kilometers djup tio mil sydväst om staden Pijijiapan, nära gränsen till Guatemala.

En tsunami med en högsta våghöjd på 0,7 meter har observerats vid Mexikos södra kust, enligt Pacific Tsunami Warning Center, rapporterar Reuters.

En varning för kraftiga tsunamivågor utfärdades av Stilla havets varningcenter.

Varningen gäller för vågor med upp till tre meters höjd de närmaste tre timmarna i Mexiko, Guatemala, El Salvador, Costa Rica, Nicaragua, Panama, Honduras och Ecuador.

Jordbävningen har även känts i huvudstaden Mexico City, där byggnader skakat och boende flytt ut på gatorna, enligt vittnesuppgifter.

Svenska UD har inga uppgifter om skadade svenskar.

– Vi har inte några indikationer på att det finns svenskar som är drabbade, men ambassaden följer ärendet, säger Johanna Westlund, presskommunikatör på Utrikesdepartementet.

LÄS MER: Svenska Åsa: Det kändes starkt, gatlyktorna vajade

LÄS MER: Seismologen: Det är en osedvanligt stor jordbävning
