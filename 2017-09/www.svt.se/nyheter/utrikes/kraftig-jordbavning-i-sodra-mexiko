Kraftig jordbävning i södra Mexiko
Jon Lindhe

Skalvet inträffade sent på torsdagen vid Mexikos södra kust, på 33 kilometers djup och 123 kilometer sydväst om staden Pijijiapan, enligt Reuters.

En varning för kraftiga tsunamivågor utfärdades av Stilla havets varningcenter.

Varningen gäller för vågor de närmaste tre timmarna i Mexiko, Guatemala, El Salvador, Costa Rica, Nicaragua, Panama, Honduras och Ecuador.

Boende i Mexico City sprang ut på gatorna och larm tjöt i hela staden, enligt ögonvittnen.

– Jag har aldrig varit med om att marken rört sig så mycket. Först skrattade jag, men när elen försvann visste jag inte vad jag skulle göra. Jag ramlade nästan ihop, säger Luis Carlos Briceno, till Reuters.

Pelle Westerback är på turné i Mexiko med artisten Elliphant. De var på väg tillbaka från en spelning när skalvet slog till.

– Det började tjuta som när de ska spränga (vid ett bygge) i Stockholm, så vi trodde att det var en sprängning. Men Fernanda som är våran guide sa att ”nej det är en jordbävning”, och så helt plötsligt kom det en jordbävning, säger Pelle Westerback.

– Det kändes som att man surfade på marken. Det kom hundar springande på gatan, folk evakuerade sina hus, de kom ner i morgonrockar. När vi kom tillbaka till hotellet stod alla gäster på andra sidan gatan i filtar, fortsätter han.

Mer information kommer
