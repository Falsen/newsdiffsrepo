Kraftig jordbävning i södra Mexiko
Jon Lindhe

Skalvet inträffade sent på torsdagen vid Mexikos södra kust, på 33 kilometers djup och 97 kilometer sydväst om staden Pijijiapan, nära gränsen till Guatemala.

Skalvet är det kraftigaste inom landets gränser sedan 1985, uppger mexikanska myndigheter.

35-åriga Liliana Villa var i sin lägenhet när skalvet inträffade. Hon berättar för Reuters hur hon flydde ut på gatan i pyjamas.

– Det kändes fruktansvärt och jag tänkte: nu faller det ihop.

En varning för kraftiga tsunamivågor utfärdades av Stilla havets varningcenter.

Varningen gäller för vågor de närmaste tre timmarna i Mexiko, Guatemala, El Salvador, Costa Rica, Nicaragua, Panama, Honduras och Ecuador.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet, till TT.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Jordbävningen har även känts i huvudstaden Mexico City, där byggnader skakat och boende flytt ut på gatorna, enligt vittnesuppgifter.

Svenska UD har inga uppgifter om skadade svenskar.

– Vi har inte några indikationer på att det finns svenskar som är drabbade, men ambassaden följer ärendet, säger Johanna Westlund, presskommunikatör på Utrikesdepartementet.

Pelle Westerback är på turné i Mexiko med artisten Elliphant. De var på väg tillbaka från en spelning när skalvet slog till.

– Det började tjuta som när de ska spränga (vid ett bygge) i Stockholm, så vi trodde att det var en sprängning. Men Fernanda som är våran guide sa att ”nej det är en jordbävning”, och så helt plötsligt kom det en jordbävning, säger Pelle Westerback.

– Det kändes som att man surfade på marken. Det kom hundar springande på gatan, folk evakuerade sina hus, de kom ner i morgonrockar. När vi kom tillbaka till hotellet stod alla gäster på andra sidan gatan i filtar, fortsätter han.

Mer information kommer
