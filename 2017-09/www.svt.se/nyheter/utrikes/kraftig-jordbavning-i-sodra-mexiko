Kraftig jordbävning i södra Mexiko
Jon Lindhe

En varning för kraftiga tsunamivågor utfärdades tidigt av Stilla havets varningscenter. Borgmästaren i regionen Chiapas,  Manuel Velasco, uppmanar befolkningen att evakuera sina hem på grund av tsunamirisken:

– Just nu är det allra viktigaste att vi evakuerar människor som bor vid kusten, det är mycket viktigt att hemmen evakueras, säger han till tv-kanalen Foro.

– På nyheterna pratar de om att vattnet har börjat dra sig undan från stranden, det som händer vid en tsunami. Och det ligger många små samhällen utmed kusten, som helt saknar skydd. Det känns som att det kommer att bli riktigt hemskt, säger Elvira Acevedo som bor med sin familj i Puerto Escondido vid den mexikanska kusten till TT.

En tsunami med en högsta våghöjd på en meter har observerats utanför Salina Cruz, och flera mindre vågor har setts, rapporterar AP. Hittills har dock inga rapporter om skador orsakade av tsunamivågorna kommit in.

Antalet bekräftade dödsoffer är ännu så länge begränsat. I Mexiko har fem personer konstaterats döda. Två av dem är barn: det ena omkom när en vägg rasade, det andra ett spädbarn som dog på sjukhus när strömmen bröts och respiratorn slutade fungera.

I grannlandet Guatemala uppger Röda korset att två människor omkommit.

Skalvet inträffade kl 23.49 på torsdagen lokal tid. Epicentrum låg i havet sydväst om staden Pijijiapan nära gränsen till Guatemala, på 33 kilometers djup.  Skalvet är det kraftigaste på över hundra år uppger Mexicos president, Enrique Peña Nieto, som anger en magnitud på 8,2.

Enligt presidenten ska 62 efterskalv ha inträffat, det kraftfullaste med magnituden 7,2.  Peña Nieto sade också att en miljon hushåll var strömlösa under några timmar.De flesta ska nu ha fått tillbaka elektriciteten.

35-åriga Liliana Villa var i sin lägenhet när skalvet inträffade. Hon berättar för Reuters hur hon flydde ut på gatan i pyjamas.

– Det kändes fruktansvärt och jag tänkte: nu faller det ihop.

Jordbävningen har även känts i huvudstaden Mexico City, där byggnader skakat och boende flytt ut på gatorna, enligt vittnesuppgifter.

Svenska UD har inga uppgifter om skadade svenskar. Det finns cirka 1.000 svenskar bosatta i hela Mexiko och just nu är det lågsäsong för turismen.

– Vi har inte några indikationer på att det finns svenskar som är drabbade, men ambassaden följer ärendet, säger Johanna Westlund, presskommunikatör på Utrikesdepartementet.

LÄS MER: Svenska Åsa: Det kändes starkt, gatlyktorna vajade

LÄS MER: Seismologen: Det är en osedvanligt stor jordbävnin
