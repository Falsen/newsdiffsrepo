Kraftig jordbävning i södra Mexiko
Jon Lindhe

Ett av de värst drabbade områdena är staden Juchitán i regionen Oaxaca i södra Mexiko. På sociala medier sprids bilder på hur flera stora byggnader rasat. Bland annat har halva stadens rådhus kollapsat.

I staden Matias Romero i Oaxaca-regionen har ett hotell rasat men ingen ska ha dött enligt president Enrique Pena Nieto.

– Hela huset skakade och kändes som tuggummi. Lyset och internetuppkopplingen försvann direkt, säger Rodrigo Sobranes som bor i San Cristobal i Chiapas-regionen.

Antalet bekräftade dödsoffer är ännu så länge begränsat, men stiger. Enligt de senaste uppgifterna har 15 människor mist livet, uppger AFP. Två av dem är barn: det ena omkom när en vägg rasade, det andra ett spädbarn som dog på sjukhus när strömmen bröts och respiratorn slutade fungera.

I grannlandet Guatemala uppger Röda korset att minst två människor omkommit.

LÄS MER: Så har Guatemala drabbats

En varning för kraftiga tsunamivågor utfärdades tidigt av Stilla havets varningscenter och i  städer och byar längs kusten var det många människor som lämnade sina hem för att sätta sig i säkerhet.

En tsunami med en högsta våghöjd på en meter observerades utanför Salina Cruz, och flera mindre vågor har setts, rapporterar AP. Hittills har dock inga rapporter om skador orsakade av tsunamivågorna kommit in.

Skalvet inträffade kl 23.49 på torsdagen lokal tid och hade en magnitud på 8,2. Epicentrum låg i havet nära gränsen mot Guatemala, på 33 kilometers djup. Skalvet är det kraftigaste på över hundra år uppger Mexicos president, Enrique Peña Nieto, och har hittills följts av 62 efterskalv, det kraftfullaste med magnituden 7,2.

Peña Nieto sade också att en miljon hushåll var strömlösa under några timmar. De flesta ska nu ha fått tillbaka elektriciteten.

35-åriga Liliana Villa var i sin lägenhet när skalvet inträffade. Hon berättar för Reuters hur hon flydde ut på gatan i pyjamas.

– Det kändes fruktansvärt och jag tänkte: nu faller det ihop.

Jordbävningen har även känts i huvudstaden Mexico City, där byggnader skakat och boende flytt ut på gatorna, enligt vittnesuppgifter.

Svenska UD har inga uppgifter om skadade svenskar. Det finns cirka 1.000 svenskar bosatta i hela Mexiko och just nu är det lågsäsong för turismen.

– Vi har inte några indikationer på att det finns svenskar som är drabbade, men ambassaden följer ärendet, säger Johanna Westlund, presskommunikatör på Utrikesdepartementet.

LÄS MER: Svenska Åsa: Det kändes starkt, gatlyktorna vajade

LÄS MER: Seismologen: Det är en osedvanligt stor jordbävnin
