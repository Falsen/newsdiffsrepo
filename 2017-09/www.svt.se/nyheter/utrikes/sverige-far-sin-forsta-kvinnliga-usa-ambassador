Sverige får sin första kvinnliga USA-ambassadör
Carina BergfeldtUSA-korrespondent

På ett sätt är det lite tröttsamt att prata om det, att hon är kvinna – den första någonsin på posten. Det tas upp i varje intervju. Att meriterna inte får tala för sig själva.

Att hon kom till utrikesdepartementet 1994 och sedan dess har arbetat vid ambassaderna här i Washington DC, samt i Moskva (hon pratar ryska). Hon har arbetat vid Nato-delegationen samt vid EU-representationen i Bryssel. Har varit ambassadör i Budapest, chef för UD:s enhet för främjande och hållbart företagande samt utrikesråd för handelsfrågor. Och: så är hon första kvinnan på posten, hitskickad av en av världens första uttalade feministiska regeringar, till ett land där den nuvarande presidenten i sitt eget kabinett anställer tre män för varje kvinna. Så hon förstår frågan.

– Jag tror att det finns mycket att arbeta med inom den feministiska politiken när det gäller amerikanerna där vi kan vara intressanta, till exempel att få in kvinnor i sysselsättningen, vad det gör för att växa en ekonomi, så jag tror absolut att det finns områden där vi kan jobba tillsammans med den agendan.

På fredag träffar hon Donald Trump, i samband med att hennes utnämning blir formell.

– Jag kommer säga till honom att Sverige och USA har en lång och viktig relation och vi har många områden som vi samarbetar kring… handel, investeringar, innovationspolitik, försvarspolitik, utbyte mellan människor och folk och så vidare, så vi har saker att bygga på, och sedan har vi områden där vi inte delar syn och då är det viktigt att vara öppen med dem också.
