Karibien hukar inför ovädret Irmas framfart
Mathias Gerdfeldter

Ovädret Irma har nu, innan den väntas kasta sig in över flera karibiska länder, laddat på sig ytterligare kraft och uppdaterats till en mycket farlig tropisk storm av kategori 4, enligt orkancentret NHC.

Orkanvarningar har utfärdats för Antigua och Barbuda, Anguilla, Montserrat, St. Kitts och Nevis, St. Martin, Saba, St. Eustatius samt St. Maarten och St. Barts.

Irma väntas nå området på tisdagskvällen lokal tid, under natten mot onsdag svensk tid. Farhågorna är att Irma släpper loss uppåt 25 centimeter regn och att vågor på uppemot 7 meter orsakar ler- och jordsked och kraftfulla översvämningar.

– Vi betraktar Irma som en mycket betydande händelse, säger Ronald Jackson, vid karibiska katastrofcentret på Barbados.

LÄS MER: Forskaren om regnkaoset i USA: ”De större orkanerna blir kraftigare”

Kategori 4 är den näst högsta på den femgradiga orkanskalan, och medför också vindar på omkring eller över 60 meter per sekund, vilket riskerar att medföra stora skador på byggnader och natur.

Beredskapen har också höjts i Puerto Rico, Vieques, Culebra, Brittiska och Amerikanska Jungfruöarna, Guadeloupe och Dominica.

Också de amerikanska östkustsdelstaterna Florida, Georgia samt South Carolina och North Carolina håller ett öga på Irma om ovädret viker norrut.

LÄS MER: Krönika: Vad skulle du göra om ditt hem fylldes av vatten?

I Florida har myndigheterna under måndagskvällen utlyst undantagstillstånd, då Irma redan nu beräknas slå mot delstatens sydligaste områden framåt helgen. Även Puerto Rico har utlyst undantagstillstånd.

De områden i USA som i förra veckan drabbades hårdast av det tidigare tropiska ovädret Harvey, Texas och Louisiana, förväntas inte ligga i den nya orkanens bana.

TV: Harvey – detta har hänt

Sammanlagt har minst 60 människor hittills bekräftats döda efter Harveys förödande framfart, där historiska regnmängder föll på sina håll, men dödsiffran väntas fortsatt stiga.
