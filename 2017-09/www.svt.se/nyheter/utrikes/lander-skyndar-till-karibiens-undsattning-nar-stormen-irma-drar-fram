Länder skyndar till Karibiens undsättning när stormen Irma drar fram
TT

Omkring 200 franska soldater, räddningsarbetare och sjukvårdspersonal har flugits till Karibien där räddningsinsatserna koordineras från ön Guadeloupe. Frankrikes president Emmanuel Macron lovar att åka till Karibien så fort som möjligt, utan att ”störa räddningsarbetet”.

– Förstörelsen är massiv, säger den franska inrikesministern Gérard Collomb till AFP.

– Fokus ligger nu på att få in nödhjälp till människor... bestående av mat och vatten för 40 000 människor för de kommande fem dagarna, säger Nederländernas inrikesminister Ronald Plasterk.

Den nederländska flottan har två fartyg på plats i området med helikopter och mat ombord, två militärplan och minst 100 soldater. Också två fartyg ur den brittiska flottan är på väg till de drabbade områdena.

Flera hjälporganisationer mobiliserar också, bland dem Oxfam som har team på plats i Haiti, Kuba och Dominikanska republiken.

– Viktigast är att få fram rent vatten till den drabbade norra regionen. 70 procent av hushållen saknar vatten och el, säger Camila Minerva Rodríguez, fältchef för Oxfams team i Santa Domingo, Dominikanska republiken, till TT.

Organisationen uppskattar att omkring 270 000 människor på ön är direkt drabbade genom skador på hus, evakueringar eller är instängda i sina hem av översvämningarna efter mycket kraftiga regn.

Risken för spridning av sjukdomar som kolera är stor. Också jordbruket på ön, där många lever i fattigdom, drabbas hårt, enligt Oxfam.
