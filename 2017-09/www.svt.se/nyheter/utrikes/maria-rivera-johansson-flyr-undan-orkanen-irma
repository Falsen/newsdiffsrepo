Maria Rivera Johansson flyr undan orkanen Irma
Marit Sundberg

Irma har slagit till mot de första öarna i Karibien och drar vidare in mot Dominikanska republiken, Haiti och Kuba.

Orkanen väntas passera förbi norr om Puerto Rico på onsdagskvällen, lokal tid (natten till torsdag, svensk tid). Men det har redan börjar regna och blåsa, berättar svenska Maria Rivera Johansson som bor i huvudstaden San Juan tillsammans med sin man.

TV: Så här ser orkanen Irma ut från rymden

Hon har beslutat sig för att ta skydd längre inåt landet i byn Bayamon, där hennes svägerska som har betonghus bor.

Maria Rivera Johansson kommer ursprungligen från Göteborg, men har bott i Puerto Rico i nio månader där hon arbetar som frilanskock. Hon har aldrig upplevt något liknande förut.

”Är jätteläskigt. Inte kunnat sova på två dagar. Man vet inte vad som väntar, är som att vänta på jultomten men hemskt. Jag är helt panikslagen, började packa för två dagar sedan”, skriver hon i ett meddelande till SVT Nyheterna eftersom det inte går att ringa.

Hon och maken har laddat upp med vatten, mat och grill eftersom de befarar att de kommer att vara utan ström i några veckor eller månader efter Irmas framfart. Hon berättar att det har varit hysteriskt i matbutikerna.

”Men i dag är det ganska lugnt, de har varit med förr. Men som sagt denna är väldigt farlig, aldrig varit kategori fem här.”

LÄS MER: ”Som att stå bakom en jetmotor”

LÄS MER: Svenska Emelie: ”Jag är riktigt rädd”
