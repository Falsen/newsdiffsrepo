Kenyattas vrede mot HD: ”Det kan inte fortsätta så här”
TT

Även om Kenyatta fortfarande säger att han finner sig i beskedet att nyval måste hållas, så uttrycker presidenten i dag stor vrede mot Högsta domstolens representanter i allmänhet, och chefsdomaren David Maraga i synnerhet.

– Varje gång vi gör något så kommer en domare ut och hindrar det. Det kan inte fortsätta så här, säger Kenyatta och tillägger att ”det är ett problem och vi måste fixa det”.

LÄS MER: Kenyas val ogiltigförklaras

– Jag tror att ämbetsskrudarna som de bär får dem att tro att de är smartare än oss övriga kenyaner. Maraga tror att han kan upphäva folkets vilja. Men vi ska visa dig, att folkets vilja inte kan stjälpas av ett fåtal, fortsätter presidenten.

Det var efter att oppositionskandidaten Raila Odinga överklagat resultatet från presidentvalet i augusti som domstolen började sin granskning, och kom fram till att landets valkommission begått ”oegentligheter och olagligheter” under valprocessen.

Ett nytt val måste därför hållas inom 60 dagar.

Kort efter beskedet kom i fredags manade Kenyatta till lugn och underströk att han ”inte är i krig med oppositionen”.

LÄS MER: Johan Ripås om läget i Kenya
