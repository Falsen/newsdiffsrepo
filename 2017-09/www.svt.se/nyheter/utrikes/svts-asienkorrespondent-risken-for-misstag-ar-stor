SVT:s Asienkorrespondent: “Risken för misstag är stor“
Erik Wikén

Sydkorea genomförde under tisdagen stora militärövningar till sjöss. Övningarna kom två dagar efter att Nordkorea genomfört sitt hittills största kärnvapentest.

– Jag tror inte att någon av aktörerna drömmer om att få starta ett anfall mot endera parten. Men i stridens hetta, när orden och handlingarna blir upptrissade, blir också risken för misstag stora, säger SVTs Asienkorrespondent Susan Ritzén i Morgonstudion under tisdagen.

Nordkoreas kärnvapentest, som genomfördes under söndagen, ledde dessutom till att FN:s säkerhetsråd under måndagen höll ett extrainsatt möte, där flera länder kom med kraftiga fördömanden.

– Vi har inte hört den typen av retorik från så många medlemmar i säkerhetsrådet tidigare. Kina sa bestämt ifrån att: ”vi kommer aldrig tolerera kaos och krig på Koreahalvön”. Sydkorea var också tydliga med hur uppretade de är, säger Susan Ritzén.

Samtidigt manade flera medlemmar i säkerhetsrådet till besinning för att försöka bromsa eskaleringen av konflikten.

– Många länder, bland annat Ryssland, betonar nu vikten av att parterna besinnar sig och försöker hitta en väg tillbaka till förhandlingsbordet, säger Susan Ritzén.

Enligt uppgifter till den sydkoreanska tidningen Asia Business Daily har Nordkorea setts flytta en interkontinental ballistisk robot mot landets västkust, där det finns en anläggning för uppskjutning av robotar. Risken för ytterligare provskjutningar från Nordkorea är därmed stor menar Susan Ritzén.

– De här missilerna, som enligt uppgift forslas till västra sidan av Nordkorea, kan vi nog ta för givet att de kommer att användas. Det råder inget tvivel om det, säger Susan Ritzén.
