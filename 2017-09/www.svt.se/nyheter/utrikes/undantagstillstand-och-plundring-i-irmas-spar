Undantagstillstånd och plundring i Irmas spår
Jon Lindhe

Nödhjälp har nu börjat anlända efter att nederländska trupper röjt landningsbanan på flygplatsen på Saint-Maarten, som den nederländska delen av Saint-Martin heter. Förödelsen uppges vara enorm, både el- och vattenförsörjningen är utslagen.

Från både den franska och den nederländska delen av ön kommer rapporter om omfattande plundring av tv-apparater, mat och vatten. Enligt Omni har ett vittne tidigare berättat för den holländska tidningen AD att människor på gatorna är beväpnade med revolvrar och macheteknivar.

Frankrikes inrikesminister Gerard Collomb uppger att nio människor har dött och sju saknas på franska Saint-Martin och Saint-Barthélemy. 112 människor ska också vara skadade och dödssiffran kan stiga, enligt the Guardian.

LÄS MER: Ön Saint-Martin totalförstörd: ”Jag har ingenting kvar”

Både Nederländerna och Frankrike har sänt trupper, krigsskepp och helikoptrar till ön för att undsätta lokalbefolkningen och hjälpa polisen upprätthålla ordningen.

På de brittiska Jungfruöarna har undantagstillstånd utlysts och det finns obekräftade uppgifter om dödsfall. Vägar uppges vara stängda och kommunikationen delvis utslagen, enligt the Guardian.

På Bahamas inväntar befolkningen nu orkanens Irmas ankomst. Stephen Russell vid Bahamas nationella krismyndighet är orolig då hundratals människor vägrat följa myndigheternas evakueringsorder, enligt the Guardian.

Samtidigt som de drabbade karibiska öarna återhämtar sig efter Irmas framfart har en ny orkan, vid namn Jose, tilltagit i styrka och närmar sig öarna. Det är ännu oklart om den kommer följa samma väg som Irma.

LÄS MER: Turister evakueras från Kuba
