FN-ambassadören: USA:s tålamod är inte oändligt
TT

Säkerhetsrådet inledde sitt extrainsatta möte i New York vid 16-tiden svensk tid. Redan innan det tog fart har länder fördömt Nordkoreas kärnvapensprängning i hårda ordalag.

USA:s FN-ambassadör Nikki Haley sa inför mötet att USA:s tålamod ”inte är oändligt” och att Nordkoreas ledare Kim Jong-Un ”ber om krig”. FN måste vidta de starkaste möjliga åtgärderna mot Nordkorea enligt Haley.

Under mötet manade Kinas FN-ambassadör Liu Jieyi Nordkorea att sluta ta felaktiga beslut som förvärrar situationen, enligt Reuters.

Rysslands FN-ambassadör säger att en militär insats i konflikten på Koreahalvön inte kommer att vara lösningen. Nordkoreas kärnvapentest är dock något ytterst allvarligt, enligt ambassadören Vasilij Nebenzia.

– Freden i regionen är i stor fara.

Han säger att det finns ”ett akut behov av att hålla huvudet kallt och avstå från alla åtgärder som kan eskalera spänningar”.

– En samförstående lösning på kärnvapen och andra problem som plågar den koreanska halvön kan uppnås endast genom diplomatiska kanaler, säger Nebenzia.

Sydkoreas FN-sändebud uppmanar säkerhetsrådet att införa sanktioner som regimen i Pyongyang verkligen känner av. Han manar också Nordkorea att vända bort från den självdestruktiva väg som landet slagit in på.

Under måndagen kom rapporter från Sydkorea som indikerar att Nordkorea verkar förbereda nya ballistiska robotavfyrningar. Det kan röra sig om en långdistansrobot enligt försvarsministeriet.

LÄS MER: Sydkorea: Nordkorea förbereder en ny robot

Sydkorea har genomfört en militärövning med ballistiska robotar och stärker sitt robotförsvarssystem efter Nordkoreas senaste kärnvapentest.

LÄS MER: Pentagon: Hot mot USA kommer att bemötas militärt

Texten uppdateras
