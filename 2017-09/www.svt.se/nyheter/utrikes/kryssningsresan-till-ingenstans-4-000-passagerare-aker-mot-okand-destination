Kryssningsresan till ”ingenstans”– 4.000 passagerare åker mot okänd destination
Ann Edliden

Under tisdagen den 5 september meddelade rederiet att man inte kunde anlägga vid hamnarna i Mexiko eftersom orkanen Irma skulle skära av fartygets resväg. Fartyget vände om och anlände till Miami igen på torsdagen, två dagar tidigare än beräknat. Hundratals passagerare valde att lämna fartyget i förtid, men de flesta valde att stanna kvar på grund av osäkerheten över vad som kommer att hända när Irma drar in över Florida.

De kunde välja att åka tillbaka hem till sina hus, säkra dem och försöka ta sig från delstaten via hyrbilar eller flyg innan det var för sent. Men många avstod.

De valde i stället en ”kryssning till ingenstans”, som innebär att ”Norwegian Escape” nu kommer att fortsätta mot Västindien, bort från orkanen. Även passagerare från systerskeppet ”Norwegian Sky” fick välja om de vill fortsätta sin kryssning i stället för att åka hem.

LÄS MER: Största evakueringen i Florida på över tio år

– Vi talade om för gästerna att vi inte kan bekräfta när de kommer att komma tillbaka, men att vi kommer anstränga oss till det yttersta för att föra fartyget i hamn igen när det är möjligt, säger Norwegian Cruise Line:s talesperson Vanessa Piciarello till Reuters.

Den farliga och kraftfulla orkanen Irma har redan orsakat förödelse på flera karibiska öar. Beroende på vilken väg orkanen tar kommer ”Norwegian Escape” att ändra sin rutt på väg mellan Karibien och Florida.

Picariello säger att fartygets rutt går västerut, men hon har inte fått mer exakta uppgifter än så.

– Gästerna ska kunna njuta av sin kryssning och kunna lita på att vi för dem i säkerhet undan stormen, säger Vanessa Piciarello.

LÄS MER: ”Vi skulle på vår drömsemester”

Margaret Cunningham, en passagerare från Washington, säger till nyhetsbyrån att hon bestämde sig för att stanna ombord med sin man Mike efter att kaptenen försäkrade dem om att fartyget kunde undvika Irma.

– De har försäkrat oss att vi inte kommer att få slut på mat och vatten. De kommer heller inte att få slut på alkohol, så vi kommer stanna och försöka njuta av resan, säger hon.

Hennes medpassagerare Barbara Engel misslyckades med att boka flyg hem till Dallas. Hon säger att stanna på skeppet var hennes bästa alternativ.

– Jag har allt jag behöver och vi kan säkert ta oss snabbt från stormen om det behövs. Jag tror att jag är på den bästa möjliga platsen för mig just nu.
