Golfarna fortsätter spela – medan elden slukar hela skogen bakom deras ryggar
Henrik Sköld

Beacon Rocks golfbana ligger i delstaten Washington, inte långt från området där en 125 kvadratkilometer stor skogsbrand under ett par dagar rasat.

Under onsdagen delade golfbanan en serie bilder på sin Facebooksida, där de med skräckblandad förtjusning visade upp sina medlemmars dedikation till sporten.

Användare reagerade med häpnad – och många ansåg att bilderna var fejkade i Photoshop.

Golfbanans chef Mark Mayfield bekräftar att spelandet har ägt rum så som på bilderna, men berättar för CNN att Columbiafloden bildat en naturlig barriär mellan banan och skogsbrandens område, och att golfarna därför var betydligt säkrare än det såg ut.

Under torsdagen hade spelarna försvunnit, på grund av den tjocka brandröken, enligt Mayfield, men golfrestaurangen är öppen som vanligt.
