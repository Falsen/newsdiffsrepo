USA ger Sydkorea fria händer att rusta upp
Jon Lindhe

Tidigare har Sydkoreanska stridsspetsar fått väga max 500 kilo, men den begränsningen slopas alltså efter dagens toppmöte.

Enligt SVT:s Asienkorrespondent Susan Ritzén har den sydkoreanska ledningen helt ändrat tonfall efter den senaste tidens händelser i Nordkorea.

– Vi ser helt klart en ny doktrin från Sydkorea. Den nya presidenten Moon lovade tidigare att åka till Nordkorea och prata med Kim Jong-Un om det skulle behövas. Men nu säger Sydkoreas försvarsminister att man vill straffa Nordkorea och att man vill samarbeta och rusta upp tillsammans med USA, säger Susan Ritzén.

Sydkorea har genomfört en militärövning med ballistiska robotar som svar på Nordkoreas kärnvapentest. I övningen simulerades en attack mot ett område i Nordkorea där landet testat kärnvapen, skriver TT.

Vid dagens möte i FN:s säkerhetsråd var retoriken hård från många länder. SVT:s USA-korrespondent Carina Bergfeldt beskriver en pressad situation och en oro för Nordkoreas nästa drag.

– Man är rädd för att de ska skjuta en raket i riktning mot Guam, för att visa att de kan och vågar. Eftersom USA:s försvarsminister Mattias igår sa att om de gör de så kommer USA svara med full kraft, säger Carina Bergfeldt och fortsätter:

– Många här önskar att någon kunde säga att ”nu backar vi” men istället är det full fart framåt.

LÄS MER: Allt du behöver veta om Guam – och varför

LÄS MER: FN-ambassadören: USA:s tålamod är inte oändligt
