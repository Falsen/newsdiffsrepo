Dödssiffran stiger i orkanen Irmas framfart
TT

Sex dödsoffer har hittats på ön Saint Martin.

– Det här är inte den slutgiltiga dödssiffran. Det finns risk för ytterligare upptäckter, säger Eric Maire, talesperson för ögruppen Guadeloupe.

Under torsdagsmorgonen, svensk tid, drog orkanen in över Puerto Rico och omkring 900 000 människor har drabbats av strömavbrott, enligt myndigheterna.

Enligt Puerto Ricos räddningstjänst saknar omkring 50 000 människor vatten.

Myndigheterna kämpar med att nå de mindre öarna, som drabbats svårt av orkanen, med nödhjälp.

Frankrikes utrikesdepartement meddelade tidigare att två människor omkommit och att två skadats allvarligt på öarna Saint-Barthélemy och Saint-Martin.

TV: Så här ser orkanen Irma ut från rymden

Öarna Antigua och Barbuda har drabbats särskilt hårt. Den låglänta korallön Barbuda har blivit ”helt förstörd”. 95 procent av alla bostäder är skadade och 30 procent av dem raserade, enligt premiärministern i området, Gaston Browne. Ön har omkring 1 700 invånare.

– Det är helt förödande, Barbuda ligger under rasmassor, säger han.

LÄS MER: ”Som att stå bakom en jetmotor”

Enligt Browne har en person bekräftats död på Barbuda. Ett dödsoffer har även bekräftats på ön Barbados.

Irma, med vindar på över 83 meter per sekund, förväntas nå den amerikanska delstaten Florida på lördag eller söndag. Det blir då den andra stora orkanen som drar in över USA:s fastland på lika många veckor.

LÄS MER: Svenska Emelie: ”Jag är riktigt rädd”
