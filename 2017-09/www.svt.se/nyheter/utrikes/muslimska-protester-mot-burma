Muslimska protester mot Burma
TT

Turkiets president Recep Tayyip Erdogan har sagt att befolkningsgruppen rohingya står inför ett ”folkmord”. Nu ska han lyfta frågan i FN:s generalförsamling och sätta press på världens ledare så att de ska göra mer för att hjälpa den utsatta minoriteten.

Pakistans utrikesdepartement har uttalat sin oro och Maldiverna bryter handelsförbindelserna med Burma tills regeringen vidtagit åtgärder för att stoppa förföljelsen.

Utanför Burmas ambassad i Jakarta i Indonesien hölls demonstrationer samtidigt som Indonesiens utrikesminister Retno Marsudi träffade Aung San Suu Kyi för att försöka få regeringen att lösa krisen.

Aung San Suu Kyi kritiseras för att hon inte uttalat sig sedan de senaste stridigheterna bröt ut, i slutet av augusti.

– Uppriktigt sagt, jag är missnöjd med Aung San Suu Kyi, säger Malaysias utrikesminister Anifah Aman.

Även fredspristagaren Malala Yousafzai har uttalat sig angående situationen i Burma. Hon uppmanar Aung San Suu Kyi att agera.

– Världen väntar och muslimska Rohingyer väntar, säger Malala Yousafza.

Tjetjeniens president Ramzan Kadyrov kallar situationen i Burma för ”ett folkmord på muslimer” och kallade till en stor demonstration till stöd för rohingya på måndagen. Enligt Nyhetsbyrån AP samlades tiotusentals personer i huvudstaden Grozny.

Även i Moskva förekom det protester under måndagen. Cirka 800 personer samlades utanför Burmas ambassad för en otillåten protest och rysk polis arresterade ett 20-tal människor enligt AP.
