Prins Henrik: Saknar respekt för min fru
Fanny Renman

Tidigare har den danska prinsen väckt uppmärksamhet genom sina uttalanden om att han inte vill begravas intill drottningen i Roskilde. Nu utvecklar han sina tankar i en intervju med tidningen Se og Hør.

LÄS MER: Danska prins Henrik vill inte begravas med sin fru drottningen

– Hon gör narr av mig. Jag har inte gift mig med drottningen för att bli begravd i Roskilde.

Beslutet togs som en följd av många års missnöje med sin titel inom kungahuset. Prins Henrik har länge öppet yttrat sin besvikelse över att fortsatt tituleras prins, och inte kung, som äkta make till regerande drottning Margrethe.

Han påpekar att han och drottningen älskar varandra.

– Min fru har bestämt att hon gärna vill vara drottning, och det är jag mycket glad för, säger prins Henrik.

– Men hon ger inte den respekt som en vanlig hustru ska ge sin äkta make, säger han.

Enligt tidningen reser nu drottning Margrethe till sin make på slottet Château de Cayx i Frankrike, där hon ska tillbringa de kommande två veckorna.

LÄS MER: Prins Henrik går i pension
