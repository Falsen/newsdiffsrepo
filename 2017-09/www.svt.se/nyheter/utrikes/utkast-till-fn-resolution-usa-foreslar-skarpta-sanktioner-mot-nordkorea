Utkast till FN-resolution: USA föreslår skärpta sanktioner mot Nordkorea
Marit Sundberg

Förra helgen genomförde Nordkorea av allt att döma sitt sjätte kärnvapentest. Nu föreslår USA hårdare sanktioner mot diktaturen, skriver BBC.

LÄS MER: Nordkorea har genomfört nytt kärnvapentest

Enligt ett utkast till en FN-resolution som cirkulerar bland medlemmarna i säkerhetsrådet radas flera möjliga åtgärder upp. Bland annat vill USA införa ett totalt förbud mot export av oljeprodukter till Nordkorea samt ett importförbud av textilvaror från landet. Dessutom vill man förbjuda nordkoreaner från att arbeta utomlands, något som framför allt berör Kina och östra Ryssland.

USA föreslår också att frysa diktatorn Kim Jong-uns och den nordkoreanska regeringens tillgångar. De ska även beläggas med inreseförbud.

Men både Kina och Ryssland, som levererar olja till Nordkorea, väntas motsätta sig nya sanktioner.

Kinas utrikesminister Wang Yi sade på torsdagen att säkerhetsrådet bör svara genom att ”vidta nödvändiga åtgärder”, men utvecklade inte närmare vad han menade. Samtidigt tillade han att sanktioner och påtryckningar bara är halva lösningen på problemet, den andra halvan är dialog och förhandlingar.

FN har sedan tidigare infört hårda sanktioner mot Nordkorea med syfte att sätta stävja landets vapenprogram. Efter Nordkoreas robottester i juli införde säkerhetsrådet ytterligare sanktioner i form av importförbud av nordkoreansk järn, kol, bly, blymalm, järnmalm och skaldjur. Samtidigt förbjöds medlemsländerna att ge arbetstillstånd till fler nordkoreaner.

Åtgärderna väntades minska Nordkoreas exportinkomster med över en miljard dollar (cirka åtta miljarder kronor), vilket motsvarar en tredjedel av landets exportinkomster förra året.

LÄS MER: FN:s säkerhetsråd inför nya sanktioner mot Nordkorea

LÄS MER: USA förbjuder resor till Nordkorea
