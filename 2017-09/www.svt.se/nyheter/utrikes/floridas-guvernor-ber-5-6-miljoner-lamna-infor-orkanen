Floridas guvernör ber 5,6 miljoner lämna inför orkanen
Ann Edliden

Irma, som under fredagen nedgraderades till kategori 4, var åter uppgraderad till kategori 5 med en vindstyrka på 72 meter per sekund när den drog in mot Kuba tidigt på lördagsmorgonen svensk tid, enligt USA:s orkancenter NHC.

-Vindarna är väldigt starka, de kommer och går och det är strömavbrott, säger Anaida González som tar skydd i provinsen Camagüey i centrala Kuba.

Den amerikanska delstaten Florida ber 5,6 miljoner människor, eller en fjärdedel av befolkningen, att evakuera inför orkanen Irmas ankomst, enligt delstatens räddningstjänst.

Andrew Sussman, chef för Floridas orkanmyndighet, säger att de berörda är de som bor i den södra halvan av delstaten, samt de som bor i inlandet i undermåliga bostäder.

”Det här är så allvarligt som det kan vara.  Ingenstans i Florida Keys kommer det att vara säkert. Evakuera nu”, skriver den nationella vädertjänsten på Twitter.

”Den här morgonen är sista chansen att evakuera”.

LÄS MER: 4.000 passagerare åker mot okänd destination

Floridas guvernör Rick Scott har uppmanat invånarna att evakuera, särskilt de som bor i kustområden som kan översvämmas på grund av de stora vattenmassorna som väntas med orkanen.

– Om du har blivit beordrad att evekuera, lämna nu. Inte i kväll, inte om en timme, nu, sa guvernören på fredagskvällen.

Florida är USA:s tredje största delstat med omkring 21 miljoner invånare.
