Orkanerna Jose och Katia lurar ute till havs
Marit Sundberg

Ett tiotal personer har bekräftats döda i orkanen Irmas spår och det kan bli fler dödsfall när vädersystemet drar vidare längs norra Karibien för att nå USA i helgen. Men Irma är inte den enda orkanen som är aktiv, tvärtom har det varit ovanligt många så här tidigt på säsongen som brukar vara mellan september och november.

Näst i tur att gå in över land är Jose och Katia.

Jose ligger fortfarande ute i Atlanten. Det är svårt att bedöma vilken bana orkanen kommer att ta, men sannolikt kommer den att gå ungefär samma väg som Irma och drabba norra Karibien på lördagen.

– Men den ser ut att ta en lite ostligare bana än Irma och vika av norrut lite tidigare. Förmodligen kommer den inte att drabba så stora områden som Irma, men kan nosa på några karibiska öar, säger Per Stenborg.

För tillfället är Jose en klass 2-orkan, men den väntas kulminera i en klass-3-orkan när den närmar sig den karibiska övärlden och nå en vindhastighet på 58 meter i sekunden. Det är oklart om den når USA.

LÄS MER: Dödssiffran stiger i orkanen Irmas framfart

Samtidigt lurar Katia i Mexikanska golfen. Orkanen väntas nå Mexikos ostkust på fredagen eller lördagen, då den kulminerar i en kategori 2-orkan.

– Katia är en liten luring. Den rör sig nästan inte alls just nu, det är svårt att avgöra när den slår in över Mexikos ostkust. Men den kommer att beröra ett mindre område och dö ut ganska snabbt när den kommer in över land.

Båda orkanerna är betydligt beskedligare än Irma, som har varit en kategori 5-orkan i över ett dygn och nått en vindhastighet på 80 meter i sekunden.

– Jämför man med Irma är de här ingenting, men det är ändå tropiska orkaner så de kan vålla skador och förödelse även om det inte alls är i samma omfattning.

LÄS MER: Så får orkanerna sina namn

TV: Så ser fruktade orkanen Irma ut från rymden
