Invånare i Florida evakuerar undan orkanen Irma
Marit Sundberg

På onsdagsmorgonen beordrade det administrativa området Monroe County, med ungefär 80.000 invånare, den första obligatoriska evakueringen i USA med anledning av Irma. Orkanen utgör ett betydande hot mot södra delen av Florida. Såväl turister som invånare beordras att flytta på sig, skriver Washington Post.

TV: Så här ser orkanen Irma ut från rymden

I Key West har hotell och många andra affärsverksamheter redan stängt och flygplatsen väntas stänga senare under dagen. Även skolor och kontor har börjat stänga.

Människor hamstrar förnödenheter. Mataffärer har sålt slut på flaskvatten och bensinstationer har börjat få slut på drivmedel.

Affärsinnehavare och invånare barrikaderar för fönster och drar upp båtar ur havet. Motorvägen från ögruppen till fastlandet är full av bilar.

– Vi försöker säga till människor med eftertryck att de måste evakuera. Man har inte råd att stanna kvar på en ö med en kategori fem-orkan på väg, säger Martin Senterfitt, chef för krisoperationscentralen i Monroe County, till Washington Post.

Carolyn Boutte i Key West var på jakt efter bensin på tisdagen så att hon och hennes make kunde evakuera. De första tre bensinstationerna hade redan slut på bränsle, men till slut kunde hon tanka efter att ha köat i 45 minuter.

– Min man och jag packar in hunden och vår Harley Davidson. Om inte orkanen ändrar väg, ger vi oss av härifrån under de kommande dagarna, säger Carolyn Boutte till Washington Post.

LÄS MER: ”Som att stå bakom en jetmotor”

LÄS MER: Svenska Emelie: ”Jag är riktigt rädd”
