Här är Turkiets president Tayyip Recep Erdoğan älskad
Ulf Mattmar

Tänk er att någon skulle vara så passionerat moderat att denne döpte sina döttrar till Anna, Kinberg och Batra. Eller så blind av kärlek till statsministern att de tre sönerna fick heta Kjell, Stefan och Löfven (ja, statsministern heter Kjell). I Sverige skulle ett sådant tilltag knappast ses som ett friskhetstecken.

I Turkiet däremot har familjen Akinci hyllats som sanna patrioter. Att de trillingarna skulle heta Tayyip, Recep, och Erdoğan var självklart, säger pappa Kemal.

Vi har åkt till Sivas, en stad av ungefär Malmös storlek på den Anatoliska högplatån. Det är i de här trakterna som stödet för president Erdoğan och hans AK-parti är störst.

LÄS MER: Hundratusentals firar stoppat kuppförsök

Familjen Akincis beslut att döpa trillingarna efter sin idol var ingen nyck. De hör till de många turkar som upplever att deras liv blivit bättre under Erdoğan. De kommer från enkla omständigheter men bor i dag i en modern lägenhet i ett nybyggt hus. Utanför är vägarna nyasfalterade och gatubelysningen fungerar.

– När jag var barn fanns det knappt några läkare på sjukhuset, i dag är de många och de kommer till och med hem till oss om någon är sjuk, säger Kemal.

Pappa Kemal är bagare och har stått i ugnarnas hetta sedan har var tretton. Han hör till de som har tjänat på Erdoğans satsningar och han är oändligt tacksam.

– Han är den störste ledare Turkiet haft sedan Atatürk, säger han och pekar på Erdoğanporträttet ovanför soffan.

Atatürk, det moderna Turkiets grundare, är överallt närvarande. I minsta by finns en Atatürkstaty och hans bild sitter på hundratusentals väggar.

En och annan kolumnist har vågat antyda att Erdoğan inte står ut med den våldsamma personkulten av Atatürk, inte minst för att denne stod för en helt andra ideal än hans egna islamistiska. Några ser tecken på att demonteringen av Atatürk så smått har börjat. Sedan ett par år inleds till exempel inte längre varje skoldag med att barnen svär en trohetsed till Atatürk.

LÄS MER: Merkel vill inte ha Turkiet i EU

Ännu finns inga tecken på att masstillverkning av Erdoğanstatyer förbereds – men om familjen Akinci fick råda är det hög tid att börja.

– Om Gud vill kommer Turkiet att ha lika många statyer av Erdoğan som av Atatürk, säger Kemal Akinci. Men det ska vara statyer som visar att han inte är någon diktator, det är viktigt.

Vill bli ihågkommen som stor ledare

Den politiske kolumnisten Levent Gültekin säger att presidenten självklart har som mål att skriva in sig i den turkiska historien som en stor ledare.

– Men det viktigaste för honom är att bli ihågkommen som den man som gav de religiösa turkarna självförtroendet åter.

Medelklassen i de stora städerna gillade Atatürks kraftfulla och framgångsrika reformer att modernisera Turkiet. Men att han förbjöd slöjor och kraftigt tonade ned islams inflytande var aldrig populärt bland landets traditionella och religiösa miljoner. Nu känner de vinden i ryggen, president Erdoğan tänker och känner som de gör.

Det är också här vi hittar en viktig pusselbit till familjen Akincis gränslösa kärlek. Känslan av att Gud står på presidentens sida.

Att Erdoğan skulle föra landet i en odemokratisk riktning är dumheter, säger de samfällt. De litar på sin president när han säger att de tiotusentals oliktänkande som fängslats är terrorister.
