På andra sidan floden ruvar diktaturen
Susan RitzénKorrespondent Nordkorea

Vi följer floden Yalu längs gränsen och kan blicka rätt in i Nordkorea. Där finns just ingenting. Soldater sägs ligga nergrävda i diken, men det ser fridfullt ut i världens just nu mest spända område.

Och vi är inte alls ensamma. Kinesiska gränsstaden Dandong lockar hundratusentals nordkoreaturister, de flesta är kineser.

LÄS MER: Missilen över Japan bara ”en försmak”

Men många nöjer sig med att köpa de nordkoreanska souvenirer som finns hela vägen längs floden här i staden, och bara kika in i Nordkorea vid speciella utkiksposter på bron. Andra spanar nyfiket från de otaliga utflyktsbåtar som går fram och tillbaka på Yalu, för att få syn på det lilla som rör sig på andra sidan. Många byggnader verkar övergivna.

LÄS MER: Här är nyckelspelarna i Nordkoreakrisen

Känns det oroligt att vara här, med tanke på det spända läget?

– Nej jag är inte alls orolig för att vara här. Inte med situationen som den är i landet och inte med missilerna heller. Här känns det tryggt, det är en ju hel flod emellan oss, säger Yuan Xiu Ling på strandpromenaden och skrattar.

Faktum är att staden Dandong är Nordkoreas livlina. Ungefär 90 procent av landets handel sker med Kina, och på en gammal relik till järnbro mitt i stan fraktas tre fjärdedelar av den handeln.

Den smala bron som är byggd på 30-talet kan bara ta små lastbilar, och just nu går all trafik extra trögt eftersom trafiken kontrolleras minutiöst.

LÄS MER: Konflikten USA-Nordkorea – fem saker du behöver veta

Vissa hävdar att de noggranna kontrollerna bara brukar hålla tillfälligt. De har införts efter alla de FN-resolutioner med vars hjälp omvärlden hoppas kunna hejda Nordkorea från att utveckla kärnvapen. Men nu menar alltså vissa bedömare att allt snart kan vara tillbaka vid det vanliga.

LÄS MER: Säkerhetsrådet fördömer Nordkoreas robottest

Men på fiskmarknaden märks de hårda nya FN-sanktionerna. För första gången omfattas handel med fisk och skaldjur, en viktig inkomstkälla för många på båda sidor av gränsen, främst fattiga nordkoreaner. Men nordkoreansk militär uppges också bedriva delar av fiskhandeln.

Och trots den nya resolutionen hittar vi rätt omgående krabbor från andra sidan i ett stånd på marknaden.

Varifrån kommer de här krabborna?

Vi frågar en av handlarna. Från början är svaret att krabborna kommer från en kinesisk hamn, men vidare frågor gör klart att de ursprungligen kommer från Nordkorea.

– Ja, säger han och tillägger att han vill vara anonym.

Här om veckan var det protester här i samband med att kinesiska myndigheter införde de nya sanktionerna direkt när FN beslutat om dem, trots att det var inskrivet att det fanns utrymme för en månads dispens. Fiskhandlare förlorade mycket pengar på att inte få någon framförhållning, många firmor har lagt ner verksamheten nu.

ANALYS: ”Nordkorea testar omvärldens nerver”

Men att få en riktig intervju i dag framför vår kamera, som handlar om sanktioner och handeln med Nordkorea, visar sig svårt. Utländska medier är inte så väl sedda av alla, och Kinas relation till Nordkorea är mycket känslig.

Lite senare försöker vi också reda ut om det verkligen är tillåtet att sälja den nordkoreanska ginseng som vi hittar i hyllorna i en butik, men blir hejdade av butiksföreståndaren.

– Stopp stopp, stopp, stopp! säger han upprört och visar oss ut.

Statistik visar att handeln inte har minskat utan exporten från Kina till Nordkorea har till och med ökat. Men allt är ju inte föremål för sanktioner heller.

LÄS MER: Så nära är vi ett kärnvapenkrig

Och helt strypt lär handeln inte bli. Kina och Ryssland sätter sig emot kraftigare sanktioner, som till exempel att strypa all import av energi till Nordkorea. Många andra länder anser också att det vore kontraproduktivt och i strid med internationella överenskommelser att driva det för långt. Och att det vore potentiellt farligt att försätta Nordkorea i en så pressad situation.

Kina har byggt en ny bro för att underlätta för handeln, det var för några år sedan när läget var ljusare. Men bron är fortfarande obrukbar, trots att den i princip är klar. För på den Nordkoreanska sidan är ingen väg framdragen, bron leder rätt ut i en åker och allt bara står och rostar.

Jiang Wei köpte en bostad här för tre år sen, då var utsikterna annorlunda. Nu är det högst oklart om det blir någon ny bro som kan tas i bruk inom överskådlig framtid:

– Det är klart att jag är besviken. Men det är ju väldigt lugnt, jag antar att det är en bra plats för äldre, säger hon och ser ut över bron och floden.

Nya Dandong City, intill stålkonstruktionen, har redan bostäder för 400 000 människor men påminner mest om en spökstad. De 60.000 invånarna som redan flyttat in här har förlorat mycket pengar på kort tid. Bostadspriserna rasar, men Jiang Wei blir kvar och hoppas på fred på Koreahalvön.

– Jag är orolig. Visst. Och jag hoppas förstås att det blir bättre. Men det är svårt att sia om så här svåra frågor.
