Bekräftat: USA skrotar migrantprogram
TT

– Vi kan inte tillåta alla som vill komma hit att göra det, det är bara så enkelt, säger Jeff Sessions.

Sessions säger att han rekommenderat Trump att avveckla Daca på ”ett ordnat sätt”.

– Vi tror fullt och fast att det här är den ansvarsfulla vägen att gå, säger Sessions.

Spekulationer om just det här beskedet har gått varma och varit föremål för protester i USA i flera dagar. Delstaterna New York och Washington har tidigare hotat att stämma Trump om han river upp programmet.

”Presidentens åtgärd kommer att vända upp och ned på livet för hundratusentals unga människor som vuxit upp i Amerika”, säger New Yorks guvernör, demokraten Andrew Cuomo, i ett gemensamt uttalande med delstatens högste åklagare Eric Schneiderma.

Daca ger migranter som kom till USA före sin 16:e födelsedag, i sammanhanget kallade ”dreamers” (drömmare), möjlighet att stanna i landet och arbeta lagligt i tvåårsperioder som kan förlängas.

Rent formellt innebär Trumps beslut en förlängning, men bara med ett halvår. Det är oklart om några arbetstillstånd kommer att förlängas under den perioden, skriver amerikanska medier. Det är också oklart vad som händer med programmet om kongressen inte kan enas om ett lagförslag i frågan.

Ett skäl till att Trump agerar nu är att tio republikanska delstater hotat att stämma staten för programmet, som skapades av Trumps företrädare Barack Obama genom en presidentorder 2012.

Men att Obama fattade ett sådant beslut var maktmissbruk, bara kongressen kan ge papperslösa amnesti, resonerar delstaterna.

Trump har också fått tungt motstånd i sitt eget parti. Representanthusets talman Paul Ryan och den republikanske senatorn Orrin Hatch har bett presidenten att inte upphäva programmet. Nu säger deras partikamrater James Lankford och Tom Cotton, båda inflytelserika senatorer, samma sak. Även många kända företagsledare har manat Trump att behålla Daca.

Att riva upp Daca var ett av Trumps vallöften, men de senaste månaderna har det varit mer oklart var han står.

– Vi älskar ”drömmare”. Vi älskar alla, sade han nyligen.
