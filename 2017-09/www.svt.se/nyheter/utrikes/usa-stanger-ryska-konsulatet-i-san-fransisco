USA stänger ryska konsulatet i San Francisco
TT

USA har beordrat Ryssland att stänga sitt konsulat i San Francisco. Man kräver också att två av Rysslands kontor i Washington, respektive New York stängs.

Beslutet är en konsekvens av att Ryssland tidigare i år utvisat 755 amerikanska diplomater och beskickningspersonal. Vilket i sin tur var ett svar på att USA:s kongress röstat igenom sanktioner, som bland annat riktades mot den ryska energisektorn.

LÄS MER: Putin: 755 amerikanska diplomatanställda måste sluta jobbet

Sanktionerna väckte stor ilska i Moskva som vid tillfället kallade agerandet för ett internationellt brott.

Det amerikanska utrikesdepartementet skriver i ett uttalande att man fattat beslutet för att jämna ut läget mellan länderna. Rent konkret innebär beslutet att både USA och Ryssland nu har tre konsulat var i varandras länder.

LÄS MER: USA:s ambassad i protest mot ryskt beslut: ”Besvikelse”

Det amerikanska utrikesdepartementet skriver också att man efter dagens beslut hoppas undvika ytterligare motåtgärder och att de två länderna hädanefter ska kunna arbeta tillsammans mot gemensamma mål.

Rysslands utrikesminister Sergej Lavrov beklagade i ett telefonsamtal med sin amerikanske kollega Rex Tillerson beslutet att stänga de ryska beskickningarna och menade att spänningarna i de bilaterala kontakterna mellan länderna trappas upp, skriver TT.

Lavrov framförde också åsikten att det är USA, inte Ryssland, som satt i gång upptrappningen.
