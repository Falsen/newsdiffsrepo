Hillary Clinton erkänner misstag i kaxig bok
Ingrid ThörnqvistUtrikesredaktör

I boken ”What happened” berättar Hillary Clinton om hur hon kände sig på valnatten och försöker hitta svaret på varför hon blev så hatad. Hon tar på sig skulden för sina misstag men anklagar också andra för förlusten.

Under valnatten gick Bill Clinton nervöst fram och tillbaka och ”tuggade på en otänd cigarr”, berättar Hillary Clinton i sin bok.

När rösterna började strömma in tog hon en tupplur. När hon vaknade hade humöret bland valarbetarna dämpats betydligt.

Obama uppmanade henne att erkänna sig besegrad och inte dra ut på pinan mer än nödvändigt.

Samtalet med Trump var ”utan tvivel ett av de märkligaste ögonblicken i mitt liv”. Hon gratulerade honom till segern och var förvånad vilket galet normalt samtal det var, trots att hon kände sig helt förlamad, ”det var så chockerande alltihop.”

Hillary Clinton skriver att hon missbedömt läget i landet och den kandidat hon utmanade. Boken genomsyras av förakt mot Donald Trump, enligt CNN, som kommit över ett exemplar av boken i förväg.

Hon skriver att hon blev hatad av många för att hon är kvinna och är skyller en del av valförlusten på vänsterkandidaten Bernie Sanders.

Clinton är även kritisk mot den dåvarande presidenten Barack Obama. Han kunde mer kraftfullt ha sagt ifrån mot Ryssland om dess inblandning i presidentkampanjen, anser hon i sin bok.

På samma sätt som hon stannat vid sin mans sida under motgångar vill hon vara kvar i det offentliga livet. Hillary Clinton kommer att resa runt i landet och presentera boken under hela hösten.

Många av hennes partivänner har stönat inför denna uppgörelse med det förflutna. Men Clinton tycker att storyn om presidentvalet 2016 ännu inte har berättats fullt ut.

Clintons opinionssiffror är nere på rekordlåga 30 procent, enligt NBC News.

”Det finns många här som helst sett att jag skulle försvinna. Men här är jag”, skriver hon.
