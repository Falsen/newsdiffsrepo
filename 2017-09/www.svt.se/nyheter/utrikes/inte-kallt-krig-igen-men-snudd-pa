Analys: Inte ”kallt krig” igen, men snudd på
Bert SundströmUtrikesreporter

Från och med i dag fredag får antalet anställda på USA:s beskickningar i Ryssland vara högst 455 personer. Det bestämde Rysslands president Vladimir Putin för en dryg månad sedan, som ett svar på att USA:s kongress då drev igenom förstärkta sanktioner mot Ryssland.

LÄS MER: Putins krav på USA:s beskickningar

För en månad sedan arbetade troligen sammanlagt 1.200-1.300 människor på USA:s ambassad i Moskva, och på konsulaten i Vladivostok, Jekaterinburg och Sankt Petersburg. Nästan två tredjedelar av personalen har alltså nu tvingats sluta. Men det handlar inte om amerikanska diplomater som tvingats bort, utan nästan uteslutande om lokalanställda ryssar som förlorar sina jobb.

Bara omkring 300 av alla de anställda på USA:s beskickningar är amerikaner, och ingen enda av dem har utvisats. I alla fall har inget fall offentliggjorts.

Förutom den kraftiga nedskärningen av personal förbjuder Ryssland också USA att använda en lagerlokal och ett sommarställe – en ”datja” – som hör till ambassaden i Moskva.

Att markeringen mot USA:s nya sanktioner blev så stark hänger förmodligen samman med att Ryssland tappat hoppet om att president Trump skulle betyda en total omsvängning i USA:s rysslandspolitik.

LÄS MER: Trump skriver på nya sanktioner mot Ryssland

Rysslands agerande nu är också ett svar på att USA under Obamas sista veckor som president utvisade 35 ryska diplomater och beordrade Ryssland att lämna två lyxiga fritidsanläggningar där ryska diplomater kopplat av i decennier. Den gången svarade Ryssland inte alls, utan väntade på Donald Trumps tillträde.

Nu säger Ryssland att anledningen till att man beordrat en så kraft nedskärning av personal på USA:s beskickningar är att man vill ha ”paritet”, alltså jämbördighet, i antal anställda. Så eftersom Rysslands ambassad och konsulat i USA har 455 anställda får nu inte USA ha fler än så i Ryssland.

LÄS MER: USA kräver att Ryssland stänger konsulatet i San Francisco

På torsdagen kom svaret från USA i form av ett skriftligt uttalande med titeln ”Paritet i diplomatiska beskickningar”. Där beordras Ryssland att senast i morgon stänga sitt konsulat i San Francisco. Då minskar antalet ryska konsultat i USA från fyra till tre – alltså lika många som USA har i Ryssland.

”Genom att tillmötesgå Rysslands strävan efter paritet hoppas vi undvika ytterligare vedergällningar” heter det, med illa dold ironi, i uttalandet.

LÄS MER: Diplomatiska krisen USA-Ryssland – detta har hänt

– Vi ska svara hårt, sade Rysslands utrikesminister Lavrov på fredagen och tillade:

– Det var inte vi som började.

Men det anser USA: Rysslands inblandning i det amerikanska presidentvalet, den illegala annekteringen av den ukrainska Krimhalvön, kriget i östra Ukraina och räddningsaktionen för att hålla Syriens diktator kvar vid makten kom först. På allt detta har USA sedan svarat.

Det låter lite som sandlådekrig. Men det är på blodigt allvar, och på kort sikt kanske lika farligt som det kalla kriget, eller värre.

LÄS MER: Relationerna till Ryssland på bottennivå – Trump anklagar kongressen

För under det kalla kriget fanns trots all misstro etablerade diplomatiska kanaler och insikten att det helt enkelt inte fick gå över styr. Nu är oförutsägbarheten långt större och både USA och Ryssland styrs av män som vill bestämma allt på egen hand och som absolut inte vill visa sig svaga.

Att de djupfrysta relationerna skulle kunna leda till väpnad konflikt är i princip otänkbart, men för att relationerna ska tina krävs så mycket att det är svårt att se hur det ska gå till.
