Azerbajdzjan i miljardhärva med mutor
TT

Sammanlagt handlar det om närmare tre miljarder dollar.

Tidningarna The Guardian och Berlingske, i ett samarbete mellan 15 medieredaktioner i Europa och USA, har tagit del av dokument som visar hur regimen och en stor bank i Azerbajdzjan samt den ryska staten fört pengar via Danske Banks estniska verksamhet, genom företag i Storbritannien, för att slutligen landa hos personer i makställning.

De läckta bankuppgifterna visar att flera tidigare medlemmar i Europarådets parlamentariska församling (Pace) har tagit del av pengarna. En är Eduard Lintner som varit ledare för det tyska partiet CSU som är systerparti till Angela Merkels CDU.

LÄS MER: Världsbanken utreder Bombardiers affär i Azerbajdzjan

Betalningarna kom när Azerbajdzjan anklagades som hårdast för brott mot mänskliga rättigheter, gripande av journalister och riggade val. Regimen försökte tysta kritikerna i Europa och USA genom att muta delegater i vad som kommit att kallas ”kaviardiplomati”, skriver The Guardian.

Lobbyverksamheten var så lyckosam att Pace röstade emot en rapport 2013 som var kritisk till Azerbajdzjan.

Eduard Lintner grundade en verksamhet för främjandet av tysk-azerbajdzjanska relationer, som mottog 819 500 euro. En betalning på 61 000 euro gjordes två veckor efter att Lintner varit i Azerbajdzjan och konstaterat att presidentvalet levde upp till ”tyska krav” – i direkt kontrast till valobservatörer som hittade ”omfattande problem”.

LÄS MER: Telia Soneras pengar i muthärva i Azerbajdzjan

Även affärspartner till USA:s president Donald Trump, under projektet med ett Trump Tower i Azerbajdzjans huvudstad Baku, var inblandade i pengaupplägget. Kopplingarna går inte direkt till Donald Trump men han har sedan dess dragit sig ur projektet.
