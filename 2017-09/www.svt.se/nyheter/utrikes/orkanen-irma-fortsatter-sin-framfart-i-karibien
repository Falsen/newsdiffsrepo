Orkanen Irma fortsätter sin framfart i Karibien
Marit Sundberg

Orkanen har redan orsakat stor förödelse på de båda franska öarna i området – Saint-Martin och den gamla svenska kolonin Saint-Barthélemy, skriver TT.

Nu drar den vidare västerut och väntas passera förbi norr om Puerto Rico natten till torsdagen. Samtidigt bävar södra Florida inför Irmas ankomst som beräknas äga rum på söndagen. Det är dock osäkert vart orkanen sedan tar vidare.

TV: Så här ser orkanen Irma ut från rymden

Den svenska studenten Mikaela Rizzo befinner sig i Tampa i Florida, dit orkanen väntas nå under söndagen. Hon säger att de får väldigt lite information om hur de ska förhålla sig.

– Men vi har fått information om att vi ska köpa vatten och mat som man inte behöver tillaga, så det har vi gjort.

Nu har hon och hennes vän Madelene Nygren beslutat sig för att åka till Atlanta. Alla tåg, flyg och bussar är slutsålda och därför har de hyrt en bil.

– Vi tar det säkra före det osäkra så vi åker.

SVT:s meteorolog Nitzan Cohen säger att årets orkansäsong är extra aktiv. Det beror på att vattnet mellan Kap Verde utanför Västafrika och Karibien är mycket varmare än normalt, vilket matar väderfenomenet med energi. Det har i sin tur att göra med havsströmmarna.

Samtidigt är det ingen El Nino i år, vilket spär på orkanerna i Atlanten.

– Har vi en El Nino i Stilla havet brukar orkansäsongen i Atlanten vara mindre aktiv och så blir det mer aktivt i Stilla havet i stället.

Det är ovanligt med så kraftiga orkaner som Irma även om de bildas då och då. Orkanen Katrina som orsakade stor förödelse i New Orleans var en kategori fem-orkan, precis som Irma.

– I det här fallet har vi nått upp i vindar på 80 meter per sekund. Det här är alltså rejäla vindstyrkor. Det regnar även ofantligt mycket, säger Nitzan Cohen.

LÄS MER: ”Som att stå bakom en jetmotor”

LÄS MER: Svenska Emelie: ”Jag är riktigt rädd”

Texten uppdateras.
