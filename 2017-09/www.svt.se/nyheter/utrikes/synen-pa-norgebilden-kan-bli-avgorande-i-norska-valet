Synen på Norgebilden kan bli avgörande i norska valet
Lars Moberg

Efter sex år på land och tio på oljeriggar var det äventyret över för Frode Ulltang. I 16 år hade han jobbat i den bransch som han utbildat sig för när arbetsgivaren Transocean sparkade hela arbetslaget. Priset på oljan halverades och av de 50.000 som fick gå fanns de allra flesta i Rogaland fylke och Norges ”oljehuvudstad” Stavanger.

– Det var väldigt trist och en för mig helt ovan situation, säger Frode plötsligt arbetslös för första gången i sitt liv.

Några år senare ser det betydligt ljusare ut igen, både för Frode och Stavanger. När Norge nu går till val är visserligen närmare 12.000 sparkade oljearbetare fortfarande utan jobb. Men ännu fler arbetar i dag inom ett spektrum av branscher, oljan är en. Frode Ulltang nappade på ett av staten subventionerat erbjudande, ”Menn i helse”, med syfte att locka manliga arbetslösa till jobb i sjukvården. För Frode innebär det studier parallellt med arbetspass på Stokka, ett sjukhem för äldre dementa.

Det har varit en fantastisk upplevelse och ett enormt lyft för mig!, säger en nöjd Frode.

I Arbeiderpartiets vallokal på Breigata i centrala Stavanger träffar vi stortingsmannen Torstein Tvedt Solberg. Han är entusiastisk inför valet men kan eller vill kanske inte riktigt försöka förklara den senaste tidens nedgång i opinionsmätningarna för hans parti. En tid före valet såg maktskiftet närmast givet ut. Men ju närmare valdagen desto lägre siffror för Ap som enligt en, av NRK presenterad, mätning förra veckan för första gången på mängder av decennier var mindre än regeringspartiet Höyre.

– Men väldigt många är obestämda. Vårt jobb nu är att träffa väljare och berätta om vår politik, säger Tvedt Solberg.

Ap, med ett traditionellt socialdemokratiskt program, vill för förbättringar inom välfärden driva igenom skattehöjningar till ett värde av 15 miljarder kronor under de närmaste fyra åren.

– Pengarna behövs och även om också vi gläder oss åt en del positiva siffror just nu när det gäller arbetsmarknaden måste vi komma ihåg alla de som fortfarande saknar jobb och riskerar att bli långtidsarbetslösa, säger stortingsmannen. Men Ap ser helt enkelt inte den riktiga bilden av landet.

Tina Bru sitter i stortinget även hon, men för högerpartiet Höyre som regerar i koalition med högerpopulistiska Fremskrittspartiet.

– Jag tror att man måste berätta en historia som väljarna känner igen sig i, säger hon. Ap måste ha utgått ifrån att läget skulle vara sämre än vad det är i dag. Och så har de inte ändrat strategi trots att tydliga siffror visar att de har fel.

– Arbetslösheten går ju ner i alla fylken (län), här också trots att vi har sämre siffror här än Norge i övrigt, säger hon.

Vem har rätt och vem har fel?

Vi beger oss till länsarbetsnämnden i Rogaland fylke där vi möter chefen Truls Nordahl.

– Jo, det ser bättre ut nu på arbetsmarknaden, säger han. Från nyår och fram till i dag har arbetslösheten i Rogaland minskat med 18 procent! Fler och fler av de sparkade oljearbetarna får nya jobb och utsikterna är klart optimistiska.

Men, problemen är inte över. Många är långtidsarbetslösa och många ungdomar utan jobb kommer att kräva stora insatser under de närmaste åren.

Så sitter vi i soffan hemma hos Frode och Melissa Ulltang. Intervjun är över och jag undrar om det är något han glömt som vi borde få veta.

– Men ska du inte nämna det där med Transocean, undrar Melissa halvviskande.

– Jo just, säger Frode. De ringde häromdagen och erbjöd mig jobbet på borr-riggen tillbaka! Där arbetar vi två veckor och är lediga fyra så jag ska försöka kombinera det med jobbet på sjukhemmet.

På måndag ska norska väljare ta ställning. Norgebilden, kanske är det den som ska avgöra det hela?
