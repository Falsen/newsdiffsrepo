Finansministern håller pressträff om Nordeaflytten
Karolina Schützer

Trots att regeringen backade om de krav Nordea ställde kom beskedet som chockade bankvärlden under onsdagen – Nordea flyttar sitt huvudkontor till Finland.

– Jag beklagar beslutet, men samtidigt ska vi inte överdriva konsekvenserna, säger Magdalena Andersson (S) och fortsätter:

– Att Sverige skulle rusa in i bankunionen har inte jag upplevt att det finns något politiskt tryck för. Det är det som är grunden till det beslut som Nordea har fattat, enligt dem själva.

Ångrar du att ni införde de höjda avgifterna, när bråket startade?

– Det är ju så att i Sverige går man alltid först ut med ett förslag och sedan lyssnar man på remissinstanserna och sedan kommer man med slutgiltigt besked. Och det är inte en process jag skulle vilja vara utan.

Men i det här läget backade ni, ni gick Nordea till mötes till viss del, ändå fattar de det här beslutet, trots att ni sträckte ut en hand?

– Ja, de menar att det är viktigt att vara med i bankunionen och det är naturligtvis upp till Nordea att besluta i vilket land man väljer att lägga sitt kontor.

Vad kan det här få för konsekvenser för Sverige och för finansmarknaden här?

– Det kommer inte att påverka de svenska skatteintäkterna och Nordea säger ju att det bara handlar om ett fåtal positioner som kommer att flytta till Helsingfors. Men jag har mött mycket reaktioner från Nordeakunder, både stora och små, som har varit väldigt upprörda för flyttplanerna. Det får vi se hur de reagerar nu.
