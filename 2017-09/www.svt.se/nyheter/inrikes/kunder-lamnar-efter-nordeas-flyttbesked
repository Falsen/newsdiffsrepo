Upprörda kunder efter Nordeas flyttbesked: ”Byter bank”
Sara Cosar

På onsdagen meddelade Nordea att man flyttar sitt huvudkontor till Finland. Finansminister Magdalena Andersson sade att beskedet är beklagligt. Och det är inte bara hon som är upprörd – flera av bankens kunder säger att de avslutat sina konton och flyttat sina besparingar.

– Jag kommer att avsluta de konton jag har, ihop med ett följbrev med anledningen. Varför ska vi hjälpa dem när de själva smiter från skatten? Det är ansvarslöst tycker jag, säger Nordeakunden Henrik Hagberg.

Han bestämde sig för att avsluta sina konton hos banken efter gårdagens besked och har funderat på att lämna sedan förslaget om flytten blev känt.

– Jag tycker man sviker väldigt många kunder och organisationer i Sverige, säger han.

Hasse Ståhlbrand är också kund hos Nordea men har sedan i somras påbörjat processen att flytta sina konton. Även han tog beslutet efter att diskussionen om flytten påbörjades.

– De här företagen vill inte anställa och inte betala skatt, men vi löntagare kommer inte undan med någonting. Då blir man extra förbannad när de inte kan göra rätt för sig, säger han.

På Nordeas Facebookida har flera användare uttryckt sitt missnöje.

”Efter att ha varit kund i Nordea sedan namnet Postbanken ca 60 år, väljer jag nu att bli kund i annan bank utav lojalitet till oss kunder” skriver en användare. ”Ni byter land och jag byter bank” skriver en annan.

– Jag har inga uppgifter på att någon har lämnat alls, säger Petter Brunnberg som är presschef på Nordea.

Vad säger ni till de som skrivit till er?

– Vi försöker bemöta dem sakligt och säga att det här inte har någon som helst påverkan på vår verksamhet. Jag tror att det här mest baseras på missuppfattningar, säger han.
