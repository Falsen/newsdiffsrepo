Friades i tingsrätt – erkänner för SVT
Samir Bezzazi

Universitets-, och högskolerådet, UHR, polisanmälde totalt 51 personer efter högskoleprovet hösten 2016. Genom att slumpa ordningen på frågorna på det sista delprovet kunde man efter tekniska analyser se vad man anser vara osannolika mönster.

– I analysarbetet har vi funnit 50 fall där svarsmönstren visar att det med mycket hög sannolikhet inte har gått rätt till, sade Tuula Kuosmanen, avdelningschef på Universitets- och högskolerådet, då.

LÄS MER: TV: Fusket på högskoleprovet: Läcka inifrån gör det möjligt

I april gick första ärendet till rättegång då en 23-åring åtalades för fusket. Han nekade och tingsrätten ansåg att bevisning inte var tillräcklig för en fällande dom.

Men genom att låtsas vara ett av fusknätverken kom SVT Dold i kontakt med mannen via en påhittad Facebook-profil. Och så började de chatta.

Reporter: Bra jobbat med domen. Så länge du nekar kommer ingen åt dig. Jag utgår från att du inte sa något om andra till polisen.

Åtalad: Där ser man, du har något som tillhör mig o du har mitt nummer så du kan skicka mig det denna vecka tack.

Reporter: Du fick aldrig resultatet du betalade men du åkte heller aldrig dit nu då du friades. Så hur mycket kräver du?

Åtalad: Du kan ringas eller mötas någonstans så tar vi det på plats inget jag vill diskutera här.

Reporter: Imorgon kväll kan du få tillbaka förskottet du betalade för fusket. Sen är vi klara med varandra. Är vi nöjda så?

Åtalad: Bra, så länge jag har dem imorgon kväll senast o hela beloppet samt en tusenlapp för besväret jag har gått genom så är jag nöjd.

Reporter: Om vi minns rätt är det 5.000 kronor du betalade till oss för att fuska på högskoleprovet. Stämmer det? Så vi kan börja skicka.

Åtalad: Nej. Sju.

Åtalad: Sju lax var det.

LÄS MER: Så fuskar sig svenskar till toppresultat på högskoleprovet

Efter bara några timmars chattande erkänner alltså mannen fusket och kräver att få pengar tillbaka. Han lämnar till och med sitt telefonnummer dit han vill att förskottet han betalade ska överföras.

Då ringer Dolds reporter upp honom, denna gången som journalist på SVT, och berättar.

LÄS MER: UHR: ”Det är förfärligt”

Vad säger du om jag säger att jag vet att du fuskat?

– Ja, vad kan jag säga. Ingenting till något som inte är sant. Sen om du påstår det är det något annat.

Det är ju mig du har chattat med på Facebook om att du vill ha tillbaka förskottet på det du har betalt för fusket på högskoleprovet.

– Okej. Kul. Kan man säga.

Vad säger du om det då?

– Jag har ingenting att säga.

Men du har fuskat.

– Nej det har jag inte.

Hur förklarar du vår konversation då?

– Det har jag ingen aning om.

Åklagaren har överklagat tingsrättens dom och ny rättegång väntar.

LÄS MER: Så ska de stoppa fusket på högskoleprovet
