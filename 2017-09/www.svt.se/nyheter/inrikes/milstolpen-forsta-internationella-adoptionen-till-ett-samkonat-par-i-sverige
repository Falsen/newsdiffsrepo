Milstolpen: Första internationella adoptionen till samkönat par i Sverige
Arash Mokhtari

Det samkönade paret godkändes som föräldrar redan för ett år sen och har nu fått sitt efterlängtade barn.

– Det är oerhört roligt att vi äntligen får ett samkönat par i Sverige som har fått genomföra en internationell adoption, 14 år efter svensk lagstiftning ändrades, säger Hans Linde förbundsordförande för Riksförbundet för sexuell upplysning, RFSU.

Sedan 2003 har det varit möjligt för samkönade par att adoptera då partnerskapslagen och förbudet mot adoption till samkönade par avvecklades.

Men enligt Anna Nordqvist, familjepolitisk sakkunnig på Riksförbundet för homosexuellas, bisexuellas, transpersoners och queeras rättigheter, RFSL, har många HBTQ-personer känt att internationell adoption har varit omöjligt.

– Många har suttit och väntat på att det verkligen ska hända och inte riktigt trott på det förrän det verkligen har hänt, säger hon.

Det är organisationen Adoptionscentrum som meddelar nyheten på sin hemsida.

Nyligen beslutade Colombia att inte definiera par utifrån kön, vilket gör att adoption för samkönade par nu är möjligt.

Hans Linde påpekar att det fortfarande är svårt att som samkönat par bli föräldrar.

– Det har varit en lång process, både möjlighet till adoption, men också insemination. Det som nu är viktigt är hur omvärlden reagerar på den här nyheten och att Sverige driver på andra för att möjliggöra internationella adoptioner, säger Hans Linde.

Även Anna Nordqvist tycker att Sverige som land ska sätta press för att öka hbtq-personers rättigheter.

– Sverige kan sätta press på att det ska bli enklare för hbtq-personer världen över, och kanske framför allt i länder där man har en progressiv lagstiftning redan, att bli föräldrar, säger hon.

SVT Nyheter har varit i kontakt med paret, som hälsar att de inte vill kommentera händelsen.

LÄS MER: Svenskt samkönat par godkända för adoption
