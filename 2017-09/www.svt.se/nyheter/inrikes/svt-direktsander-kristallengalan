Leif GW Persson fick ta emot Kristallens hederspris
Maria Zuiderveld

Kristallens hederspris delades ut av artisten och skådespelaren Loa Falkman. Han läste upp juryns motivering om ”en enastående specialistkompetens, ständigt närvarande i samhällsdebatten, parad med en popularitet i folkhemmen som saknar motstycke”.

Leif GW Persson tog sedan emot priset till publikens jubel och stående ovationer. Han medverkar bland annat i SVT:s ”Veckans brott”.

Kristallen för årets kvinnliga programledare gick till Tilde de Paula Eby från bland annat ”TV4 Nyhetsmorgon” och ”Let&#x27;s Dance”.

– Man får inte Kristallen utan Sveriges bästa medarbetare. Det här är vårt pris och det delar vi med våra tittare, sa Tilde de Paula Eby.

Komikern och skådespelaren David Hellenius fick pris som årets manliga programledare. Det var hans femte Kristall.

Galan delade också ut Kristaller till årets manliga och kvinnliga skådespelare i en tv-produktion, som i år gick till Adam Pålsson respektive Alexandra Rapaport.

– Fy farao vad jag är glad. Det här är mitt första riktiga tv-pris. Jag har bara vunnit en halmbock i Italien på 90-talet, sa en lycklig Alexandra Rapaport.

SVT:s André Pops fick pris för årets tv-sport personlighet. Det är inte första gången som han tilldelas en Kristall. I sitt tacktal berättade Pops att han en gång tappade sin Kristall så att den gick i två delar.

SVT fick även pris i klassen årets dokusåpa för serien ”Allt för Sverige”, om amerikaner som är ättlingar till de svenskar som utvandrade till Amerika, och som nu söker sina rötter.

– Vi ska vara glada för att vi i dag kan hjälpa andra på samma sätt som vi behövde hjälp då, sa programledaren Anders Lundin i sitt tacktal.

Priset för Årets fakta- och aktualitetsprogram gick till dokumentärserien ”30 liv i veckan”.

– Jag har aldrig gjort ett personligare och viktigare program under mina 20 år på SVT. Nu kan vi sluta känna skuld och skam, sa programledaren Anne Lundberg.
