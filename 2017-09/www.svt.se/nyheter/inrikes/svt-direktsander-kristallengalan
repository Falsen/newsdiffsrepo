Årets höjdpunkt inom tv-branschen – Kristallengalan
Maria Zuiderveld

Kristallens hederspris delades ut av artisten och skådespelaren Loa Falkman och han läste upp juryns motivering om ”en enastående specialistkompetens, ständigt närvarande i samhällsdebatten, parad med en popularitet i folkhemmen som skapar motstycke”.

Leif GW Persson tog sedan emot priset till publikens jubel och stående ovationer. Han medverkar bland annat i SVT:s ”Veckans brott”.

André Pops fick pris för årets tv-sport personlighet.

Det är inte första gången som André Pops tilldelas en Kristall. I sitt tacktal berättade Pops att han en gång tappade sin Kristall så att den gick i två delar.

Priset för Årets fakta- och aktualitetsprogram gick till dokumentärserien ”30 liv i veckan”.

– Jag har aldrig gjort ett personligare och viktigare program under mina 20 år på SVT. Nu kan vi sluta känna skuld och skam, sa programledaren Anne Lundberg.

Årets humorprogram gick till komediserien ”Torpederna”. Serien är inne på sin andra säsong och huvudrollen spelas av Torkel Pettersson.

– Fantastisk jury, jag hoppas att det är samma jury samma år, sa Måns Herngren, en av seriens regissörer.

Priset för Årets barn- och ungdomsprogram gick till ”Det stora experimentet”, som sändes som julkalender 2016. Programserien är den första som Viasat producerar för unga tittare.

Den norske hotellmagnaten Petter Stordalen delade ut priset för årets tv-drama, som gick till SVT:s serie ”Bonusfamiljen”.

– Tack till alla vi som lever i de här bonusfamiljerna. Fortsätt kämpa med det så lovar vi att fortsätta göra historier av det, sa programmets skapare i sitt tacktal.

Filip och Fredrik tog hem första priset för programmet ”Jorden runt på 6 steg”. De är också nominerade för sin dokumentär ”Trumpland med Filip och Fredrik”, och som årets manliga programledare.

Kristallen för årets bästa reality-program gick till Utbildningsradions Zero Impact, där man får möta fyra familjer som försökt ändra sina levnadsvanor för att inte överbelasta miljön.

– Så roligt. Tack juryn som belönat journalistik som är viktig för alla som sitter här, som just käkat en måltid bestående av rotfrukter, sa producenten Maria Bertell i sitt tacktal.

SVT:s Dokument Inifrån – Kampen mot IS tog hem en Kristall i klassen årets granskning. Producenten Sanna Klinghoffer tackade i sitt tal särskilt den familj som vågade allt för att få hem sin dotter som blivit fånge hos terrororganisationen.

Kattis Ahlström är programledare för galan som delat ut priser sedan 2005. I kväll ska hela 19 Kristaller delas ut.

SVT:s utrikeskorrespondent Carina Bergfeldt är nominerad i klassen ”årets tv-personlighet”.
