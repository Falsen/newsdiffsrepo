Ulf Kristersson (M) kandiderar till partiledarposten
Erik WikénReporter

Den 1 oktober ska Moderaterna välja ny partiledare. Detta efter att Anna Kinberg Batra i förra veckan meddelade att hon avgår. Och nu meddelar Ulf Kristersson, partiets ekonomisk-politiske talesperson, att han står till förfogande.

”Jag har nu talat både med valberedningens ordförande Lars-Ingvar Ljungman, och med mina egna Sörmlandsmoderater. Och jag har meddelat dem att jag står till förfogande för uppgiften som Moderaternas partiordförande, om valberedningen kommer fram till att det finns ett brett stöd för detta.”, skriver Ulf Kristersson på Facebook.

LÄS MER: Ulf Kristersson – M-veteran med skelett i garderoben

Ulf Kristersson skriver bland annat att han känner stort ansvar för partiet och att Moderaterna nu måste samla sig och fokusera på huvuduppgiften – att föra ut partiets politik och se till att den blir verklighet.

Han betonar också att lagarbete är nyckeln till framgång, ”laget före jaget” skriver Kristersson och hänvisar till sin tid som ung trupp-gymnast i Eskilstuna.

Han skriver vidare att han vill bilda en kärna i det nya laget tillsammans med partiets andre vice ordförande Elisabeth Svantesson och Peter Danielsson, partiets vice ordförande.

”Vi gillar varandra, har gemensamma erfarenheter av framgång och motgång. Och vi skulle komplettera varandra väl.”, skriver Kristersson.

Ulf Kristersson skriver även om det komplicerade parlamentariska läget.

”Det behövs sans och balans i debatten. För egen del har jag tre viktiga utgångspunkter i detta: DÖ var fel. SD har fel. Och Alliansens gemensamma framtidsfrågor måste lösas med Alliansen.”

Kristersson skriver att Sverigedemokraterna, SD, gärna får rösta på Alliansens förslag och budget men att han inte vill samarbeta med SD.

TV: Tre viktigaste uppgifterna för nya M-ledaren

Hur Alliansen ska kunna bilda regering i ett komplicerat parlamentariskt läge efter nästa val skriver han är en fråga för Alliansen.

”Om jag skulle väljas till partiordförande i Moderaterna vill jag prata igenom alla frågor om framtida regeringsbildningar, och hur vi ska samarbeta inom Alliansen fram till valet, i lugn och ro med Alliansens övriga partiledare. Men där är vi inte än.”

Det långa Facebook-inlägget avslutas så här:

”Jag är alltså beredd leda det lag som tillsammans ska vinna valet 2018, och därefter bidra till att Sverige får en bättre regering. Det är uppgiften, och jag vill ta den på mig om även andra tror att jag är rätt man för jobbet. Jag drivs mer av hopp än av fruktan. Jag vill att glädje, nyfikenhet och framtidsoptimism ska prägla svensk politik, och mitt eget parti.”

Elisabeth Svantesson, Moderaternas vice ordförande, som också har nämnts som en trolig kandidat att ta över efter Anna Kinberg Batra som moderatledare, ställer sig bakom Ulf Kristerssons kandidatur.

”Ulf är den person som jag tror är bäst lämpad att bli moderaternas nästa partiordförande, samla partiet och stärka förtroendet för vår politik.”, skriver hon på sin Facebooksida.

LÄS MER: Analys: Kristersson storfavorit till partiledarposten

Hittils har fyra Moderata länsförbund nominerat Kristersson till rollen som partiordförande – Dalarna, Norrbotten, Västerbotten och Kristerssons eget länsförbund i Sörmland.

Det slutliga valet sker 1 oktober då Moderaterna håller extrastämma för att välja en ny partiledare. Nomineringar kan göras fram till 11 september.

Enligt SVT Nyheters inrikespolitiske kommentator, Mats Knutson, har Kristersson redan från början varit en av favoriterna att axla manteln som partiledare efter Anna Kinberg Batra.

Förutom Kristersson har även den före detta försvarsministern Mikael Odenberg (M) aviserat att han kandiderar till partiledarposten.

Under onsdagen meddelade dessutom en annan väljarfavorit, den tidigare partiledaren Carl Bildt, att han inte kommer kandidera till posten.

LÄS MER: Bildt ställer inte upp som partiledare för Moderaterna

Söndag 3/9 intervjuas Ulf Kristersson i Agenda. Se intervjun klockan 21.15 i SVT2 eller på SVT Play.
