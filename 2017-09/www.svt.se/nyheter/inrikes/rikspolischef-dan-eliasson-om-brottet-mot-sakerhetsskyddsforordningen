Rikspolischef Dan Eliasson: Jag har inte brutit mot säkerhetsskyddsförordningen
Marit Sundberg

Enligt SR Ekot beslutade rikspolischefen att ge ett privat företag åtkomst till hemlig och känslig information från Polismyndighetens personal- och lönesystem, vilket byter mot säkerhetsskyddsförordningen.

Systemet innehåller namn, personnummer och löner på alla anställda. Det finns också uppgifter om anhöriga, barn och information om enskilda polisers resor.

Men Dan Eliasson hävdar att han inte alls har gjort avsteg från säkerhetsskyddsförordningen.

– Det där är ett missförstånd som har cirkulerat under de senaste 24 timmarna. Om man läser säkerhetsskyddsförordningen väldigt tydligt står det att hemliga uppgifter då ska man använda försvarskrypto, men om du har kontroll på IT-lösningarna och systemen kan du använda alternativa lösningar och då måste de vara säkra. Vi har agerat helt i linje med säkerhetskyddsförordningen.

Enligt rikspolischefen ska polisen inte ha skickat någon information till företaget.

– Nej, vi skickar ingen information till en extern aktör.

På frågan om hur stor risken är att hemlig och känslig information läckt ut, säger han:

– Inte alls, vi är helt säkra på att de skyddsnivåer vi har är fullt i enlighet med de regelverk som finns.

Däremot är Dan Eliasson självkritisk till hur beslutet som han undertecknade för att inte använda en kryptering från Försvarsmakten är skrivet.

– När jag läser beslutet i dag mot bakgrund av det som har skett i Transportstyrelsen så ser jag att det inte är tillräckligt bra formulerat. Det är olyckligt, säger han till TT.

TV: Kan vara en katastrof för poliser med skyddad identitet

LÄS MER: Polisen: ”Vi har inte gjort något fel”
