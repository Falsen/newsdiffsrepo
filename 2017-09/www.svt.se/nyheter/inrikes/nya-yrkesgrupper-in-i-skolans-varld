Nya yrkesgrupper in i skolans värld
Ann Wollner

Thorun Nilsson har lämnat läraryrket och numera tituleras hon studiepedagog. Hon och hennes tre kolleger på Risbroskolan i Fagersta har tagit över mentorskapet för eleverna.

De jobbar nära elevhälsa och specialpedagog och tanken är att de ska skapa trygghet och motivation bland eleverna.

– Vi kan lita på henne och hon hjälper oss med allt, säger Fatma Uzun.

LÄS MER: Akut lärarbrist drabbar minsta kommunerna hårdast

Risbroskolans rektor Helene Vestman berättar om hur man flyttade över resurser för att kunna börja jobba annorlunda. Under flera år hade lärarnas arbetsbörda ökat, och därmed sjukskrivningarna.

Hösten 2014 inrättades tjänster som studiepedagoger – för att avlasta lärarna och renodla deras arbete. Och förändringen har fått effekt.

– Sjukskrivningsdagarna har minskat med fem dagar per lärare i tre år. Och det är enorma pengar, säger rektor Helene Vestman.

Men är du säker på att det beror på studiepedagogerna?

– Det kan jag inte vara helt säker på. Men när vi har gjort interna enkäter svarar lärarna att de numera kan gå från jobbet och känna sig nöjda.

För att finansiera studiepedagogerna har man dragit in på ett par lärartjänster och gjort klasserna lite större, till 23 elever.

LÄS MER: Statlig satsning på specialpedagogik i Örebro län

Läraren Adnan Abou-Chakra är jättenöjd med att han numera får mer tid till undervisning, och slipper mentorsrollen.

– Man var inte bara mentor. Man var också kärleksdoktor, informationsförmedlare, konfliktlösare och barnpsykolog, säger Adnan Abou-Chakra.

Jag är mindre stressad än jag var förut, och har mer tid till undervisning. Och jag kan individanpassa undervisningen på ett helt annat sätt.

Rektor Helene Vestman säger att hon tror på modellen med att avlasta lärarna.

– Jo, det är framtiden. Och vi har haft runt 40 kommuner som kommit på studiebesök, och det är jättekul!
