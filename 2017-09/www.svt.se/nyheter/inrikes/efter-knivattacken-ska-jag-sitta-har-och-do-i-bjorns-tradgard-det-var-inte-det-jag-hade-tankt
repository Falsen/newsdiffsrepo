Efter knivattacken: ”Ska jag sitta här och dö i Björns trädgård, det var inte det jag hade tänkt”
Erik Wikén

– Jag och en kollega hade kontrollerat trafik vid tunnelbaneuppgången Björns trädgård vid Medborgarplatsen. Vi gick söderut på Götgatan och helt plötsligt, från ingenstans, känner jag en extrem smärta och ett kraftigt slag som träffar mig rakt i nacken bakifrån.

Vad hann du tänka då?

– Första tanken var att det här är någon som skojar med mig, men den tanken försvann snabbt när jag kände att det här är något allvarligt. Min kollega började ju skrika på gärningsmannen: ”stanna jag skjuter” och då ser jag att den är en kniv och förstår att jag har blivit knivhuggen.

LÄS MER: Polis skadad vid Medborgarplatsen – en anhållen

Vad rörde sig i huvudet när du förstod det?

– Det var först lite senare när jag stoppade in handen bakom under skjortan och västen och såg att den var täckt med blod som jag verkligen förstod att jag blivit knivhuggen och då kom det många tankar: ”Ska jag sitta här och dö i Björns trädgård”, det var inte det jag hade tänkt.

Ted Eriksson hade tur i oturen. Knivhugget tog inte så illa som det kunde ha gjort och han kommer sannolikt klara sig utan några bestående skador. Men han känner fortfarande av sviterna efter attacken.

LÄS MER: Polisens känslosamma inlägg efter attackerna: ”Just nu är linjen väldigt, väldigt tunn..”

– Jag känner mig väldigt stel, har ont i huvudet och så är jag trött. Men jag mår bra efter omständigheterna och hoppas att jag ska bli helt återställd. Det psykiska får man ta en dag i taget.

På tisdagen ska han besöka arbetsplatsen igen för första gången och prata om det som har hänt men sannolikt väntar en tids sjukskrivning innan han är tillbaka i tjänst. Gärningsmannen har han inte hunnit ägna så många tankar.

LÄS MER: 17-åring häktas misstänkt för mordförsök

– Jag bryr mig inte om vem det är. Det är ju uppenbarligen en ung person som inte mår bra, men det är ju självklart oacceptabelt att göra så här oavsett.

Det här var andra gången på relativt kort tid som Ted Eriksson utsätts för allvarligt våld. För två år sedan kastade en man en vinkelslip i ansiktet på honom som ledde till att han bröt näsvingen.

Är det självklart att fortsätta på ett sånt här jobb för dig?

– Självklart är det inte men jag trivs med jobbet. Min pappa är polis, min syster är polis och många kompisar är poliser. en sån här händelse ska ju inte få stoppa en men självklart tänker man ju på om man ska fortsätta eller inte.
