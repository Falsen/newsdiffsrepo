Anders Borg söker doktorandtjänst i nationalekonomi
Marit Sundberg

I början av augusti kom uppgifter om att Anders Borg skulle ha uppträtt hotfullt och sexuellt ofredat gäster på en skärgårdsfest. Han polisanmäldes, men förundersökningen lades ned eftersom ingen målsägande trädde fram.

LÄS MER: Uppgifter: Anders Borg ska ha uppträtt skandalartat på fest

Anders Borg bad om ursäkt på Facebook, men betonade efteråt att det inte skulle tolkas som att han erkände brott. Han lämnade dock sina uppdrag som vice ordförande i Kinneviks styrelse och styrelseledamot i Bima, med hänvisning till ”omsorg om bolagen” ”i en situation med stor uppmärksamhet i media”.

Den förre finansministern har nu ansökt om att bli antagen till en doktorandtjänst i nationalekonomi vid Stockholms universitet, skriver Expressen.

– Anders Borg har varit doktorand tidigare, han har läst en väldig massa kurser hos oss, så han är väl egentligen klar med grundutbildningen. Exakt hur villkoren för industridoktorand ser ut är jag inte jättebevandrad i, säger Sten Nyberg, professor i nationalekonomi, till Expressen.

Han har skrivit under Anders Borgs ansökan som bedömer honom lämplig för tjänsten.

– Jag tittade på de här cv-papperna och behövde inte titta så länge för att skriva under det där, det handlar om kvalifikationerna. Han är ju välmeriterad på området, det får man säga. Det var inte så mycket att orda om, säger han.

Men det är än så länge oklart om Borg verkligen får tjänsten.

– Jag har inte fattat något beslut i den frågan, säger Astri Muren, dekanus vid Samhällsvetenskapliga fakulteten och professor vid Nationalekonomiska institutionen, som är en av dem som beslutar i frågan.

Expressen har sökt Anders Borg.

LÄS MER: Anders Borg till motangrepp mot Anders Kinberg Batra

LÄS MER: Anders Borg avgår som vice ordförande i Kinneviks styrelse
