Nya miljarder till klimat och miljö i budget
TT

– I dag presenterar vi de största investeringar någonsin i ett grönt samhällsbygge, säger klimat- och biståndsminister Isabella Lövin (MP) vid en presskonferens.

Totalt föreslås nya satsningar på klimat- och miljöarbetet på sammanlagt fem miljarder kronor i budgeten för 2018, men satsningar på omkring 2,1 miljarder har presenterats tidigare. Till exempel åtgärder för ett renare hav, för solceller och på det så kallade industriklivet.

LÄS MER: Ny karta: Så bra funkar solceller på ditt tak

Satsningarna omfattar många olika åtgärder och omfattar flera utgiftsområden i budgeten. De ytterligare omkring 2,8 miljarder kronorna ska till stor del användas för att utöka redan pågående satsningar, som till exempel ”klimatklivet” med stöd för kommunala klimatinvesteringar. Anslaget för allmän miljö- och naturvård höjs också, likaså anslagen för skydd av värdefulla skogar. Stödet för energi- och klimatrådgivning för hushåll och företag utökas.

Lövin uppger att miljarderna ska användas till både stora strukturella reformer för att ställa om samhället och till åtgärder som ska göra det lättare för hushållen att leva klimatsmart. Det får inte får vara ångestfylld att leva klimatsmart, enligt henne.

– Det ska vara enkelt billigt och roligt, säger hon.

LÄS MER: Ny el-cykel ska få äldre ut på tur

Ett nytt förslag är en elfordonspremie som kostar staten 350 miljoner kronor och som ska gynna köp av elcyklar och elmopeder. Exakt hur premien ska utformas återkommer regeringen till. Utgångspunkt är en premie på 25 procent för de vanligaste elfordonen, men max 10 000 kronor per fordon.

LÄS MER: Efterfrågan på elcyklar ökar

Av de fem miljarderna går 1,4 miljarder till investering för ”omställning i hela Sverige”, 1,2 miljarder till åtgärder för att nå ett fossilfritt Sverige, 0,56 miljarder kronor till åtgärder för ”levande städer”, en miljard till ”renare hav och miljö” och 0,8 miljarder till internationellt utvecklingsarbete.
