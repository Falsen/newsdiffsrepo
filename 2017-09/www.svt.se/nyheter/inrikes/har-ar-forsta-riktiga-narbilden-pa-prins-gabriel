Här är första riktiga närbilden på prins Gabriel
Henrik Sköld

Det är ingen mindre än pappa Carl Philip som står bakom kameran, som förevigat ögonblicket där John Blund strött rikligt med sand i ögonen på lill-prinsen som ligger och sussar på en grå kabelstickad filt.

”Första bilden på Prins Gabriel! Prinsen är fotograferad på Villa Solbacken, fem dagar gammal”, skriver kungahuset på sin Instagramsida.

Det blev Gabriel Carl Walther som den nye prinsen ska heta. Det tillkännagav kung Carl XVI Gustaf under måndagen. Den nye prinsens titel blir hertig av Dalarna.

LÄS MER: Quiz – Vad vet du om kungahusets minstingar?

Prins Gabriel som föddes klockan 11.24 i torsdags är prins Carl Philip och prinsessan Sofias andra son.

– Det är svårt att hitta ett namn. Vi har ju inte hunnit lära känna personen än. Men jag tycker vi hittat ett bra namn, sade prins Carl Philip i helgen.

Kungahuset har i dagsläget inte meddelat när fler bilder kommer.
