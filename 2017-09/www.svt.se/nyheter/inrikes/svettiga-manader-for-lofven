Svettiga månader för Löfven
Mats KnutsonInrikespolitisk kommentator

SVT/Novus väljarbarometer för september innehåller endast små förändringar i opinionen jämfört med förra mätningen. Inga förändringar är statistiskt säkerställda.

Men jämfört med valet 2014 sticker några partier ut rejält. Moderaternas nedgång är slående, en nedgång som nyligen tvingade partiledaren Anna Kinberg Batra att avgå. Också Miljöpartiet har backat rejält och Kristdemokraterna ligger åter under riksdagsspärren.

De enda som nog är riktigt glada så här ett år före valet är Annie Lööf (C) och Jimmie Åkesson (SD). De är mandatperiodens stora vinnare.

LÄS MER: Så har stödet för ditt parti ändrats genom åren

Inte heller Socialdemokraterna har gått bra utan noterar en viss nedgång, men efter alla regeringens kriser kunde läget varit betydligt värre.

Och så finns de frustrerade partierna. Liberalerna till exempel som besviket sett liberala väljare lämna Moderaterna, men i stället gå till Centerpartiet. Och så Vänsterpartiet, som visserligen gått upp lite, men som hoppades på betydligt mer när partiet fick ett guldläge där det kunde kombinera opposition med budgetinflytande.

De traditionella blocken har faktiskt båda tappat stöd under mandatperioden. De rödgröna partierna har förlorat väljare liksom Alliansen. Sverigedemokraterna däremot har gått fram och är, enligt opinionsmätningarna, numera riksdagens näst största parti. En position som är psykologiskt viktig, men som också innebär ökat inflytande i svensk politik. Ju större partiet blir, desto svårare blir det för övriga partier att försöka isolera det.

LÄS MER: Novus: Socialdemokraterna orubbat trots IT-skandalen

Med ett år kvar till valet ser det alltså ut som att det parlamentariska läget blir minst lika oklart nästa mandatperiod.

Men mycket kan förstås ännu hända i den opinion som avgör valutgången.

SVT/Novus väljarbarometer visar att Moderaternas ras stoppats upp. Indikationer finns på att en vändning uppåt kan ha skett, men det är för tidigt att dra slutsatser av så små förändringar.

Stora förväntningar i partiet knyts nu till Ulf Kristersson, som väntas bli ny moderatledare. Men han måste inte bara lyfta Moderaterna, utan också ena och vitalisera den allians som de senaste åren allt mer har fallit isär.

Särskilt märkbart har detta blivit efter flyktingkrisen, där de borgerliga partierna dragit helt olika slutsatser. Medan Moderaterna lagt sig nära Sverigedemokraterna i migrationspolitiken har Centerpartiet och Liberalerna försökt anslå en mer generös ton. Kristdemokraterna har hamnat någonstans mitt emellan.

Utan en fungerande och enig allians i för väljarna viktiga politiska frågor kommer en borgerlig valseger knappast att vara realistisk. En grundförutsättning är att enas om hur vägen till regeringsmakten ska se ut. I ett nytt politiskt landskap handlar det inte minst om att definiera synen på Sverigedemokraterna. Här tycks allianspartierna vara lika splittrade idag som före sommaren.

Socialdemokraterna har egna problem, trots att de rödgröna i SVT/Novus väljarbarometer utökar försprånget gentemot alliansen.

Sverigedemokraternas uppgång innebär dock att de rödgrönas totala stöd i opinionen har försvagats.

Socialdemokraterna hoppas dock att höstens valbudget med frikostiga löften till flera olika väljargrupper ska bättra på opinionsstödet inför valet. Men flera sakfrågor innebär också risker för regeringen.

Välfärden till exempel är en gammal socialdemokratisk paradgren, men köerna till sjukvården växer och hela vårdavdelningar hålls stängda på grund av personalbrist.

Tryggheten på gator och torg är en annan fråga som kan bli besvärlig för regeringen. Allt fler dödsskjutningar påverkar opinionen och skapar rädsla och otrygghet.

Migrations- och integrationspolitiken är andra frågor som kan bli viktiga i den kommande valrörelsen. Det handlar inte minst om att formulera en flyktingpolitik som väljarna kan acceptera, men också om hur de som kommit till Sverige ska kunna få jobb och integreras i samhället.

Också tiggeriet kan segla upp som en valfråga, inte minst efter den senaste tidens förslag om att förbjuda tiggeri.

Mandatperiodens sista år kan också bli turbulent för statsministern, som riskerar att redan första veckan efter riksmötets öppnande få sin försvarsminister avsatt. Så länge oppositionspartierna inte ger andra besked lär Peter Hultqvist få gå. Sannolikt föregriper då statsministern en formell misstroendeomröstning genom att byta ut försvarsministern någon dag i förväg.

Däremot ser det nu ut som att Stefan Löfven kan andas ut när det gäller budgeten. Allt tyder på att den går igenom riksdagen utan ytterligare hot om misstroendeförklaringar.

En bubblare är fortsatt IT-affären vid Transportstyrelsen som redan tvingat bort två ministrar från regeringen. Tillkommer nya uppgifter som knyter statsministern närmare skandalen kan det bli svettiga månader för Stefan Löfven fram till valdagen.
