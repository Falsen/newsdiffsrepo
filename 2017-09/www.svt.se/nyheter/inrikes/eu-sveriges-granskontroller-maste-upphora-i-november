EU: Sveriges gränskontroller måste upphöra i november
TT

Enligt nyhetsbyrån Direkt kommer EU-kommissionen inte att acceptera en förlängning av Sveriges gränskontroller mot Danmark eller andra inre kontroller i EU.

– Det kommer inte att bli någon förlängning. Gränskontrollerna går mot sitt slut om två månader. Förhållandena för att godkänna dem finns inte längre, säger Dimitris Avramopoulos under onsdagen.

Beslutet innebär att Sveriges, Danmarks, Tysklands, Österrikes och Norges undantag från den fria rörligheten inom Schengenområdet löper ut den 12 november.

Id-kontrollerna på tåg-, buss- och färjeresenärerna över Öresund togs bort i maj. Då sades det att gränskontrollerna skulle skärpas.

Det är dock mycket oklart vilken betydelse migrationskommissionärens uttalande får för gränskontrollerna i region Syd, säger Patrik Engström, chef för nationella gränsskyddet.

– Kommissionären pratade vid ett pressmöte och vi vet ännu inte om han nämnde gränskontroller i mer allmänna ordalag eller om han uttalade sig om den rättsliga grund som vi arbetar utifrån i dag. Inom Schengenavtalet finns det också regler som gör det möjligt för ett enskilt land att besluta om att införa gränskontroller.

Tills vidare rekryterar och utbildar därför gränspolisen personal för att kunna behålla gränskontrollerna även efter november, säger Patrik Engström.

– Utifrån den begränsade information vi har i dag utesluter jag inte att gränskontrollerna fortsätter efter november, säger han.

Även justitieminister Morgan Johansson menar att gränskontrollerna kan fortsätta, trots dagens besked från EU:s migrationskommissionär.

– Vi har haft gränskontroller på en legal grund, den som nu kommissionen menar att man inte längre kan använda sig av. Men det finns en annan legal grund som man istället skulle kunna använda sig av om man vill fortsätta efter november, säger Morgan Johansson.

– Man kan införa det här med hänvisning till den inre säkerheten, som till exempel Frankrike idag, säger han.

November är ganska snart, vad säger du idag?

– Det är ändå rätt lång tid kvar till november. Jag har inte så mycket att säga idag huruvida vi ska fortsätta efter november, säger Morgan Johansson.
