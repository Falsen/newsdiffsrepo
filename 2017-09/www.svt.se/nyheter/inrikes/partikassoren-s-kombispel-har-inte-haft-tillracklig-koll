S-lotteri slutar skicka kunder till Kronofogden
Johan Juhlin

Sedan 2014 har Kombispel drivit 8.079 personer till Kronofogden för att de inte betalat de lotter de köpt, det var Dagens Nyheter först med att avslöja. Samtidigt har Socialdemokraterna dragit in hundratals miljoner kronor till partikassan från lotterifösäljningen.

På tisdagen lovar bolaget att börja ta kreditupplysning på nya kunder för att förhindra att skuldsatta köper lotter på kredit. Dessutom stoppar man tills vidare att skicka ärenden till Kronofogden.

I ett pressmeddelande skriver Kombispels vd Jonas Lindholm och Sten Olsson, styrelseordförande i A-lotterierna:

”Kombispel har redan vidtagit åtgärder exempelvis genom att begränsa antalet lotter man kan köpa på faktura och genom att förhindra kunder som inte har betalat från att köpa nya lotter så länge kunduppgifterna lagras. Men det behöver bevisligen göras mer”.

Detta sker efter att lottförsäljningen fått skarp kritik:

– Jag tycker det här är så cyniskt. Att sälja på kredit till människor som har skulder är verkligen inte att ta ansvar för hur människor har det, säger Vänsterpartiets ordförande Jonas Sjöstedt till Expressen.

LÄS MER: S säljer lotter på kredit till skuldsatta

En åsikt som delas av ordföranden för riksdagens kulturutskott, moderaten Olof Lavesson:

– Samtidigt som vi sitter och diskuterar hur vi ska hjälpa de som befinner sig i riskzonen när det handlar om spelande så agerar man på det här sättet. Det är en dubbelmoral som är skrämmande.

Det är i dag förbjudet att sälja spel och lotterier på kredit, men Socialdemokraterna och SSU har undantag. Varje månad säljer man 100.000 lotter och de senaste tio åren har Socialdemokraterna dragit in 500 miljoner kronor på spelverksamheten. Ungdomsförbundet SSU får 90 procent av sina inkomster kommer från lotterna, skriver DN.

SVT Nyheter har sökt statsminister Stefan Löfven för att höra hans syn på socialdemokraternas lotteriförsäljning.
