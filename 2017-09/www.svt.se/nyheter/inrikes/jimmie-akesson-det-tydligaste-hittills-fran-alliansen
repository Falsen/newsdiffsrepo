Jimmie Åkesson: Tydligaste beskedet hittills från Alliansen
Ella Berger

I SVT:s Morgonstudion fick KD-ledaren Ebba Busch Thor en rak fråga om hon skulle kunna tänka sig att regera med stöd av Sverigedemokraterna. Svaret var tydligt: Det är okej, så länge det handlar om stöd – men inget samarbete.

– Det innebär inte förhandlingar, utan under förutsättning att de röstar för oss, jag är beredd att tillträda på det sättet.

Ebba Busch Thors besked är i sig ingen nyhet, men det är det tydligaste hittills från Alliansen, säger Sverigedemokraternas partiledare Jimmie Åkesson till SVT Nyheter.

– Det är det mest logiska vi hört hittills från de borgerliga partierna. Alliansen kommer inte att kunna få regeringsmakt utan vår hjälp som det ser ut just nu, och hon ger uttryck för att man förstår det.

SD-ledaren kallar Ebba Busch Thors tydlighet i frågan för ”unikt”, men är samtidigt kritisk till det faktum att hon utesluter ett samarbete.

– Det är en väldigt märklig ingång att man förväntar sig vårt stöd utan någon form av motprestation. Så går det inte till i politiken och det borde en partiledare känna till.

Det är när valresultatet och det parlamentariska läget står klart som det blir intressant att se vad som händer, menar Åkesson.

– Mycket kan hända fram till dess och framförallt efter det, mycket kan hända med inställningen.

Tror du att det här, att KD-ledaren är tydlig med att hon kan tänka sig att regera med ert stöd, kan leda till att hon öppnar upp även för samarbete?

– Jag har hopp om det. Sen har jag sagt hela tiden att det viktiga inte är för oss att sitta vid samma bord som någon annan utan vad som kommer ut i form av politik.

Finns det något scenario där ni kan tänka er att stötta en Alliansregering?

– Vi har sagt att om vi ska stötta en regering så blir vi en garant för att de inte går för långt till höger när det gäller fördelningspolitik, ekonomisk politik och skatter. Framför allt handlar det om de fattigaste pensionärerna, barnfamiljer och småföretag. Vi förväntar oss att den nya inriktningen som Moderaterna har när det gäller invandrings-, migration- och kriminalpolitiken blir dominerande i en sådan regering. Då kan vi tänka oss att stödja den.

LÄS MER: Kristersson: Vi kommer inte att förhandla med SD

LÄS MER: Jimmie Åkesson: ”Ulf Kristersson kan bara ta makten med min hjälp”

Här kan du se hela klippet med Ebba Busch Thor från Morgonstudion:
