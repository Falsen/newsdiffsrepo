Riksdagspartiernas hårda kritik mot rikspolischefen
Jon Lindhe

Liberalerna har tidigare riktat kritik mot rikspolischef Dan Eliason, och krävde hans avgång redan i november 2016.

– Det här förstärker inte hans position, tvärtom. Jag tycker att det är allvarligt att rikspolischefen inte konsulterar med sakkunniga och följer de rutiner som finns, säger Roger Haddad (L).

Moderaternas riksdagsledamot Tomas Tobé menar att både rikspolischefen och regeringen har en hel del att förklara.

– Om detta stämmer så är det ytterst allvarligt. Det handlar om känsliga uppgifter för poliser och deras familjer, säger riksdagsledamot och ordf. i Justitieutskottet Tomas Tobé (M), och fortsätter:

– Det är klart att man kan göra upphandlingar, men det måste också ske utan att det begås direkta fel. Det här väcker frågor kring om detta har skett i samråd med justitiedepartementet. Visste regeringen om detta?

Sverigedemokraterna kräver på Twitter att rikspolischefen Dan Eliasson avgår efter att Ekot avslöjat att han brutit mot säkerhetsskyddsförordningen.

Även Vänsterpartiets ledare Jonas Sjöstedt menar att regeringen nu måste förklara sig samt informera riksdagen och partiledarna om vad som har skett.

”Mycket allvarliga uppgifter om säkerhetsbrister pga outsourcing, nu inom polisen. Regeringen måste förklara sig.”, skriver Jonas Sjöstedt (V) på Twitter.

En annan som tog till Twitter för att kritisera Eliasson under kvällen var Dalademokratens redaktör Göran Greider.

”Imorgon bitti har nog Dan Eliasson avgått. En polis som inte följer lag kan vi inte ha.”, skriver Göran Greider.

Ekot och P4 Stockholm avslöjade på tisdagskvällen att rikspolischefen Dan Eliasson beslutat att ge ett privat företag tillgång till hemlig och känslig information från Polismyndighetens personal- och lönesystem. Sättet han har gjort det på bryter mot säkerhetsskyddsförordningen.
