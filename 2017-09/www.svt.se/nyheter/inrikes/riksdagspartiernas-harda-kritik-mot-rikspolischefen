Riksdagspartiernas hårda kritik mot rikspolischefen
Jon Lindhe

Ekot och P4 Stockholm avslöjade på tisdagskvällen att rikspolischefen Dan Eliasson beslutat att ge ett privat företag tillgång till hemlig och känslig information från Polismyndighetens personal- och lönesystem. Sättet han har gjort det på bryter mot säkerhetsskyddsförordningen.

Liberalerna har tidigare riktat kritik mot rikspolischef Dan Eliasson, och krävde hans avgång redan i november 2016.

LÄS MER: OPINION: ”Regeringen har misslyckats med sitt uppdrag”

– Det här förstärker inte hans position, tvärtom. Jag tycker att det är allvarligt att rikspolischefen inte konsulterar med sakkunniga och följer de rutiner som finns, säger Roger Haddad (L).

Moderaternas riksdagsledamot Tomas Tobé menar att både rikspolischefen och regeringen har en hel del att förklara.

– Om detta stämmer så är det ytterst allvarligt. Det handlar om känsliga uppgifter för poliser och deras familjer, säger riksdagsledamoten och ordföranden i justitieutskottet Tomas Tobé (M), och fortsätter:

– Det är klart att man kan göra upphandlingar, men det måste också ske utan att det begås direkta fel. Det här väcker frågor kring om detta har skett i samråd med justitiedepartementet. Visste regeringen om detta?

Även Centerpartiet reagerar kraftigt på Sveriges Radios avslöjande.

– Det är mycket, mycket allvarligt om det som rapporterats stämmer. Det är i så fall andra gången på kort tid som en myndighetschef gör allvarliga avsteg från säkerhetsbestämmelser, säger Centerpartiets rättspolitiske talesperson Johan Hedin.

– Det viktiga nu är att polisen klargör vad som har hänt, och berättar vilka åtgärder man avser vidta.

Vad anser ni om Dan Eliassons möjligheter att fortsätta som rikspolischef?

– Skulle det visa sig att ett brott har begåtts kan man inte sitta kvar som chef för en svensk myndighet, allra minst polisen.

Sverigedemokraterna kräver på Twitter att rikspolischefen Dan Eliasson avgår efter att Ekot avslöjat att han brutit mot säkerhetsskyddsförordningen.

LÄS MER: Dan Eliasson bröt mot säkerhetsskyddsförordningen

Även Vänsterpartiets ledare Jonas Sjöstedt menar att regeringen nu måste förklara sig samt informera riksdagen och partiledarna om vad som har skett.

”Mycket allvarliga uppgifter om säkerhetsbrister pga outsourcing, nu inom polisen. Regeringen måste förklara sig.”, skriver Jonas Sjöstedt (V) på Twitter.
