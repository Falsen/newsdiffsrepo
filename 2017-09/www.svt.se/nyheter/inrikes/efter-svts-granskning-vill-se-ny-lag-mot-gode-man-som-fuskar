Efter SVT:s granskning: Krav på ökad kontroll av gode män
Marja Grill

Hanna Kajsajuntti i Karlshamn blev själv bestulen av sin gode man, en kvinna som jobbade med socialt arbete.

LÄS MER: Hanna blev bestulen av sin gode man – fick skadestånd av kommunen

– Det är ju bra att de vill göra någonting, men det har varit mycket slarvig kontroll länge, säger hon. Det är dålig stil, de ska ju vara strikta.

För Hannas del slutade det väl, hon fick till slut tillbaka sina pengar, eftersom hennes advokat kunde bevisa att det berodde på kommunens bristande kontroll.

Men SVT:s granskning visade i våras att hon inte var ensam. Över 26 miljoner hade stulits, och bara ett fåtal får någonsin tillbaka sina pengar.

LÄS MER: Gode män som tar pengar får behålla miljonbelopp

Justitieombudsmannen har också varnat för att tillsynen inte fungerar och flera av dem som i praktiken ska sköta tillsynen säger att den är tandlös.

Kommunernas överförmyndare har nämligen svårt att hitta gode män, och “vill inte bråka med dem i onödan”, enligt chefen på överförmyndarverksamheten i Skövde, Jan Wallgren:

– Det kan vara lättare att låta saker passera, man kanske inte lägger sig på riktigt en sådan noggrann nivå som man annars borde, för då riskerar man att mista gode män.

LÄS MER: God man plundrade Lenas konto – hon hade knappt råd med mat

I dag kom utredningen från Länsstyrelserna som migrationsministern tillsatte för att åtgärda luckorna i systemet. Och de föreslår ett nationellt register för alla gode män, förmyndare och förvaltare.

– Det kommer att göra att man kan kolla upp en god man innan man anlitar den, och se om den har många andra uppdrag, säger Barbro Rohdin som är tillförordnad chef för rättsavdelningen på Länsstyrelsen i Stockholm.

De föreslår också att man ska utreda om Sverige ska införa professionella gode män, som i Norge, eller om man ska kunna ge böter till de kommuner som inte sköter kontrollen.

LÄS MER: Elina fick hjälp av en professionell god man

För att försvåra stölder är en del av förslaget att modernisera kraven på den redovisning av pengarna som en god man eller förvaltare måste lämna in till överförmyndaren. Här måste lagen skärpas, tycker länsstyrelserna:

– Det är en viktig del av kontrollen, att kunna se i årsredovisningen vart pengarna har tagit vägen, säger Barbro Rohdin. Vi tror att stölderna kommer att minska med de här förändringarna.

LÄS MER: Kommuner behöver inte polisanmäla brott

SVT har i tidigare granskningar kunnat visa att gode mäns och förvaltares stölder oftast inte polisanmäls.

I dagens rapport slår länsstyrelserna fast att “det inte finns någon anledning för en länsstyrelse eller överförmyndare att vara restriktiv när det gäller att anmäla misstanke om brott.”
