Här fuskar sig SVT:s reporter till 2,0 på högskoleprovet
Samir Bezzazi

”Vill du plugga på en topputbildning? Vi fixar ditt högskoleprov. Garanterade resultat.”

Så lyder en av Högskoleprovsgudens, HP-guden, annonser på nätet. Det är en av ligorna som säljer fusk på högskoleprovet.

Det visar sig att det bara krävs några mejl och ett möte för att köpa sig ett toppresultat.

SVT Dolds reporter kontaktar ligan via dess Facebooksida och får sedan kontakt med en säljare i Stockholm. Efter några mejlkonversationer kommer de överens om att träffas på ett kafé i centrala Stockholm. Väl där ger säljaren tips om hur man kan undvika att åka fast.

– Ett högt resultat innebär stor risk. Behöver du inte 1,75 så ta inte det, utan ta det som du exakt behöver, säger säljaren medan han bandas med dold inspelning.

Efter att ha lämnat ett förskott på 5.000 kronor och visat legitimation får SVT Dolds reporter information om vilken utrustning han måste köpa och använda under själva provdagen. Utrustningen består i princip av en liten dosa som går att koppla till mobilen, ett kopparhalsband som träs runt halsen för att förstärka ljudsignalen från mobilen samt trådlösa små öronsnäckor som sitter djupt i örat. Utrustningen går lätt att gömma under kläderna.

Kort därefter planerar de in flera övningstillfällen, där HP-Guden ska ringa upp och gå igenom högskoleprovsfusket steg för steg – precis som om det vore en riktig provdag. Allt för att SVT Dolds reporter ska vara så förberedd som möjligt.

– Du sitter bara hemma i din lägenhet eller vad du nu bor i. Då ringer de upp dig och då simulerar de hela provet. Så det är exakt som på provdagen. Du ska sitta med allting på, med kläderna som du ska ha på dig, säger säljaren.

Efter flera dagars generalrepetitioner är det dags för det verkliga högskoleprovet. Men i stället för att gå till en provlokal sätter sig SVT Dolds reporter i tv-huset i Göteborg för att spela in fusket. HP-Guden ringer upp nästan två timmar innan provet börjar, och cirka 40 minuter före provstart kommer det första beskedet.

– Jag kan meddela er om att vi precis fått provet i handen. Så vi har ungefär en och en halv timme på oss att göra det nu. Ni kan räkna med riktigt bra resultat, så det är bara att dröja kvar.

Från första delprovet, som startar klockan 09, till slutet klockan 16 levereras svaren för varje fråga.

”1A, Adam. 1A Adam. 2C. Cesar. 2C.Cesar.”

En timme efter att provet är klart publicerar Universitets- och högskolerådet facit med alla rätt svar. När SVT Dolds reporter rättar är resultatet tydligt:

156 rätt av 160 frågor. Ett solklart 2,0.

Efter provet bokas ett nytt möte med säljaren, som då konfronteras av SVT Dolds reporter. Men säljaren säger att han inte vet så mycket, utan bara har i uppdrag att ta in förskottet som han sedan levererar till någon postlåda.

Hur mycket skulle du säga att du själv varit med och dragit in?

– Säg att jag i genomsnitt haft fem till åtta kunder, säger säljaren.

Per prov då?

– Per prov precis.

Och hur länge har du hållit på?

– I två år ungefär.

Så det är 20–30 personer?

– Ja.
