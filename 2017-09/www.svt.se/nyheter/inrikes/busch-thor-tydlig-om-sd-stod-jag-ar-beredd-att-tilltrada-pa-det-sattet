Busch Thor tydlig om SD-stöd: ”Jag är beredd att tillträda på det sättet”
Ella Berger

Moderaterna öppnade under Anna Kinberg Batra både för att regera med stöd av SD och även bjuda in dem till samtal i enskilda frågor. Nu ska partiet få en ny partiledare. Kandidaten Ulf Kristersson har helt uteslutit förhandlingar men inte stängt dörren för att ta makten med SD:s stöd.

LÄS MER: Ulf Kristersson: ”Jag har aldrig öppnat dörren till SD”

Från Kristdemokraterna är svaret däremot tydligt: Stöd av SD är okej.

– Jag är beredd att tillträda på det sättet, säger partiledare Ebba Busch Thor i SVT:s Morgonstudion.

– Jag tycker att det är helt fel som det varit nu i några år där en del partier sagt att ”jag står för den här politiken men om du också tänkt rösta för den så vill jag inte att den politiken går igenom”.

Men förhandlingar och samarbete med SD är fortfarande helt uteslutet, även för KD-ledaren.

– Varför ska jag ge bort makt i onödan till en femte part – där vi dessutom återkommande har högt uppsatta företrädare även i riksdagen som uppenbarligen inte klarar att hålla rågången kring människovärdet.

Situationen kan tyckas förvirrande. Två partier i Alliansen kan tänka sig att bilda regering med stöd av SD, men SD kommer inte att bjudas in till samtal. Liberalerna och Centerpartiet har däremot tagit avstånd från att ta makten med stöd av SD.

Dessutom har Jimmie Åkesson markerat att man inte ”tänker bli någon dörrmatta” till en regering där man inte har inflytande. På frågan om hur väljarna ska tänka kring hur Alliansen faktiskt kommer att hantera regeringsfrågan och SD svarar Ebba Busch Thor:

– Alla fyra partier har sagt nej till att budgetförhandla, så det är ett gemensamt besked.

LÄS MER: Kristersson: Vi kommer inte att förhandla med SD

LÄS MER: Jimmie Åkesson: ”Ulf Kristersson kan bara ta makten med min hjälp”

Här kan du se när KD-ledaren även svarade på frågor om ett eventuellt tiggeriförbud:
