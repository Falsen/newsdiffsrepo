Regeringen vill införa vinsttak för privata välfärdsföretag inom skolan och omsorgen
Elisabeth Marmorstein

– Vi har fört en dialog med professionerna inom sjukvården och kommit fram till att vi måste beakta de särskilda behov som finns där, säger civilminister Ardalan Shekarabi (S).

Det var i november som välfärdsutredningen, under ledning av Malmös tidigare kommunalråd Ilmar Reepalu (S), la fram sitt betänkande ”Ordning och reda i välfärden”. Förslaget innebar bland annat att privata välfärdsföretag inte får ta ut mer i vinst än 7 procent av operativt kapital, plus statslåneräntan. Nu har regeringen och Vänsterpartiet enats om att det är den modellen som ska gälla för friskolor och företag inom omsorgen.

– Vår utgångspunkt är att skattebetalarnas pengar ska gå till det de är avsedda för, vi ska inte ha några stora vinstuttag. Det handlar om legitimiteten för svensk välfärd, säger Ardalan Shekarabi (S).

Men privata vårdcentraler, sjukgymnaster och privatläkare behöver inte heller i fortsättningen bekymra sig för ett tak för sina vinster. Regeringen ska i stället tillsätta en ny utredning som ska hitta andra sätt att begränsa vinsterna i vården. Utredningen ska vara klar i juni.

– Vår position är att vinstjakten ska bort från svensk välfärd men exakt hur det ska uppnås eller vilka metoder vi använder, där måste vi vara öppna för dialog med professionen och med forskare för att se till att de som jobbar inom välfärden får så goda förutsättningar som möjligt, säger civilministern.

LÄS MER: Majoritet av svenskarna vill begränsa vinster i välfärden

Vänsterpartiets ekonomisk-politiska talesperson Ulla Andersson fyller i:

– Vi vill ta tillvara fackens synpunkter och se hur man kan reglera sjukvården men vinstjakten ska ta slut även i sjukvården, det behöver de cancersjuka och de multisjuka.

När regeringen och Vänsterpartiet inledde sitt budgetsamarbete efter valet villkorades det med att regeringen skulle lägga fram förslag om ett stopp för stora välfärdsvinster inom hela välfärden. Men nu kommer alltså en proposition om vården först efter valet, förutsatt att att de rödgröna får fortsätta att regera.

– Vi kommer att jobba för att den här frågan får stort genomslag i valet och då får väljarna ta ställning. Vill man att pengar vi betalar till cancervård istället går till att berika bolagsägare, nej så vill man inte ha det, säger Ulla Andersson (V).

Ni har ju lovat era väljare att en proposition även om vården ska komma före valet. Varför har du gett dig här?

– Vänsterpartiet har baxat den här frågan ända hit mot många starka krafters vilja, inte minst högern och riskkapitalisterna i välfärden, jag tycker vi har kommit väldigt, väldigt långt.

Modellen med ett vinsttak har fått massiv kritik, både från välfärdsbranschen och från oppositionen. Och det mesta pekar på att förslaget kommer att röstas ner i riksdagen.

– Om den här typen av förändringar blockeras av en höger-riksdag så måste medborgarna få ta ställning i frågan i valet 2018, säger Ardalan Shekarabi (S).

Men varför lägger du fram ett förslag som du vet inte kommer att gå igenom riksdagen?

– Det här är viktig fråga som har debatterats i svensk politik i tre decennier. Nu har vi äntligen tagit fram ett konkret förslag och då är det rimligt att riksdagen får behandla det.

LÄS MER: Missvisande siffror i välfärdsdebatten

Välfärdsföretagen menar ju att tusentals skolor och äldreboenden kommer tvingas läggas ned. Tror du inte på dem?

– Nej, det finns olika intressen här. Politikens intresse är ju att skattebetalarnas pengar går till det de är avsedda för. Sedan har vi privata företag och deras intresseär ju att göra vinst. Någonstans måste regelverket sätta en gräns.

Om det blir så att friskolor slår igen, hur ska du förklara det för föräldrar och barn?

– Vi har gjort noggranna konsekvensanalyser och vår bedömning är att de företag som vill bedriva verksamhet av hög kvalitet och använda resurserna till det de är avsedda för inte kommer att påverkas. Men det här kommer att skicka en signal till de aktörer som är i välfärden för att tjäna snabba pengar.

Regeringen planerar också att lägga fram en proposition om ägar-och ledningsprövning i enlighet med den ägarprövningsutredning som alliansregeringen tillsatte. Här ska även krav på tillstånd för att bedriva hemtjänstverksamhet ingå. Och för det förslaget hoppas civilministern på stöd från allianspartierna.

– Självklart ska vi göra allt vi kan för att få till en förändring under mandatperioden, säger Ardalan Shekarabi (S).

LÄS MER: Riksrevisionen sågar Välfärdsutredningen

I SVT:s Agenda, kl 21.15 i SVT2 och på SVT Play debatterar Ardalan Shekarabi (S) vinsttak i välfärden med Jimmie Åkesson (SD)
