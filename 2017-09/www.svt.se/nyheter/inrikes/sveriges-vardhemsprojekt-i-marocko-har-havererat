Sveriges vårdhemsprojekt i Marocko har havererat
Andreas Björklund

Sveriges storstäder har haft stora problem med ensamkommande ungdomar från Marocko som nekats asyl i Sverige men som hållit sig gömda och ändå har varit kvar i landet. De har många gånger försörjt sig på brott och har narkotikaproblem, men vill samtidigt inte ta emot någon hjälp av det svenska samhället. Marocko har också tidigare ofta ifrågasatt  identiteterna på de personer som Sverige försökt utvisa och menade att de inte var marockanska medborgare.

LÄS MER: ”Vi har alltid varit på gatan”

I februari i år berättade dåvarande inrikesminister Anders Ygeman (S) att Sverige och Tyskland gemensamt skulle bidra med pengar för att bygga ungdomshem och vårdhem i Marocko. Tanken var att fler marockaner kunde skickas hem.

Inrikesministern var mycket nöjd med överenskommelsen men nu sex månader senare så blir det alltså inget.

– Vi har jobbat på andra sätt och bland annat träffat marockanska myndigheter och Marocko accepterar nu fler av sina medborgare än tidigare. Så trots att det inte blir något med ungdomshemmen är vi ändå nöjda med att fler återvänder säger Morgan Johansson till SVT Nyheter.

SVT Nyheter har granskat statistiken och på drygt 1,5 år så har 441 marockaner utvisats från Sverige till sitt hemland eller till andra europeiska länder. De flesta är i åldern 18-30 år men det är få som är under 18 år.

Av de 441 så har 178 personer utvisats till Marocko och 253 till andra Eu-länder. 53 av de utvisade är under 18 år.

48 av dem har utvisats till andra EU-länder enligt Dublinförordningen och fem stycken till Marocko.

Per Löfvenberg, gruppchef på gränspolisen menar att de inte är så få ”unga” som utvisats och att statistiken blir en aning missvisande.

– Efter att Marocko nu oftare erkänner sina medborgare så får vi svar efter att vi tagit fingeravtryck som de sedan jämför med sina register. Vi kan konstatera att i 80 procent av fallen så har personen uppgett en annan identitet i Sverige än den egentligen hade. I 90 procent  av fallen så är de vuxna trots att de tidigare uppgivit att de är barn, säger Per Löfvenberg vid gränspolisen till SVT Nyheter.

Trots att Sverige nu utvisar fler så är problemet långt ifrån löst. Fortfarande uppehåller sig mellan 500- 800 unga marockaner olagligt i Sverige enligt myndigheterna. Man utvisar inte personer under 18 år som har missbruksproblem. Polisen önskar att ungdomarna oftare skulle tas om hand på slutna vårdhem på så kallade SiS-platser, Statens institutionsstyrelse, individuellt anpassad tvångsvård och sluten ungdomsvård.

– Där har vi haft en bristsituation och det är mycket angeläget att bygga ut antalet SiS-platser och det är på gång. Sen handlar det om att få fler minderåriga att kunna återvända men då måste det finnas ett ordnat mottagande i Marocko. Så det ser jag som nästa steg att se till att vårt samarbete med Marocko blir bättre på den punkten, säger Morgan Johansson till SVT Nyheter.
