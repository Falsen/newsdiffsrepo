Experter: Mejlhanteringen kan innebära säkerhetsrisker
Kristina LagerströmReporter

– Jag tycker att det är mycket märkligt. Det är ju viktigt att myndighetens material förvaras på myndigheten på ett tryggt sätt. På en privat e-postdress är möjligheterna att hålla kontroll rimligen mycket sämre, säger Jan Turvall, offentlighets- sekretessexpert vid Göteborgs universitet.

SVT Nyheters granskning visar att Maria Ågren började vidarebefodra sina mejl till sin privata mejladress den 20 januari, dagen efter att hon fått sparken som generaldirektör.

LÄS MER: SVT avslöjar: Maria Ågren skickade 100 mejl till privata kontot efter att hon fått gå

Under en månads tid skickade hon vidare 100 mejl till sitt e-postkonto. Bland de vidarebefordrade mejlen finns rubrikrader som exempelvis ”Fwd: SV: Återrapportering möte med säkerhetspolisen”, och ”Fwd:SV: Status, säkerhetsskydd”.

– Jag menar att det underminerar myndighetens förtroende att material sprids utanför myndigheten och särskilt viktigt är ju detta om det är sekretessbelagt material och att ingen annan kan komma åt det. Dessutom kan man ju inte efter att en anställning upphört överföra material från en myndighet till sitt privata e-mejlkonto, säger Jan Turvall.

Maria Ågren skickade mejlen till sin privata g-mail-adress. Att skicka känsliga uppgifter till en server som ligger i ett annat land kan innebära problem. IT-experten Joakim von Braun menar att man bör kryptera om man ska skicka, men inte ens då är det helt säkert.

– Informationen passerar olika servrar på internet för att sedan lagras på Google. Amerikanska myndigheter kan med lätthet upptäcka informationen till exempel, säger Joakim von Braun.

– Att kryptera är mycket säkrare men inte vattentätt. Det kan ligga en trojansk häst från någon sida som man surfat på tidigare som kan ha den typ av script som sprider trojaner. Det är inget du märker och det syns inte på sidan, allt sker automatiskt och då är det kört, säger han.

LÄS MER: Maria Ågren: ”Fick inga signaler att avbryta från regeringen”

Rättelse:

I en tidigare version av den här artikeln angav vi att Maria Ågren skickat vidare 300 mejl till sin privata mejladress, men i loggen som SVT begärt ut från Transportstyrelsen hade varje mejl registrerats flera gånger. Den korrekta uppgiften är 100 mejl.
