Många unga män dödade i skjutningar
TT

Nitton män i åldrarna 15–29 sköts till döds under 2016. Det är något färre än året dessförinnan då siffran var 23, men betydligt fler än tidigare under 2000-talet, visar ny statistik från Socialstyrelsen.

– Antalet unga män som sköts till döds var ganska lika många fram till 2012 och sedan dess har det ökat, procentuellt sett väldigt mycket, säger Jesper Hörnblad, statistiker på myndigheten.

LÄS MER: Här är var fjärde dömd för brott efter högstadiet

Totalt föll 86 personer offer för dödligt våld i Sverige förra året. Den siffran avviker inte nämnvärt från tidigare år.

– Det som sticker ut är att fler dödas i skjutningar och att andelen unga män är större, säger Jesper Hörnblad.

Även om antalet unga män som sköts till döds förra året var något färre än 2015 är utvecklingen oroväckande och polisens egen statistik pekar mot att 2017 kan bli ett svart år.

TV: Dömd för dödsskjutningen – berättar för första gången

Siffrorna gäller personer av alla kön och i alla åldrar och kan inte rakt av jämföras med de från Socialstyrelsen, men av statistiken framgår att 25 personer dödades i skjutningar under de första sju månaderna 2017.

Totalt räknar polisen till 178 skjutningar under perioden januari-juli 2017 och antalet som skadats uppgår till 73 personer.

Antalet personer som dödades med skjutvapen var högt även i slutet av 1990-talet, men då sköts fler kvinnor till döds än i dag. Våldet såg också annorlunda ut och medan många då dödades i hemmet har skjutningarna i dag flyttat ut på gatan.
