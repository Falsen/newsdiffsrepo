Experten: Frågan om vinster i välfärden kan slå tillbaka mot S
Anna H Svensson

I dag rapporterar SVT Nyheter att regeringen och Vänsterpartiet är överens om ett vinsttak inom skolan och omsorgen.

Men det finns en risk att det är Alliansen, snarare än Socialdemokraterna, som gynnas av regeringens förslag. Det säger Jonas Hinnfors, professor i statsvetenskap.

– Det är en sorts gambling för Socialdemokraterna. Det här är en fråga där de borgerliga är väldigt eniga och en symbolfråga som den ganska sargade Alliansen behöver.

Om Alliansen lyckas få debatten att handla om vinstreglering som ett hot mot välfärden så kan det bli ett vapen som kan användas mot Socialdemokraterna, menar Hinnfors.

– Kan de få det att handla om hur välfungerande välfärdsföretag inte kan fortsätta, om att skolor kanske kan tvingas stänga ner, om oroliga barn och föräldrar, även om det bara är en farhåga så kan de vinna på det.

LÄS MER: Klart: Regeringen föreslår vinsttak inom skolan och omsorgen

Visserligen är vinstfrågan tydlig och viktig ur ett höger/vänster-perspektiv, säger Jonas Hinnfors. Men samtidigt riskerar debatten om den att bli otydlig för väljarna.

– Dilemmat är att det antagligen kommer att bli svårt att knyta ett förslag om vinstbegränsningar till konkreta förbättringar. Det är en pedagogisk uppförsbacke. Det är lättare för Alliansen att vara tydlig och mobilisera i frågan.

Vinster i välfärden är en hjärtefråga för Vänsterpartiet. Efter valet krävde partiet ett förslag om stopp för stora vinster inom hela välfärden för att vara med att samarbeta med regeringen om budgeten. I förslaget som nu läggs omfattas inte sjukvården, utan bara skolan och omsorgen. En proposition om vården kommer först efter nästa års val.

Förslaget kommer efter många turer – och trots att det mesta talar för att förslaget röstas ner av riksdagen.

Efter att Sverigedemokraterna helt svängt i frågan finns en majoritet mot att införa vinstbegränsning. Och frågan har till och med väckts om Socialdemokraterna ens vill att förslaget blir lag.

– Ser man till hur långsamt processen har gått så tyder det på att Socialdemokraterna ser en massa problem med det. Samtidigt är den viktig för en ideologiskt engagerad del av partiet, och för Vänsterpartiet, säger Jonas Hinnfors.

LÄS MER: Experten: Här är de enda argumenten för och emot vinster i välfärden
