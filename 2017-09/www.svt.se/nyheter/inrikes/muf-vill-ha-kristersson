Muf vill se Kristersson som partiledare
TT

Fyra moderata länsförbund har redan sagt att de nominerar Ulf Kristersson till partiledareposten – länsförbunden i Dalarna, Norrbotten, Södermanland och Västerbotten. Det är också de enda länen som än så länge gett besked i frågan.

– För oss i Moderata ungdomsförbundet var det inte ett stort beslut. Ulf har ett väldigt starkt stöd i hela ungdomsförbundet, säger ordföranden Benjamin Dousa till TT.

– Vi tror att han är bäst lämpad att leda partiet i det här läget. Så fort han kom med i spekulationerna lyckades han ingjuta ett förtroende i hela organisationen. Moderaterna står på två ben, dels att kunna se verkligheten som den är och komma med obekväma sanningar, dels ha tillräckliga reformer för att våga vara framtidsoptimistisk. Jag tror han står rätt bekvämt på båda de här benen.

Nära en tredjedel av Moderaternas totala medlemsantal står ungdomsförbundet för. Hur tungt väger er nominering?

– Vi tror att den väger väldigt tungt. Vi har flera ombud på plats för extrastämman som kommer vara beredda att rösta. Det här spelar nog ganska stor roll för de andra länsförbunden.

Moderaterna i Västra Götaland vill däremot se forne utrikesministern Carl Bildt som ny partiledare för Moderaterna. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två. Själv har Carl Bildt meddelat att han inte kandiderar.

Förre försvarsministern Mikael Odenberg har tidigare meddelat att även han är intresserad av partiledarposten.
