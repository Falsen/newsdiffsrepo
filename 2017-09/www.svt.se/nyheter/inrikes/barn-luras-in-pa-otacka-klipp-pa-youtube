Barn luras in på otäcka klipp på Youtube
Karolina Schützer

När barn surfar på Youtube finns alltid en risk för otäcka klipp. Just nu cirkulerar klipp som börjar som ett vanligt barnprogram och sedan övergår figurerna till att göra olika saker som kan vara skrämmande för barnen.

I ett av klippen är det figuren Greta Gris som plötsligt blir jagad av sina mamma med en blodigt baseballträ, ett klipp som slutar i ett blodbad.

– Olika människor tycker att olika saker är roligt. Jag tror att den som skapar det här tänker att det är roligt, men funderar kanske inte så mycket på hur det här känns för ett litet barn som oförberedd ser det, säger Elza Dunkels, docent vid Umeå Universitet som forskar om barn och internetanvändning.

Som förälder finns det egentligen inte mycket man kan göra för att helt stoppa otäcka klipp, om barnen ska få använda Youtube. Det finns filter, men som det fungerar idag hjälper det inte.

– Den här typen av risk har ju alltid funnits, så länge vi haft internet. Men som Youtube fungerar med rekommendationer och relaterat material är det svårt. Det är ett problem som vi måste hitta förhållningssätt till, säger Elza Dunkels.

LÄS MER: Förälder: ”Youtube borde ha bättre koll”

De flesta barn som surfar runt på Youtube hittar det som de tittar på själva. Något som gör det svårt att som förälder ha kontroll över vad barnen tittar på.

– Väldigt många barn är ensamma i sitt sökande efter innehåll. Det finns flera problem med det, det huvudsakliga är att de är ensamma med det de upplever om det kommer något skrämmande.

Samtidigt poängterar hon att lösningen inte är att sitta med barnen hela tiden. Istället kan man som förälder engagera sig i det som barnen tittar på och med större barn även diskutera vad som kan vara bra och mindre bra att titta på.

– Så småningom när barnet blir tre till fyra år kan man prata med barnet om hur det kan kännas att titta på otäcka saker och lära dem att det går att välja bort vad man tittar på.

SVT Nyheter har sökt Youtubes pressavdelning för en intervju, Youtube har lämnat ett skriftligt svar:

”Vi tittar ständigt på att förbättra upplevelsen för våra användare på YouTube. Vi har förståelse för att innehåll kan ses som upprörande av somliga personer. Våra användare kan flagga enskilda klipp på vår plattform. Om vi uppmärksammas på innehåll som bryter på dessa riktlinjer agerar vi.”
