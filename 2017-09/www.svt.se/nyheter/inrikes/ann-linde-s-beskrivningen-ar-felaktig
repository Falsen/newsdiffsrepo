Ann Linde (S): Beskrivningen är felaktig
Jon Lindhe

Till TT säger Ann Linde att beskrivningen om att Säpo larmade om Transportstyrelsen under mötet i september inte stämmer.

– Under ett ordinarie möte tog Säpo upp frågan om outsourcingen på Transportstyrelsen och att man hyste viss oro för att det fanns säkerhetsrisker. Men man visste inte om det faktiskt fanns sådana och absolut inte att det var fara för rikets säkerhet.

LÄS MER: Maria Ågren: ”Fick inga signaler att avbryta från regeringen”

Därför ska det enligt Linde inte heller ha funnits någon anledning att sammankalla alla statssekreterare i gruppen för strategisk samordning, en del av regeringskansliets krishantering.

Redan två månader senare ville Säpo stoppa Transportstyrelsens outsourcing till IBM, en betydligt tydligare signal om att något inte stod rätt till. Men Ann Linde uppger att hon inte fick den informationen.

– Det fick jag reda på vid ett senare tillfälle, säger Linde som menar att Säpo tog inte upp detta vid den här tidpunkten.

– Säpo kom inte med några rekommendationer till regeringen. Man hanterade det direkt med myndigheterna.

Ann Linde framhåller också att det är svårt att ge all information när så mycket av den är sekretessbelagd.

– Vi försöker vara så transparenta som det går, som statsministern har sagt. Å andra sidan kan vi inte vara så transparenta att vi röjer uppgifter som kan skada Sverige.

– Nu kände jag att det är så många informationer som går ut till allmänheten via journalister, som ger en bild av att vi redan i september fick information om att det fanns stora risker för rikets säkerhet. Det visste vi inte då. Säpo visste inte och därför visste inte vi.

LÄS MER: Löfven om IT-skandalen: ”Vi undanhåller ingenting”
