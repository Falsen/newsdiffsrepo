Huvudkontoret en viktig symbolfråga
Knut Kainz RognerudEkonomireporter

På kort sikt ser en flytt inte så dramatisk ut. Nordea har runt 30.000 anställda  i framför allt de nordiska länderna. Men om det juridiska sätet försvinner från Kungsträdgården i Stockholm och i stället hamnar i Finlands huvudstad är det inte mer än kanske ett hundratal personer som får börja veckopendla. För finlansvenske vd:n Caspar von Koskull blir det enklare, han växte upp i Tammerfors och har tidigare haft en liten lägenhet i Helsingfors. Ordförande Björn Wahlroos kan sälja sin våning på Strandvägen i Stockholm med god vinst och bosäta sig på sin herrgård Åminne utanför Salo i västra Finland.

Skatteeffekten för Sverige blir också relativt marginell. Enligt Nordea förlorar svenska staten drygt 600 miljoner kronor per år om bankens huvudkontor lämnar landet. Symbolfrågan är dock betydligt större. Att en av Europas största banker flyttar huvudkontor från Stockholm efter kritik mot regeringen skadar huvudstadens rykte som en attraktiv finansplats. En flytt kan även få andra finansinstitut att fundera innan de öppnar stora kontor i Sverige.

Men det finns en konsekvens till som kan bli omfattande. Det handlar om vad som sker den dagen vi får en ny bank- och finanskris. Huvudargumentet för en Nordeaflytt var i våras enligt banken regeringens höjning av den så kallade resolutionsavgiften som går till en fond från framtida krisande banker.

När nu vd:n lämnar det gamla PK-huset i rödrosa Älvdalssandsten blir det istället EMU-medlemmen Finland som får tar huvudansvaret ifall banken får problem. Nordea är enligt EU en av Euorpas 30 systemvikta banker.  Det vill säga att den är så stor och viktig för samhällsekonomin att den inte får gå omkull. Därför kan det till slut bli finska och andra EU-skattebetalare som får stå för en eventuell framtida kraschnota via EU:s bankräddningsfond SRM.

Nordea har inte bara runt 30.000 anställda och gör vinster på runt 40 miljarder kronor. Dess tillgångar och utlåning är mångdubbelt större än hela den svenska ekonomin. Faller Nordea, så faller Sverige.

Den som säger att det inte kan hända kan påminnas vad som hände för 25 år sedan. Nordeas föregångare, Nordbanken, var då konkursmässig efter att ha eldat på den fastighetsbubbla som sedan sprack. Till slut tvingades staten ta över banken 1993. Kostnaderna för finanssektorn och samhälllet blev mycket stora under många år. Finanskrisen 2008 var betydligt mer omfattande, även om Sverige klarade sig relativt lindrigt undan. Den gången var det Swedbank som var illa ute.

”Too big to fail.” Det är det engelska uttryck som i dag används för de storbanker som staten inte har råd att låta gå omkull. Något som bankens aktieägare och finansministrar är mycket medvetna om. Vare sig de är svenska eller finska.
