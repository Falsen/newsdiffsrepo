ANALYS: ”Ett praktfullt slag i luften”
Mats KnutsonInrikespolitisk kommentator

Den som lyssnar på civilminister Ardalan Shekarabi eller Vänsterpartiets Ulla Andersson idag kan annars lätt förledas att tro att de nu gör något som kommer att få stora konsekvenser för svensk välfärd. Så är det inte.

I stället står det klart för de flesta att de förändringar som regeringen och Vänsterpartiet så målande uttalande sig om idag aldrig kommer att se verklighetens ljus. I alla fall inte så länge de rödgröna partierna enbart samlar en minoritet av väljarna.

Under hela den här mandatperioden har det nämligen stått klart att varken Alliansen eller Sverigedemokraterna är beredda att säga ja till ett vinsttak enligt den modell regeringen valt. Det innebär att en proposition som läggs på Riksdagens bord kommer att röstas ner.

Återstår alltså för de rödgröna partierna att försöka driva frågan en gång till i valrörelsen 2018. Här hoppas både Socialdemokraterna och Vänsterpartiet att ha en fråga där de får stöd av de flesta väljare. Och så är det: En majoritet av väljarna, inklusive borgerliga väljare, är kritiska till att privata företag tar ut stora vinster baserade på skattemedel. Samtidigt vill väljarna ha valfrihet, inte minst när det handlar om skolvalet, och en debatt som kretsar kring nedläggningshotade friskolor är inte självklart en valvinnare.

LÄS MER: Regeringen vill införa vinsttak för privata välfärdsföretag inom skolan och omsorgen

Tidigare valrörelser visar också att vinstfrågan inte alltid gynnar den som är mest kritisk. Under förra mandatperioden lyfte t ex Vänsterpartiet denna fråga till den absolut viktigaste för partiet. Vänsterpartiet gjorde dock ett ganska mediokert val. Partiet landade på 5,7 procent 2014 vilket var en ökning med måttfulla 0,1 procentenhet jämfört med valet 2010.

För regeringen tycks det dock vara viktigt att visa väljarna var den står i frågan. På annat sätt kan man inte tolka att den lägger fram en proposition som säkert kommer att falla i riksdagen. Normalt brukar regeringar undvika att lägga förslag där man på förhand vet att en förlust väntar.

LÄS MER: Hård kritik mot vinsttaket: ”Hotar rätten att välja skola”

Förslaget som sådant är dock en kompromiss. Sjukvården undantas nu helt från ett vinsttak. För inte så länge sedan var detta en eftergift som Vänsterpartiet aldrig sa sig kunna acceptera. Nu är det precis vad partiet har gjort. Hur vinsterna ska begränsas inom sjukvården ska nu utredas vidare.

Det nu föreslagna vinsttaket ska således enbart gälla friskolor och privata omsorgsföretag. Debatten kommer därför i huvudsak att handla enbart om dessa utförare. Kritikerna hävdar att ett vinsttak kommer att få stora konsekvenser med nedlagda skolor och företag som följd. Arbetsgivarorganisationen Almega hävdar t ex idag att åtta av tio välfärdsföretag riskerar att slås ut. Försvararna av vinsttaket kommer att argumentera för att de seriösa utförarna blir kvar, men att huvudsaken är att skattebetalarnas pengar används i verksamheten och inte blir till privata vinster.

Det är säkert en debatt som engagerar många, men sprängkraften i den försvagas förstås av att förslaget redan på förhand är dömt att röstas ner. Att debattera förslag som har chans att bli verklighet är förstås betydligt mer intressant.

För regeringen handlar det om att säkra budgetstöd i riksdagen av Vänsterpartiet i höst och att ha en fråga i nästa års valrörelse där man har stöd i opinionen.

Men ska regeringen på allvar kunna göra något åt privata vinster i svensk skola och välfärd är det tämligen meningslöst att bygga sådana förslag på samarbete med Vänsterpartiet. En realistisk politik kräver i stället kompromisser över blockgränsen. Bara så går det att skapa majoritet i riksdagen. Det borde Stefan Löfven veta vid det här laget.

LÄS MER: Majoritet av svenskarna vill begränsa vinster i välfärden
