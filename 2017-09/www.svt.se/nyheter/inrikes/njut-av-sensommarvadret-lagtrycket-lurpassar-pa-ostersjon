Njut av sensommarvädret – lågtrycket lurpassar på Östersjön
Maria Zuiderveld

Det är första dagen i september, men fortfarande är det sommar i stora delar av landet. Helgen bjuder på högtrycksbetonat väder, med 15 till 20 grader varmt. Undantaget är Gotland där det kommer vara regnigt och blåsigt i helgen.

– Det blir blandat väder i helgen, men för de flesta blir det vädermässigt en helt okej helg, säger Nitzan Cohen.

Men redan på söndag kan ett osäkert lågtryck få fart in över Götaland, Svealand och sydligaste Norrland. I början på nästa vecka väntas nederbörd, skurar och blåsigt väder.

LÄS MER: Augustikrönika: Ingen värme nu heller

– Något är på gång nere i Polen och Vitryssland men vi vet ännu inte vilken väg det lågtrycket tänker ta, eller hur mycket nederbörd det eventuellt kan bli, säger Nitzan Cohen.

I norr finns det däremot betydligt bättre solchanser i nästa vecka. Mellersta och norra Norrland kommer få högtrycksväder, med 10 till 15 grader varmt.

LÄS MER: Fem tips på höstaktiviteter

– Sverige är ett långsmalt land, därför blir det så här stora väderskillnader, menar Nitzan Cohen.

Meteorologisk höst blir det först när det fem dygn i sträck varit en dygnsmedeltemperatur under 10 grader.

LÄS MER: Tidig start på hösten

Och Nitzan Cohen vågar göra en prognos för hur hösten kommer att bli.

– Jag tror att det kommer att bli en ganska mild höst. Det är min uppfattning efter att ha tittat på långtidsprognoserna, säger Nitzan Cohen.
