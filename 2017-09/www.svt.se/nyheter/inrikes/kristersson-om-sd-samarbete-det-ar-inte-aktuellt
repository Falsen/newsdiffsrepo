Kristersson om SD-samarbete: Det är inte aktuellt
Ulf Hambraeus

– Jag känner ansvar. Moderaterna befinner sig i en väldigt tuff situation just nu. Jag tror att jag har en del erfarenheter i bagaget som skulle kunna komma till nytta, säger Ulf Kristersson till SVT Nyheter efter att ha meddelat sin kandidatur till partiledarposten.

Kristersson säger till SVT Nyheter att han är beredd att axla partiledarrollen om en majoritet av medlemmarna stödjer honom och passade samtidigt på att kommentera det egna partiets agerande i opposition de senaste åren.

– Vi har haft en mandatperiod som varit dålig för alliansen, som på goda grunder har anklagats för att inte driva en egen politik in i kaklet. Vi har stannat inför risken att vinna voteringar. Det är inte bra för svensk politik, säger Ulf Kristersson.

LÄS MER: Ulf Kristersson – M-veteran med skelett i garderoben

Han menar att den numera skrotade decemberöverenskommelsen, som i praktiken stängde ute Sverigedemokraterna från politiskt inflytande, var en dålig idé som har devalverat partiets trovärdighet när det gäller förmågan att agera som en samlad opposition.

Hur ska relationen med Sverigedemokraterna se ut?

– Moderaterna har relationer med alliansen. Det är med alliansen vi vill bygga framtiden. Det är med alliansen vi vill regera och samarbeta. Hur vi ska hantera mer eller mindre komplicerade resultat av nästa val, det är samtal vi måste föra i alliansen. De samtalen vill jag ta med allianskollegorna om jag blir partiledare.

LÄS MER: Mats Knutson:Tre viktigaste uppgifterna för nya M-ledaren

Kan du tänka dig att regera med stöd av Sverigedemokraterna?

– Vi ska göra allt vi kan för att maximera alliansens politiska inflytande. Vill andra rösta på våra förslag, det må vara sverigedemokrater, socialdemokrater eller miljöpartister så har jag inga invändningar. Men det är alliansens gemensamma besked som måste gälla.

Kan du tänka dig att samarbeta med SD?

– Nej det är inte aktuellt, vi samarbetar med alliansen. Det har hänt att både sverigedemokrater och socialdemokrater tycker precis som vi. Det viktigaste är att vi står upp för våra väljare och för vår egen politik.
