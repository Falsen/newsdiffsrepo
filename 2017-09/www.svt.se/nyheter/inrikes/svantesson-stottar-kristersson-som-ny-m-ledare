Svantesson stöttar Kristersson som ny M-ledare
Jonas OhlinReporter

Den 1 oktober ska Moderaterna välja ny partiledare. Detta efter att Anna Kinberg Batra i förra veckan meddelade att hon avgår. Och nu meddelar Ulf Kristersson, partiets ekonomisk-politiske talesperson, att han står till förfogande.

Elisabeth Svantesson, Moderaternas vice ordförande och före detta arbetsmarknadsminister i regeringen Reinfeldt har också nämnts som en trolig kandidat att ta över efter Anna Kinberg Batra.

LÄS MER: Favoriten redo att ta över Moderaterna

Men nu väljer hon att ställa sig bakom Ulf Kristerssons kandidatur.

”Ulf är den person som jag tror är bäst lämpad att bli moderaternas nästa partiordförande, samla partiet och stärka förtroendet för vår politik.”, skriver hon på Facebook.

Hon menar att det är dags för Moderaterna att samla sig och rikta blicken framåt och skriver att Sverige behöver partiets politik och värderingar för att lösa de problem som landet står inför.

TV: Tre viktigaste uppgifterna för nya M-ledaren

Dessutom passar hon på att tacka för det stöd hon fått den senaste veckan.

”Det förtroendet tänker jag förvalta genom att jobba hårt, varje dag, för att Sverige ska få en Alliansregering i september nästa år.”, skriver hon på Facebook.

Den förre försvarsministern Mikael Odenberg är den ende som sedan tidigare klivit fram och kandiderat till partiledarposten i Moderaterna. Han säger nu att han kvarstår som kandidat, men bedriver ingen aktiv kampanj.

– Om valberedningen skulle komma till mig och säga att vi skulle vilja föreslå dig som partiledare, då säger jag ja. Det finns ingen anledning att jag skulle säga nej bara för att någon annan har sagt att han eller hon kandiderar, säger Mikael Odenberg till Dagens Nyheter.

Han säger även att han tycker att det är bra att Ulf Kristersson har gett besked.

– Jag tycker att han är klok person och jag gillar hans resonerande debattstil. Han är en tänkande människa och inte en slagordsmaskin – därmed inte sagt att den förra partiledaren skulle ha varit det, säger Odenberg till Dagens Nyheter.
