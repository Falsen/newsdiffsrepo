Moderaterna vill ha ett nationellt tiggeriförbud
Maria ZuiderveldReporter

Förslaget ingår i ett nytt program för kriminalpolitiken som ska behandlas på Moderaternas stämma i Örebro 12–15 oktober.

Tobé erkänner att förslaget inte på något sätt kommer att förbättra situationen för dem som tigger, men att det ändå är nödvändigt i kombination med ökat tryck på ursprungsländer som Rumänien och Bulgarien.

– Jag tycker inte att vi ska normalisera tiggeri. Det är nu utbrett på gator och torg över hela Sverige och vi behöver nu få stopp på detta, säger Moderaternas rättspolitiske talesperson Tomas Tobé.

Fler brott ska också kunna leda till utvisning än vad som är fallet idag.  I förslaget till ny kriminalpolitik föreslår M även riktade satsningar för att höja polisens löner och ett mål om att antalet poliser i genomsnitt per invånare ska motsvara nivån i EU, vilket innebär betydligt fler poliser än idag. Delmål är 5.000 fler poliser och ytterligare 5.000 anställda inom polisen fram till 2025.

– Det ska bli svårare att vara kriminell i Sverige och vi behöver nu en långsiktig  och effektiv kriminalpolitik som sätter stopp för det här, säger Tomas Tobé.

Miljöpartiet är starkt kritisk till förslaget om att förbjuda tiggeri.  ”Det är en ovärdig politik som inte löser några som helst problem. Det är fruktansvärt att människor är tvungna att tigga, men att kriminalisera att människor ber om hjälp ökar bara deras utsatthet och fattigdom”, säger Maria Ferm, Miljöpartiets gruppledare i riksdagen och talesperson för migration och lika rätt, i en skriftlig kommentar till TT.

LÄS MER: S vill skärpa reglerna för tiggeri

LÄS MER: Moderaterna väljer ny partiledare
