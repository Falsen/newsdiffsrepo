Därför flyttar Nordea sitt huvudkontor
TT

Nordeas krav: Nordea har tidigare sagt att man vill ha förutsägbara avgifter och skatter i linje med vad banker i andra länder betalar, och gärna ingå i den Europeiska bankunionen. Banken har 75 procent av verksamheten utanför Sverige. Finland är som euroland med i bankunionen. Danmark utreder frågan.

Första signalen om flytt: I mars 2016, kort efter att regeringen meddelat att resolutionsavgifterna som bankerna betalar skulle höjas kraftigt, kom den första signalen från Nordea om en potentiell flytt. Höjda avgifter skulle slå extra hårt mot Nordea, eftersom banken ändrat sin struktur. Under våren 2016 ombildades Nordea från att ha en dotterbolagsstruktur till en filialstruktur i Sverige, Danmark, Finland och Norge, med huvudkontor i Sverige.

Regeringens nya förslag: Regeringen kom därefter med ett betydligt mildare förslag till ändrade resolutionsavgifter. Avgiften höjs totalt med tre miljarder till tio miljarder nästa år, men trappas sedan ned, först till dagens nivå 2019 och sedan med ytterligare en halvering till 2025. Från 2019 vill regeringen införa någon form av bankskatt, men det är oklart hur den kommer att se ut.

Finansiella risker: Sverige har en stor banksektor vilket innebär finansiella risker. Nordeas balansomslutning på 6.340 miljarder kronor är drygt tusen miljarder kronor större än Sveriges BNP, dubbelt så stor som Danmarks BNP och tre gånger så stor som Finlands BNP.

Avdragsrätt för räntor: Nordea kan vid en flytt räkna med fortsatt avdragsrätt för räntor på så kallade förlagslån, vilket årligen beräknas ge 600 miljoner kronor jämfört med att stanna i Sverige. I Sverige försvinner denna avdragsrätt vid årsskiftet.

Olika modeller i Norden: De tre länder som varit aktuella som värd för Nordeas huvudkontor – Danmark, Finland och Sverige – tillämpar olika modeller för hur kapitalkrav beräknas. Detta försvårar jämförelser och Nordea har därför valt att betrakta denna faktor som neutral i flyttkalkylen. Nordeas vd och ett mindre antal specialistfunktioner runt vd-staben, är både fysiskt och juridiskt relativt enkelt att flytta.

Det försvinner vid en flytt: Vd och ett mindre antal specialistfunktioner runt vd-staben, något hundratal tjänster. De är fysiskt och juridiskt relativt enkelt att flytta. Den svenska bankverksamheten fortsätter som tidigare.
