Lärarnas riksförbund: Krävs satsningar på lärarlöner för att klara målet
Erik Wikén

– Det är välkommet att man satsar på vuxenutbildningen men om det ska ge något måste man ha lärare. De satsningar man har gjort på lärarlöner har hittills inte kommit vuxenutbildningen till del, säger Åsa Fahlén, ordförande för Lärarnas riksförbund.

Regeringen vill se ytterligare 18.000 nya utbildningsplatser redan nästa år fördelade på bland annat yrkesvux, yrkesförarutbildningar, folkhögskolor och universitet och högskolor.

Precis som läraryrket i stort råder det stor brist på lärare inom vuxenutbildningen. Flera av de statliga lönesatsningarna som kommit de senaste åren har dock inte kommit lärare inom vuxenutbildningen till del säger Åsa Fahlén.

– Lärarlönelyftet omfattade inte vuxenutbildningen utan bara grundskole- och gymnasielärare. Och när det gäller förstelärartjänsterna hamnade väldigt få hos vuxenutbildningen, säger Åsa Fahlén.

Därför vill Lärarnas riksförbund se en särskild statlig satsning, ett vuxlyft, på lärarna inom just vuxenutbildningen.

– Risken är annars att man får väldigt svårt att hitta behöriga och legitimerade lärare. Menar man allvar med de här utbildningsplatserna måste man höja lönerna, säger Åsa Fahlén.
