Daniel Öhman: Kan vara en katastrof för poliser med skyddad identitet
Agnes Laurell

Våren 2015 beslutade polismyndigheten att det kanadensiska företaget CGI skulle ta hand om polisens personal- och lönesystem Palasso. Systemet innehåller namn, personnummer och löner på alla anställda inom polisen.

– Kan man få inblick i det får man inblick i hela verksamheten och kan kartlägga polisen, säger Daniel Öhman.

LÄS MER: Dan Eliasson bröt mot säkerhetsskyddsförordningen

Enligt säkerhetsskyddsförordningen måste känslig information krypteras enligt ett system godkänt av Försvarsmakten. Men för att spara tid och pengar valde rikspolischefen Dan Eliasson att göra ett undantag våren 2015.

– Uppenbarligen var det bråttom. Det är kanske goda skäl men man får inte, säger de experter vi pratat med, göra ett sådant här undantag som myndighetschef. Rikspolischefen har inte rätt att göra det.

LÄS MER: Polisen: Känner oss trygga med våra tekniska lösningar

Daniel Öhman säger att det i systemet Palasso också finns uppgifter om polisers anhöriga, deras scheman och om polisers speciella färdigheter.

– Vi vet inte om man har skyddat den här informationen på något sätt. Är det här ute kan det vara en katastrof personligen för de poliser som har skyddad identitet men också för hela Sverige för då har ju en främmande makt kunnat kartlägga hela polisen.

I ett pressmeddelande under tisdagskvällen skriver Polisen att de har agerat i enlighet med säkerhetsskyddsförordningen.

TV: Riksdagspartiernas hårda kritik mot rikspolischefen
