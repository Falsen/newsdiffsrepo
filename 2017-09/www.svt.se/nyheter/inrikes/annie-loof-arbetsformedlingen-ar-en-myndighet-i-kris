Annie Lööf: Arbetsförmedlingen är en myndighet i kris
Jenny Lagerstedt

Arbetsförmedlingens insats förberedande utbildning (FUB), är både dyr och ineffektiv. Det enligt en ännu inte publicerad granskning från Riksrevisionen, som SVT Nyheter tagit del av.

Under fredagen kommenterade Centerpartiets partiledare Annie Lööf resultaten från den kommande granskningen. Hon anser att Arbetsförmedlingen behöver genomgå stora förändringar för att bli mer effektiv.

– Man behöver göra om arbetsförmedlingen i grunden. Centerpartiet har i många år föreslagit att vi ska lägga ner arbetsmarknadsutbildningarna, inklusive FUB, och låta andra aktörer göra detta, säger hon.

Är arbetsförmedlingen en myndighet i kris?

– Arbetsförmedlingen är en myndighet i kris sedan många år. Näringslivet använder den inte. Förtroendet hos allmänheten är extremt lågt. Jag vill att matchningen på den svenska arbetsmarknaden ska fungera mycket bättre, säger Annie Lööf.

Arbetsmarknadsminister Ylva Johansson (S) håller inte med om att Arbetsförmedlingen är en myndighet i kris men säger till SVT Nyheter att myndigheten står inför ”stora utmaningar”.

– De pengar vi satsar på arbetsmarknadspolitiska åtgärder ska ju användas så att de får effekt, så att fler människor kommer i arbete. Det är helt avgörande. Men sen vill jag titta på rapporten innan jag kan uttala mig mer om just den, säger Ylva Johansson.

LÄS MER: Alliansen: Lägg ner Arbetsförmedlingen

LÄS MER: Moderaterna vill lägga ned Arbetsförmedlingen
