Ulf Kristersson (M): Vi kommer inte att förhandla med SD
Agnes Laurell

Ulf Kristersson som hoppas få ta över partiledarposten i Moderaterna går tvärt emot sin föregångare Anna Kinberg Batra i en viktig fråga.

Under hans ledning skulle det inte bli något samarbete med Sverigedemokraterna. Kristersson upprepade budskapet i kvällens Agenda, men ville inte säga om han anser att partiet ska kallas rasistiskt.

– Jag tror att jag överlåter åt statsvetarna att skapa de exakta terminologiska begreppen för det. Jag tycker att de har uppenbara främlingsfientliga inslag, ibland i deras uttalanden, i deras historia definitivt, sa han och tillade:

– Jag vill inte peka finger mot alla de människor som har röstat på Sverigedemokraterna därför att Sverige hade en helt misslyckad migrationspolitik.

Anna Kinberg Batra meddelade i januari att Moderaterna var redo att förhandla med Sverigedemokraterna i enskilda frågor. Centerpartiets Annie Lööf svarade då att samarbeten i alliansen i riksdagsutskotten inte kan fortsätta om Moderaterna väljer att förhandla med SD i sakfrågor.

I augusti kom beskedet att Kinberg Batra lämnar sin partiledarpost. Ulf Kristersson, Moderaternas ekonomisk-politiska talesperson, sa tidigare i veckan att han ställer upp när det blir dags att välja en ny ledare. Kristersson backas av flera länsförbund i landet.

Den nya partiledaren väljs 1 oktober.

LÄS MER: Flera förbund vill se Ulf Kristersson som ny M-ledare
