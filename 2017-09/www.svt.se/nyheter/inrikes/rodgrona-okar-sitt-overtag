Rödgröna förstärker sitt övertag i förhållande till Alliansen
Ulf Hambreus

– Det som sticker ut i dagens opinionsläge är att regeringen, trots sin svaghet, ligger på en så hög nivå och har en sådan stabilitet i sina siffror. Det skulle jag säga beror på att vi har en så svag opposition, säger Tommy Möller.

Inför ett valår har det ofta sagts att oppositionen bör ha ett övertag i opinionen för att ha någon chans att vinna nästkommande val. Den ”regeln” vågar ingen statsvetare skriva under på i dag, inte minst som väljarkåren är så mycket mer rörlig i dag jämfört med hur det var för några decennier sedan.

LÄS MER: Novus: Socialdemokraterna orubbat trots IT-skandalen

Till detta kommer Sverigedemokraterna, som har vuxit till att i dag vara landets näst största parti och ett tredje block som andra partier inom svensk politik har svårigheter att förhålla sig till. Instabiliteten i det politiska landskapet, en tidigare regeringskris under sommaren, och Moderaternas partiledarkris bidrar också till att göra framtida utvecklingen särskilt oviss och spännande.

– Riksdagsvalet nästa år är mer svårbedömt än någonsin tidigare skulle jag säga. Det kommer förmodligen att vara oklart även på valnatten vilken regering vi kommer att få. Regeringsfrågan kommer att prägla valdebatten i väldigt stor utsträckning, säger Tommy Möller.

LÄS MER: Så har stödet för ditt parti ändrats genom åren

I Novus septembermätning hittar vi inga statistiskt säkerställda förändringar jämfört med augusti. Ändå kan man skönja intressanta rörelser om man tittar på utvecklingen över en lite längre tid. Enligt Torbjörn Sjöström, som är opinionschef och VD, är utvecklingen för Moderaterna särskilt intressant. Där har ju krisen varit så stor att en del till och med talat om att Centerpartiet skulle kunna hota Moderaternas ledande roll inom Alliansen.

– Jag tycker ändå att det mest intressanta i den här mätningen är att Moderaternas nedåtgående trend har brutits. Möjligen är det snöpligt för Centerpartiet att se hur en del deras väljare nu ser ut att återvända till Moderaterna, säger Torbjörn Sjöström, som är opinionschef på Novus, till SVT Nyheter.

I septembermätningen ökar Moderaterna med en dryg procentenhet, till att nu ligga på 16,3 procent, medan Centerpartiet backar med 0,8 procentenheter till 12 procent. Andra intressanta noteringar är att Miljöpartiet klättrar till strax under 5 procent, medan Kristdemokraterna istället envist fortsätter att balansera på fyraprocentsspärren till riksdagen.
