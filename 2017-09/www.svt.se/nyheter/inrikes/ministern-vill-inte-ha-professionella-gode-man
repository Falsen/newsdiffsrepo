Ministern vill inte ha professionella gode män
Marja Grill

– Jag välkomnar verkligen att det finns ett antal konkreta förslag, som vi nu kommer att titta närmare på, säger migrationsminister Heléne Fritzon (S) när hon tog emot den utredning som regeringen beställt om gode man-systemet.

Länsstyrelserna fick uppdraget förra våren efter SVT Nyheters avslöjande om dålig kontroll och omfattande stölder av ohederliga gode män.

– Detta har med rätta upprört inte bara oss utan också våra medborgare. Vi är väldigt angelägna om att stärka skyddet för de mest utsatta i samhället, säger Heléne Fritzon (S).

LÄS MER: Efter SVT:s granskning: Krav på ökad kontroll av gode män

Riksrevisionen har också en utredning igång om gode män och förvaltare och regeringen kommer att vänta in att den blir klar innan de svarar på om det blir de lagändringar som länsstyrelserna önskar sig.

I dag får de som engagerar sig som gode män en ersättning på ungefär tusen kronor i månaden, och många kommuner har svårt att rekrytera människor som vill ställa upp. Men länsstyrelsernas förslag om att utreda professionella gode män, ett system som finns i Norge och som även SKL Sveriges kommuner och landsting föreslagit, får kalla handen från ministern:

– Jag ser ju tydliga fördelar med att vi har det system som vi har idag. Man är lokalt förankrad och man är tillgänglig utanför kontorstid för att stödja och hjälpa. Att bygga upp en sån organisation är också väldigt resurskrävande, säger Heléne Fritzon (S).

LÄS MER: Hanna blev bestulen av sin gode man – fick skadestånd av kommunen
