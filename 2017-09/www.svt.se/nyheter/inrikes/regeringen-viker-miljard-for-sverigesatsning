Regeringen viker miljard för Sverigesatsning
TT

Statsministern säger på en pressträff med regeringen i Gävle att regeringen i höst ska lägga fram en proposition för en sammanhållen politik för landsbygden och påstår att det är första gången en sådan produkt tas fram i ett regeringskansli.

Av de 1,2 miljarderna som regeringen föreslår i budgeten ska 347 miljoner gå till det som kallas service och goda livsvillkor i hela landet.

253 miljoner ska gå till gröna jobb i hela landet, 410 till företagande och utbildning i hela landet samt 235 miljoner till bättre vägar och kollektivtrafik.

Vice statsminister Isabella Lövin (MP) säger att gröna jobb ska vikas för långtidsarbetslösa och att Skogsstyrelsen ska hantera dem och att det kan handla om till exempel slyröjning.

Regeringen håller i dag sitt regeringssammanträde i Gävle och det är andra gången i år ett regeringssammanträde hålls utanför Stockholm. Senast det skedde var i Falun i vintras.

– Detta visar att det är på riktigt, att vi är hela Sveriges regering, sade Löfven när ministrarna poserade för fotograferna utanför landshövdingens residens i Gävle.

LÄS MER: Ny statlig myndighet till Gävle
