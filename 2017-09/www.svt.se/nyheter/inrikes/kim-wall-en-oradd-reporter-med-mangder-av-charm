Det här var Kim Wall: ”Alltid på jakt efter något annorlunda”
Helena  Zachariasson

När nyheten att Kim Wall anmälts saknad efter att ha varit på en ubåt tillsammans med den danska uppfinnaren Peter Madsen – som nu misstänks för mordet på henne, startades en tråd på Facebook där över 90 av Kim Walls vänner och journalistkollegor världen över samlades för att dela nyhetsuppdateringar och information om sin vän.

När det stod klart att Kim Wall var borta för alltid förvandlades tråden till ett forum av berättelser och anekdoter, fina bilder och videor – minnen av den Kim som de alla älskade.

Jon Gerberg, före detta klasskamrat på prestigefulla journalistutbildningen på Colombia University, beskriver tråden som både hjärtekrossande och sorgligt inspirerande: En plats där de samlades i chock för att söka svar och stöd hos varandra.

”Kim Wall var en journalist som reste till världens alla hörn och gjorde reportagen ingen kommit på. Hon var alltid på jakt efter något nytt och annorlunda”, skriver Gerberg.

SPECIAL: Vad hände egentligen med Kim Wall?

”Var av en särskild sort”

Erik Bergin, nyhetschef på Svenska Dagbladet och tidigare USA-korrespondent, träffade Kim Wall i New York.

– Då hade hon precis kommit tillbaka från Uganda. Hon framstod som en duktig och väldigt driven journalist. Hon var också trevlig och sympatisk, säger han till SVT Nyheter.

Kim Wall fick stipendier från bland annat erkända Pulitzer Center och gjorde reportage om tortyrkammare i Uganda, turism på Sri Lankas slagfält och om hur kubaner fick tag på populärkultur på nätet.

– Kim var av en särskild sort. Hon kunde fråga om att gräva upp regionvalsregister och i samma andetag påpeka, med stor entusiasm, att Shakira är gravid, säger klasskamraten och journalisten Laura Dimon till Buzzfeed.

LÄS MER: Detta har hänt i ubåtsfallet

”Hon frågade inte om lov, hon bara gjorde”

Viola Gad, journalist på Kit, studerade också tillsammans med Kim Wall i New York.

”Kim frågade inte om lov, hon bara gjorde”, skriver Gad och tecknar en bild av sin vän som orädd och någon som tidigt visste vad hon ville göra i livet. Wall var uppvuxen i en journalistfamilj och berättade för Gad hur hon som liten suttit i bilen och väntat när hennes föräldrar fotat eller intervjuat någon. Hon var nyfiken på allt och alla och tvekade inte att ställa frågor.

”När hon inte fick ett tillräckligt utförligt svar tittade hon med sina stora ögon och sa: ”Va, var det allt?”, skriver den gemensamma vännen Jon Gerberg.

LÄS MER: Vännen: Hon hade inte gått in i en situation som känts farlig

Berättade historier från världens alla hörn

Victoria Greve, journalist på Expressen, träffade också Kim Wall i New York och de blev vänner.

”Hon var hängiven, intelligent och en skicklig skribent. Och som alla frilansjournalister ständigt på jakt efter historier”, skriver Greve i en hyllning på Expressen.

Hon rapporterade från platser som Nordkorea och Marshall-öarna. Om vodoo på Haiti, om kinesisk romantik i New York och om tjuvjakt på tigrar i Indien. Trots att hon var berest och professionell beskrivs hon som jordnära och intresserad av människor som kände henne.

– Det här är en bransch full av posörer. Många försöker göra sina upplevelser och reportage större än de egentligen är. Kim var motsatsen. Hon levde ut sina berättelser och försökte inte marknadsföra sig själv, säger vännen Christopher Harress till Buzzfeed.

Efter sommaren skulle Kim Wall flytta till Peking med kärleken. Victoria Greve beskriver hur hon och Kim pratade om framtiden när de sågs. ”Hon sa att jag borde komma och hälsa på och att vi skulle cykla tillsammans genom gamla staden.”

Så blir det nu inte.

Som Jessica Reed, redaktör på The Guardian som publicerat flera av Kim Walls artiklar de senaste åren säger till Expressen:

– Det vore sorgligt att låta den här tragedin definiera vad Kims liv var. Hon bör bli ihågkommen för sin omättliga nyfikenhet och sitt driv att hitta historier som ingen annan journalist hade rört tidigare, säger Jessica Reed.

Jon Gerberg gör just det. Han skriver:

”Vi väljer att minnas henne inte för de senaste rubrikerna utan för hennes fantastiska reportage och för den fantastiska person hon var”.
