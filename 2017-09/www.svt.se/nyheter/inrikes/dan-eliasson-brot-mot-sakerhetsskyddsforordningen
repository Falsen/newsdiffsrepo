Dan Eliasson bröt mot säkerhetsskyddsförordningen
Jon Lindhe

Polisens personal- och lönesystem, Palasso innehåller namn, personnummer och löner på alla anställda. Det finns också uppgifter om anhöriga, barn och information om enskilda poliser resor, rapporterar Ekot.

Den som har tillgång till Palasso-systemet får en unik inblick i hur polisen arbetar. Polisen har därför skött systemet själva men våren 2015 gick det inte längre och myndigheten tog då hjälp av ett utländskt företag, kanadensiska CGI.

Företaget fick tillgång till systemet från sina egna lokaler.

Känslig information måste enligt Säkerhetsskyddsförordningen krypteras enligt ett system godkänt av Försvarsmakten. För att spara tid och pengar valde dock rikspolischef Dan Eliasson våren 2015 att göra ett undantag, något som inte är tillåtet. Det får bara regeringen göra.

– Så får det inte gå till, säger Pia Gruvö, chef för IT-säkerhet på Militära underrättelse- och säkerhetstjänsten, MUST, till Ekot.

SVT:s politiska kommentator Elisabeth Marmorstein menar att uppgifterna kan bli problematiska för rikspolischefen.

– Han är redan ifrågasatt, om uppgifterna stämmer är det väldigt bekymmersamt för Eliasson. Han har redan fått mycket kritik från oppositionspartierna, bland annat från Moderaterna som i julas krävde hans avgång.

Dan Eliasson vill inte ställa upp på en intervju, enligt Ekot och P4 Stockholm.

Vilken information som skickats mellan polisen och CGI vill polisen inte svara på. Inte heller vilken krypteringslösning man använder i stället för Försvarets.

Rikspolischefens pressekreterare Kristian Ljungberg säger till SVT att Dan Eliasson inte ställer upp på några intervjuer utan hänvisar till ett pressmeddelande som polisen publicerat på sin hemsida.
