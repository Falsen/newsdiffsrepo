Hård kritik mot vinsttaket: ”Hotar rätten att välja skola”
Marit Sundberg

Regeringen och Vänsterpartiet är nu överens om hur vinsterna i välfärden ska begränsas. Förslaget innebär ett vinsttak för privata välfärdsföretag inom skolan och omsorgen, men sjukvården omfattas inte.

LÄS MER: Regeringen vill införa vinsttak för privata välfärdsföretag inom skolan och omsorgen

Vänsterpartiet menar att förslaget är en mycket viktig milstolpe för att se till att skattepengar används till det de är avsedda för och inte går till riskkapitalister.

”De som är där för att tjäna stora pengar, det är de som regelverket ska omfatta. De som drivs av vinstjakt och därför minskar kostnader genom att välja bort elever som kräver särskilt stöd, ger undersköterskor lägre löner och anställer obehöriga lärare”, säger Ulla Andersson, ekonomisk-politisk talesperson för Vänsterpartiet, i en skriftlig kommentar på partiets hemsida.

Men Kristdemokraterna är emot förslaget.

”Det kommer drabba elever, brukare och omsorgsbehövande. Förslaget hotar valfrihet och välfärd och vi kommer rösta emot förslaget i riksdagen”, säger Jakob Forssmed, ekonomisk-politisk talesperson enligt ett skriftligt uttalande.

Han får medhåll av Moderaterna.

”Vi moderater menar att fokus måste vara på kvalitet i skolan och omsorgen och inte driftsform. Det här förslaget kommer inte att lösa verkliga problemen i välfärden som handlar om kvalitet, tillgänglighet och trygghet. Konsekvensen kan i stället bli att välfungerande skolor behöver stänga, vilket innebära att elever som valt en skola och trivs kan få se den nedlagd”, säger Peter Danielsson, förste vice ordförande i partistyrelsen.

LÄS MER: Majoritet av svenskarna vill begränsa vinster i välfärden

Även Centerpartiet tycker att förslaget är dåligt.

”Rätten för föräldrar att välja skola till sina barn och för funktionsnedsatta att välja sin omsorg är oerhört viktig. Den möjligheten försöker nu S, MP och V strypa”, säger Centerledaren Annie Lööf i ett skriftligt uttalande.

Liberalerna är besvikna över att regeringen inte bjöd in allianspartierna till en överläggning om vinsttaket.

– Jag är chockerad över att regeringen väljer att lägga fram det här förslaget som är så långtgående. Det är uppenbart att man kapitulerat för vänsterpartiet. Statsministern lovade i våras i riksdagen att han skulle ha överläggningar mellan regeringen och allianspartierna men några sådana har han inte bjudit in till, säger Liberalernas partiledare Jan Björklund.

Sverigedemokraterna säger att de kommer att rösta nej till regeringens och Vänsterpartiets förslag.

– Socialdemokraterna vill ha en konfliktyta i det här och måla Svarte Petter på oss och alliansen. I det här fallet handlar det inte om att måla Svarte Petter utan att se på småföretagarna som finns i Sverige, säger SD:s skolpolitiske talesperson Stefan Jakobsson till SVT Nyheter.

I stället för ett vinsttak vill SD att skolor som vill ta ut vinster först måste lägga upp en buffert som ska kunna säkerställa att de kan slutföra undervisningen av eleverna om offentliga medel dras in.

Arbetsgivar- och branschorganisationen Vårdföretagarna är kritisk till uppgörelsen och menar att regeringen ägnar sig åt ett cyniskt spel med centrala delar av vår välfärd.

”Vinsttaket skulle ta död på företag som levererar minst lika bra, ofta bättre kvalitet än offentliga utförare. I många fall gäller det omsorg eller personlig assistans som människor valt själva. Den valfriheten skulle berövas dem om detta blev verklighet”, säger Håkan Tenelius, näringspolitisk chef, i en skriftlig kommentar.

Även tjänsteföretagens branschorganisation Almega är kritisk.

”Förslaget riskerar att  slå ut 8 av 10 välfärdsföretag. Det här kommer bli en enorm påfrestning på kommuner och landsting då väl fungerande skolor, förskolor och äldreboenden tvingas lägga ner.”, säger Ulf Lindberg, näringspolitisk chef i ett skriftligt uttalande.

LÄS MER: Missvisande siffror i välfärdsdebatten
