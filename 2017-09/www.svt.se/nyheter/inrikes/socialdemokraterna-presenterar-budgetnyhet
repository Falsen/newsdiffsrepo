Regeringen satsar på vuxenutbildning i höstbudgeten
Elisabeth Marmorstein

Totalt handlar det om ett paket på över fyra miljarder kronor. Den största delen handlar om att Kunskapslyftet, regeringens satsning på vuxenutbildning, byggs ut med 32 000 platser.

Satsningen berör yrkeshögskolan, yrkesvux, folkhögskolan och andra högskoleutbildningar.

Man föreslår också investeringar när det gäller etablering och matchning på arbetsmarknaden.

Regeringen vill bland annat införa ett nytt regelverk för etablering som innebär att man blir skyldig att delta i insatser som rustar för arbete.

Dessutom läggs pengar på en utbildningsplikt för nyanlända som grundar sig på den migrationsuppgörelse man hade med alliansen hösten 2015.

Under 2018 införs en möjlighet för långtidsarbetslösa personer att ta lån för att ta b-körkort. Under 2019 utvidgas den möjligheten att även gälla yngre personer som slutfört en gymnasieutbildning.

– Med den här reformen förbättrar vi möjligheten att etablera sig på arbetsmarknaden och samtidigt stimulera en högre genomströmning på gymnasieskolan, säger Stefan Löfven.

Vad gäller företagens möjligheter att anställa vill man förenkla anställningsstöden. Man föreslår en typ av introduktionsjobb som ersätter fem andra stöd som finns i dag.

– Tanken är att det ska bli enklare för arbetsgivare. Man ska inte behöva lära sig flera olika regelverk utan bara ett, säger finansminister Magdalena Andersson.
