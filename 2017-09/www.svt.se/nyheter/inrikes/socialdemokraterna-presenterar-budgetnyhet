Regeringen satsar på vuxenutbildning i höstbudgeten
Elisabeth Marmorstein

Totalt handlar det om ett paket på över fyra miljarder kronor till nästa år. Den största delen handlar om att Kunskapslyftet, regeringens satsning på vuxenutbildning, byggs ut med 18 000 platser till nästa år.

Regeringen föreslår också investeringar när det gäller etablering och matchning på arbetsmarknaden.

Man vill bland annat införa en utbildningsplikt för nyanlända som innebär att alla nyanlända som tar del av Arbetsförmedlingens etableringsinsatser kan tvingas söka och ta del av utbildning, annars kan ersättningen dras in.

– Det ska inte finnas några otydligheter vilka krav som finns om du kommer till Sverige, säger Magdalena Andersson.

Under 2018 införs en möjlighet för långtidsarbetslösa personer att ta CSN-lån för b-körkort. Under 2019 föreslås den möjligheten även gälla yngre personer som slutfört en gymnasieutbildning.

– Med den här reformen förbättrar vi möjligheten att etablera sig på arbetsmarknaden och samtidigt stimulera en högre genomströmning på gymnasieskolan, säger Stefan Löfven.

Vad gäller företagens möjligheter att anställa vill man förenkla anställningsstöden. Regeringen vill införa en typ av introduktionsjobb som ersätter fem andra stöd som finns i dag, bland annat försvinner traineejobben.

– Tanken är att det ska bli enklare för arbetsgivare. Man ska inte behöva lära sig flera olika regelverk utan bara ett, säger finansminister Magdalena Andersson.
