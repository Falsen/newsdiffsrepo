Nordea flyttar huvudkontoret till Finland
Jessica Johansson

Beslutet innebär att ett begränsat antal medarbetare påverkas av flytten, skriver banken i ett pressmeddelande. Nordea skriver också att de kommer fortsätta att betala skatt på alla sina fyra hemmamarknader.

– Man kan bara spekulera men kanske hoppas Nordea att medielandskapet är lite vänligare i vårt grannland, säger Knut Kainz Rognerud, SVT Nyheters ekonomiska kommentator och fortsätter:

– Det är svårt att veta exakt vad som föresgåtts i styrelsen. Men det här är ju en diskussion som pågått länge, säger han.

Diskussionen kring flytten startade för ett halvår sedan, efter att regeringen presenterat att kraftigt höja avgifterna för bankerna. Beskedet om att den så kallade resolutionsreserven skulle höjas togs inte emot med glädje. Nordeas vd Casper von Koskull berättade strax därefter om planerna att flytta huvudkontoret från Sverige.

Sedan dess har regeringen gått bankerna till mötes och mildrat förslaget, men trots det väljer alltså Nordea att lämna landet.

– Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till, säger Björn Wahlroos, styrelseordförande i Nordea Bank AB.

Experterna är oense om vad effekterna av en flytt skulle bli för Sverige. Sverige har en stor banksektor vilket innebär finansiella risker. Nordeas balansomslutning på 6 340 miljarder kronor är drygt tusen miljarder kronor större än Sveriges BNP, dubbelt så stor som Danmarks BNP och tre gånger så stor som Finlands BNP.

LÄS MER: Så påverkas kunderna

Nordea kan vid en flytt räkna med fortsatt avdragsrätt för räntor på så kallade förlagslån, vilket årligen beräknas ge 600 miljoner kronor jämfört med att stanna i Sverige. I Sverige försvinner denna avdragsrätt vid årsskiftet.

De tre länder som varit aktuella som värd för Nordeas huvudkontor — Danmark, Finland och Sverige — tillämpar olika modeller för hur kapitalkrav beräknas. Detta försvårar jämförelser och Nordea har därför valt att betrakta denna faktor som neutral i flyttkalkylen.

LO-facken Kommunal och Handels hotade i somras med att ta ut sina pengar om Nordea flyttar huvudkontoret från Sverige.

– Vi har jättemycket affärer i Nordea och har god erfarenhet av banken. Men det är klart att om de använder den här typen av hot måste vi diskutera det i styrelsen, sa LO:s ordförande Karl-Petter då.

Under våren rasade en het debatt om Nordeas vara eller icke vara i Sverige, inte minst inom politiken. Frågan har ett stort symbolvärde. Kritiker menar att det skadar Sverigebilden om Nordea flyttar.

Finansminister Magdalena Andersson (S) har svängt från att först säga att det finns fördelar med att Nordea flyttar — något hon fick skarp kritik för — till att tycka att det är bra om banken finns kvar.

LÄS MER: ”Avgiften är omöjlig”
