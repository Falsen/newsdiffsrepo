Bluffsida med SVT Nyheter-logotyp sprider sig i sociala medier
Henrik Sköld

Sidan ”Senaste Nyheter” har på Facebook delat ett inlägg med en alarmistisk rubrik om att ett dödligt virus sprider sig i Sverige.

Då SVT Nyheters logotyp används, och inlägget har ett nyhets-liknande innehåll, kan postningen vid första anblick se autentisk ut.

– Aktörer som utger sig för att vara nyhetsförmedlare och sprider falsk information i sociala kanaler är ett växande problem för oss säger Karin Ekman, SVT Nyheters sociala mediechef.

Inlägget är sponsrat, vilket innebär att det dyker upp i användares flöden, även om de inte följer sidan.

– SVT Nyheter köper aldrig genomslag av Facebook, det vill säga vi sponsrar aldrig upp våra egna Facebookpostningar. För oss är det en förtroendefråga, säger Karin Ekman.

Falska Facebooksidor som utger sig för att vara ett etablerat företag eller myndighet är inget nytt problem, och falska SVT-sidor har spritts förut.

– Vi anmäler alltid den här typen av skojarsidor till Facebook. Tack och lov har vi många lojala användare som gör oss uppmärksamma på när de dyker upp, säger Karin Ekman.
