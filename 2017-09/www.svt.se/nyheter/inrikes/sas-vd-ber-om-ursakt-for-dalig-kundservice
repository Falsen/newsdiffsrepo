SAS vd ber om ursäkt för dålig kundservice
Erik Wikén

I somras fick flygbolaget SAS stor kritik för att väntetiderna på deras telefonkundtjänst varit långa. Uppretade kunder vittnade om att de fått vänta i flera timmar utan att nå fram. Något som bland annat GP rapporterade om.

”Problemet [med webbsidan] har lett till stora utmaningar för vår kundservice, med i vissa fall, oacceptabelt långa svarstider som en konsekvens”, skriver vd Rickard Gustafson i dagens delårsrapport.

Redan i somras gick SAS ut med ett brev till fem miljoner Eurobonuskunder där man beklagade de långa väntetiderna och de problem som uppstått med bokningar på den nya hemsidan.

– Hemsidan fungerar för det mesta. Men det har varit en del buggar i systemet, sa presschefen Fredrik Henriksson till Expressen då.

I delårsrapporten, som presenterades under tisdagen, påpekade bolaget återigen att man är medvetna om problemen och att man söker en lösning. ”Vi hoppas inom kort kunna återgå till normala servicenivåer”, skriver vd Rickard Gustafson.
