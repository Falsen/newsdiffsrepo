Oppositionen kritisk till regeringens prioriteringar
Jon Lindhe

Enligt Jakob Forssmed var avskaffandet av avdragsmöjligheten 2007 en delfinansiering av jobbskatteavdraget.

– Jobbskatteavdraget gjorde det väsentligt mer lönsamt att arbeta och bidrog till fler arbetstillfällen. Värt att notera är att regeringen nyligen avskaffat avdragsrätt för gåvor till ideella organisationer som arbetar bland nödlidande, men nu inför avdragsrätt för medlemsavgift i facket, säger Forssmed.

Han anser dock att kan ett avdrag för a-kasseavgiften kan övervägas, när ekonomin tillåter.

Centerpartiets ekonomisk-politiske talesperson Emil Källström tycker att det är en ”oklok prioritering” att lägga pengar på att återinföra avdragsrätten för fackföreningsavgifter.

– Pengarna hade tjänat oss bättre som skattesänkningar för småföretag eller satsningar mot ungas psykiska ohälsa. Det är de prioriteringarna man ska göra framför att subventionera vuxna människors medlemskap i en typ av organisation, säger Emil Källström till TT.

Han menar att det är en viktig princip att staten ska förhålla sig neutralt till vilka organisationer medborgarna väljer att gå med i.

– Det är bra för Sverige att vi har en hög organiseringsgrad, men fackföreningars arbete med att värva medlemmar sköter de bäst själva. Det är orimligt att vi tar vägen via Skatteverket, säger Källström.

En som är mer positivt inställd till dagens besked är LO:s avtalssekreterare Torbjörn Johansson. Enligt LO är avdragsrätten framför allt en rättvisefråga då arbetsgivarna kan göra skatteavdrag för att vara med i en arbetsgivarorganisation.

Att möjligheten att dra av kostnaden för fackavgiften försvann anses ha bidragit till att facken tappade hundratusentals medlemmar. Hur många av dessa som nu återvänder är svårt att veta.

– Men vi har i alla fall bättre förutsättningar, säger LO:s avtalssekreterare Torbjörn Johansson.
