Regeringen: Ska se över ordningslagen
TT

Ansvarig minister Åsa Regnér (S), just nu på plats i Rumänien, ger följande M:s förslag om ett nationellt förbud mot tiggeri:

LÄS MER: Moderaterna föreslår tiggeriförbud

– Vi bereder inget förslag om tiggeriförbud i regeringen. Däremot har vi redan skärpt lagen om avhysning, likaså kommer vi med ett förslag om ett skärpt människohandelsbrott för att förhindra att människor utnyttjar varandra i den här situationen, säger Åsa Regnér till TT.

Du har sagt att det inte löser problemet att lägga pengar i tiggarnas muggar, men som det är i dag fortgår ju tiggeriet. Varför är det så känsligt med ett förbud?

– Jag förstår att man tycker att det är en snabb och enkel lösning. Men det handlar om väldigt utsatta människor och jag tycker att man har en skyldighet att se även deras situation, säger hon.

Regeringen följer med intresse Vellinges försök att förbjuda tiggeri på vissa platser med hjälp av ordningslagen, och öppnar för att lagen kan behöva ses över.

– Jag tycker mycket väl att man kan se över ordningslagen, för jag förstår också att man anser att man behöver kunna reglera var man får be om pengar i en kommun, säger Regnér.

Inte heller allianspartiet Liberalerna vill se ett tiggeriförbud som moderaterna föreslår.

– De som utnyttjar tiggarna är ett stort problem. Jag tycker att det är där man ska lägga fokus, nämligen angripa de kriminella som utnyttjar de här personernas underläge och utsatthet i ekonomiskt syfte, säger Roger Haddad, rättspolitisk talesperson.

Han tror att ett tiggeriförbud skulle vara svårt att upprätthålla.

– Vi har redan i dag en underbemannad poliskår som prioriterar ner vardagsbrott och andra brott. Jag lägger hellre resurser på att jaga den grova organiserade brottsligheten och dem som ägnar sig åt gängkriminalitet och skjutningar.
