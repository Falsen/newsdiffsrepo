Största militärövningen på decennier
Jonas Olsson

Auroras scenario: En eskalerande väpnad konflikt i Sveriges närområde. Landet utsätts för ett anfall och Försvarsmakten ska försvara svenskt territorium i syfte att bevara politisk handlingsfrihet och suveränitet.

Så övar man, men sannolikheten att ett verkligt anfall skulle komma är liten, menar Försvarsmakten.

– Ett angrepp mot Sverige bedöms i dagsläget inte som sannolikt men kan givetvis aldrig uteslutas, säger Rickard Wissman, kommunikationschef för Aurora.

– Scenariot för övningen är valt med anledning av riksdagens nya inriktning av försvaret – att i första hand kunna möta ett väpnat angrepp mot Sverige.

Synas och höras i hela landet

Övningen koncentreras till Göteborgsområdet, Mälardalen och Gotland, men Aurora kommer att synas och höras i stora delar av landet. Ett stort antal hemvärnssoldater och myndigheter kommer att delta i övningen, som börjar på måndag.

19.000 svenska soldater och annan personal kommer öva med cirka 2.000 soldater från USA, Finland, Frankrike, Litauen, Norge, Danmark och Estland.

De mest spektakulära inslaget blir USA:s Abrams-stridsvagnar. Aldrig tidigare har amerikanska stridsvagnar rullat in över gränsen till Sverige. Abrams är ryggraden i USA:s armé.

LÄS MER: 1.500 amerikanska militärer till Sverige

Dessutom kommer ett amerikanskt luftvärnsförband. Det är ett Patriotförband med robotbil och eldledningsenhet. Patriot-robotarna blev omtalade under Gulfkriget på 1990-talet. Även den franska armén har också bjudits in att öva med sitt luftvärn (Aster SAMP/T).

Svenskt intresse

Luftvärnssystemen skyddar mot inkommande missiler och andra typer av robotvapen. Sverige vill lära sig att hantera USA:s och Frankrikes luftvärnssystem.

Sverige väntas köpa nytt luftvärn eftersom det gamla svenska systemet är utvecklat under 1960-talet. Inga skarpa robotar kommer att ingå i övningen, enligt försvaret.

LÄS MER: Amerikansk arméchef på Gotland
