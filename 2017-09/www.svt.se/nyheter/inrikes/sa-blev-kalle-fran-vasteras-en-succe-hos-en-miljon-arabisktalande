Så blev Kalle från Västerås en succé hos en miljon arabisktalande
Henrik Sköld

Abdullha Abdulhameed hade träffat Kalle Alm kort för tre år sedan, när han arbetade som vakt utanför en kyrka i Västerås. Han mindes den arabisktalande ordningsvakten, och när han träffade på honom igen passade han på att filma samtalet och lägga upp det på en Facebook-sida som han driver, som riktar in sig på arabisktalande som är bosatta i Sverige.

I klippet frågar Abdullha hur Kalle lärde sig arabiska, Kalle berättar om sitt arabiska namn ”Abu Kevin”, som betyder far till Kevin. Kalle berättar också om sin passion för syriska tv-serier.

– Jag blev chockad första gången jag träffade Kalle, att en svensk vakt talade arabiska och kände till en serie som sänds i syriska tv-kanaler, säger Abdullha Abdulhameed till SVT Nyheter.

Det ursprungliga klippet sågs av över hundratusen människor, och plockades upp av flera arabiskspråkiga Facebooksidor, där det nu fått över en miljon visningar, och tusentals kommentarer, likes och delningar.

Kalles språkkunskaper hyllas i kommentarsfälten, primärt på arabiska, och nyheten plockades upp av både BBC News och Huffpost Arabi.

Dagen efter att han lagt upp klippet sökte Abdullha upp Kalle igen, för att berätta att han plötsligt blivit en viral kändis.
