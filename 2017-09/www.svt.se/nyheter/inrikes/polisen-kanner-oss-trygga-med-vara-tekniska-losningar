Polisen: Känner oss trygga med våra tekniska lösningar
TT

Redan strax innan kl 16.00 på tisdagen, flera timmar innan Ekot avslöjande att rikspolisschefen Dan Eliasson beslutat att ge ett privat företag tillgång till känslig information, lade polisen ut ett pressmeddelande på sin hemsida där IT-chefen Tomas Landeström kommenterar informationssäkerheten:

– Vi känner oss trygga med att polisens tekniska lösningar är utformade och införda i enlighet med gällande regelverk. Som en del av den fördjupade genomlysningen och den kontinuerliga kvalitetssäkringen av vår informationssäkerhet har vi även begärt råd och vägledning från Säkerhetspolisen, säger IT-chef Tomas Landeström.

Säkerhetspolisen vägrar på tisdagskvällen att svara på nyhetsbyrån TT:s frågor om det eventuellt finns någon förundersökning mot rikspolischefen.

– Jag kan inte kommentera enskilda ärenden, säger Johanna Blomqvist på Säpos presstjänst.

Anders Jakobsson, överåklagare vid Särskilda åklagarkammaren, som leder rättsfall där poliser är misstänkta, känner inte till ärendet med att rikspolischefen ska ha gått ifrån Säkerhetsskyddsförordningen.

– Vad det kommer att innebära är alldeles för tidigt att uttala sig om. Är det någonting som har hänt så får vi naturligtvis titta på det. Sedan får vi göra en bedömning om de uppgifter vi får fram.
