SVT avslöjar: Utsatta människors pengar förskingras
Carolina Jemsby

Stora kontouttag utan vare sig kvitton eller verifikationer. Pengaöverföringar direkt till den gode mannens konton. Och ”gåvor” till den gode mannen, som den gode mannen själv beslutat om.

Det handlar om stora summor som ingen brytt sig om att spåra.

Kommunernas överförmyndare har ansvar för att kontrollera att gode män, förvaltare och förmyndare sköter sig och inte själva tar de pengar som de anförtrotts.

I en unik granskning har SVT Nyheter gått igenom länsstyrelsernas samtliga inspektionsrapporter hos kommunernas överförmyndare, 2012-2015.

I länsstyrelsernas slumpmässiga kontroller av över 8.000 akter har SVT Nyheters granskande reportrar hittat över 26 miljoner kronor som inte redovisats. Då har länsstyrelserna bara tagit fram en bråkdel av alla akter, vilket innebär att det handlar om hundratals miljoner kronor som ingen vet vart de gått.

Utöver detta beskriver länsstyrelserna ytterligare fall av försvunna pengar, men där summan inte anges. I rapporterna har SVT också hittat ett flertal fastighetsaffärer där vinsten ”försvunnit” eller där den gode mannen sålt huset till sig själv, till underpris.

Det förekommer också testamenten, med den gode mannen som förmånstagare (men släktskap saknas).

Människor som får gode män, förvaltare eller förmyndare behöver hjälp och stöd. Det kan bero på att de är minderåriga, lider av ett mentalt handikapp eller har en annan problematik. Det är människor som samhället behöver hjälpa lite extra. De allra mest utsatta.

Många har redan från början mycket små medel, ändå kan SVT berätta att de blir bestulna på det lilla de har, av den person som är satt att hjälpa dem.

I en intervju förklarar överförmyndaren i Skövde, Jan Wallgren, att kontrollerna inte är särskilt noggranna.

– Vi utgår ju från att vi har med hederliga personer att göra. Överförmyndarens nät är mer grovmaskigt än man tror.
