SVT avslöjar: Riksrevisionen kritiserar Arbetsförmedlingens insats i kommande granskning
Erik Wikén

FUB är en av Arbetsförmedlingens största insatser för personer som står utanför arbetsmarknaden.

Målgruppen är arbetssökande som behöver förbereda sig för ett annat arbetsmarknadspolitiskt program, studier eller arbete. De som deltar i insatsen har vanligtvis svårare att hitta jobb än inskrivna i genomsnitt.

I en kommande granskning kritiseras insatsen för att vara både dyr och ineffektiv. Riksrevisionen har jämfört framtida arbetsinkomster mellan personer som genomgått FUB med likvärdiga grupper av personer som varit öppet arbetslösa eller deltagit i så kallad arbetspraktik.

Granskningen visar att arbetssökande som deltagit i FUB får lägre inkomster i framtiden jämfört med övriga grupper.

Två år efter påbörjad FUB är arbetsinkomsten 5.000–15.000 kronor lägre än för den som varit öppet arbetslös och 15.000–25.000 kronor lägre än för den som deltagit i så kallad arbetspraktik. Över tid jämnar dock skillnaderna ut sig.

Under 2016 deltog drygt 73.500 personer i en FUB och kostnaden för köp av FUB uppgick till drygt 2 miljarder kronor. Insatsen kritiseras dock för att vara långt från kostnadseffektiv.

Riksrevisionens kommande granskning visar att kostnaderna för köp av FUB inte täcks av att skatteintäkterna ökar genom att deltagarna får högre framtida arbetsinkomster – snarare tvärt om.

För att effekterna ska kunna anses vara effektiva behöver insatsen förbättras kraftigt, enligt den kommande rapporten.

För personer med högst en förgymnasial utbildning eller är utomeuropeiskt födda har FUB positiva effekter. De är dock inte tillräckligt stora för att kostnaden för insatsen ska täckas av ökade skatteintäkter längre fram, anser Riksrevisionen.

SVT Nyheter har sökt Arbetsförmedlingen och Riksrevisionen som avböjer att kommentera.
