SD och S i hård debatt om kyrkovalet
Arash Mokhtari

Huvudmotståndarna i det svenska kyrkovalet – Socialdemokraterna och Sverigedemokraterna – var på plats i Aktuellt för att debattera politikens plats i kyrkbänken och ”vänsterliberal påverkan” inom svenska kyrkan.

– Den viktigaste sakfrågan för mig är att man även fortsättningsvis ska ha en öppen kyrka, säger Jesper Eneroth, gruppledare för Socialdemokraterna i kyrkomötet och kyrkopolitisk talesperson för Socialdemokraterna.

Sverigedemokraterna går till val med budskapet ”tro och tradition” och anklagar Socialdemokraterna för att politisera Svenska kyrkan.

– Under decennier när man har haft maktdominans har man luckrat upp och demonterat kyrkans identitet och verksamhet och utvecklat Svenska kyrkan till en vänsterliberal politisk åsiktsmegafon, säger Aron Emilsson.

Som exempel använder han klimat- och migrationsfrågor där han menar att Socialdemokrater driver politiskt arbete.

Men det är en ståndpunkt som Jesper Eneroth inte accepterar, utan menar att Sverigedemokrater vill villkora vilka som kyrkan ska hjälpa.

– Vi har under många decennier haft en stor enighet när det kommer till kyrkans biståndsarbete. Nu står ni för något helt annat, nu vill ni välja ut och peka ut grupp mot grupp. Vårt svar blir istället att vi ska ju inte hjälpa folk för att de är kristna, vi ska hjälpa för att vi är kristna, säger han.

Trots att över fem miljoner svenskar är röstberättigade är det få som röstar i kyrkovalet.

I förra valet röstade bara omkring 700.000 människor. Men valet är viktigt, slår både Socialdemokraterna och Sverigedemokraterna fast.

– Kyrkovalet har ett egenvärde för det är ett värderingsval när kyrkan står och vacklar i en identitetskris, säger Aron Emilsson.

Jesper Eneroth ser hur årets val kan leda att Svenska kyrkan ändrar sin inriktning.

– Om man vill fortsätta på den öppna solidariska linjen som Svenska kyrkan kämpat för i många decennier och inte nu gå en helt annan väg till mötes.
