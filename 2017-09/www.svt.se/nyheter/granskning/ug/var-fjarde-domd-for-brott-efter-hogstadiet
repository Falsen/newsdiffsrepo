Var fjärde dömd för brott efter högstadiet
Henrik BergstenProducent Uppdrag granskning

Uppdrag granskning har kartlagt alla manliga elever som gått ut högstadiet i fem skolor på Hisingen i Göteborg, mellan åren 2011 och 2015. Det gäller samtliga fyra högstadieskolor i Biskopsgården och en skola i stadsdelen Torslanda.

Totalt omfattar undersökningen 645 elever. Resultatet visar hur stor andel av de före detta eleverna som idag förekommer i belastningsregistret.

13 procent av de manliga eleverna som gått ut Jättestensskolan är idag lagförda för brott.

På Ryaskolan är det 16 procent.

På Svartedalsskolan är det 24 procent och på Sjumilaskolan 26 procent.

På Nordlyckeskolan i Torslanda hamnar siffran på 5 procent.

En majoritet av brotten gäller narkotika, misshandel och olovlig körning. Men det finns de som lagförts för grövre brott som våldtäkt, grovt vapenbrott och mord.

LÄS MER: Kartläggning av gängkriminaliteten visar – 20 män lagförda för 350 brott

Samtliga fem skolor ligger under stadsdelsförvaltningen Västra Hisingen där Biskopsgården och Torslanda ingår. Biskopsgården klassas som ett så kallat särskilt utsatt område, medan Torslanda är en av Göteborgs mer välbärgade stadsdelar.

– Jag känner ändå att vi är på rätt väg med skolorna och de fungerar. Sen när vi tittar i backspegeln och du visar de siffrorna är det naturligtvis så att det är ju väldigt allvarligt och det är klart att det är ett misslyckande för skolan, men också för samhället totalt sett att det ser ut så, säger Peter Johansson, utbildningschef Västra Hisingen.

LÄS MER: Rapport varnade för ny generation grovt kriminella – följdes inte upp

Sjumilaskolan, där alltså 26 procent av de före detta eleverna lagförts för brott, har en historik kantad av problem. När Skolinspektionen besöker skolan hösten 2015 vittnar lärare på skolan om att de är rädda och att de inte vågar avbryta bråk mellan elever – trots att de fruktar att eleverna ska slå ihjäl varandra.

Elever vittnar om att det inte finns någon som helst studiero och att det kan vara kaos i 10 minuter i början av varje lektion, men att läraren inte gör någonting för att skapa arbetsro.

Skolinspektionen har godkänt kommunens åtgärder för att komma till rätta med problemen, men i myndighetens senaste beslut från juni 2017 framkommer att elever i mellanstadiet mobbas och trakasseras. Göteborgs kommun har nu till 31 oktober på sig att garantera elevernas trygghet.

Uppdrag granskning har sökt rektorn på Sjumilaskolan, men han har avböjt intervju.

Stadsdelen Biskopsgården i Göteborg är hårt drabbad av konflikter mellan olika kriminella gäng och nätverk. Av 30 gängmord de senaste åren är nära hälften kopplade till Biskopsgården.

Uppdrag gransknings reportage Gängmorden i Göteborg: del 2 sänds onsdag den 6 september klockan 20:00 i SVT1 och SVT Play.
