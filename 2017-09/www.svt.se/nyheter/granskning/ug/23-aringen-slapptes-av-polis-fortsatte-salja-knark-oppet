23-åringen släpptes på fri fot – fortsatte sälja knark öppet
Anna EngholmWebbreporter Uppdrag granskning

Han är 23 år och ingår i Uppdrag gransknings kartläggning av de 20 unga kriminella män som tillsammans lagförts för över 350 brott.

SVT Play: Se hela granskningen

När polisen spanade vid Vårväderstorget i Södra Biskopsgården 2015 skedde knarkförsäljningen helt öppet, kväll efter kväll. 23-åringen är en av säljarna som fångas på film när han överlämnar narkotika till flera köpare.

I en av hans beslagtagna mobiler hittar polisen sms som skickats till tiotals mottagare: ”Finns dunder hash inne gott folk med korekta påsar!”

I polisutredningarna kopplade till gängvåldet kretsar mycket kring narkotika, som i sin tur leder till hantering av vapen och stora summor pengar.

23-åringen är en notorisk säljare av narkotika enligt tre domar de senaste tre åren.

När Uppdrag granskning går igenom hans brottskarriär är det tydligt att polisingripanden och straff inte hindrar honom från att fortsätta sälja.

SE MER: Här berättar fotbollstränaren Héctor Valeria om killarna

I februari 2015 grips han misstänkt för försäljning av narkotika vid minst åtta tillfällen. Han anhålls, men åklagare häver anhållandet dygnet därpå.

Sju dagar senare ser polisen honom sälja igen. Efter ytterligare ett par veckor anhålls och häktas han och döms sedan till fängelse.

Vid ett tillfälle är det bara två veckor från att han släpps tills han grips igen.

LÄS MER: Kartläggning visar: 20 unga män i kärnan av Göteborgs gängkrig

Sven-Erik Alhem, rättsexpert och före detta överåklagare, får ta del av uppgifterna om 23-åringens narkotikaförsäljning och brottsliga bana.

– Det är fruktansvärt om det i område efter område, inte minst i Biskopsgården, försiggår narkotikaförsäljning öppet, det kan inte vara rimligt att det får förekomma, då måste man eliminera den företeelsen. Det ska vara nolltolerans. Om det så ska stå en polis där och bevaka ideligen.

Alhem tror inte på hårdare fängelsestraff för narkotikabrott. Han betonar att han inte sitter inne med lösningarna men säger att staten måste återta kontroll över områden där man inte har kontroll.

– Alla vet, inklusive polisen, att en av grunderna till skjutningarna är konkurrens mellan försäljare, alltså gäng, och då kan man aldrig någonsin tolerera en öppen försäljning. Man måste slå till med järnhand.

Totalt är 23-åringen lagförd för 42 brott. Själv erkänner han eget cannabisbruk, men förnekar att han säljer till andra.

Rubriken i den här artikeln har ändrats efter att vi av en läsare uppmärksammats på ett sakfel. Det var en åklagare som hävde anhållandet av 23-åringen och därmed släpptes han på fri fot.
