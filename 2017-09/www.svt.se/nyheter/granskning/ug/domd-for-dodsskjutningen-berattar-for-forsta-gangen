Dömd för dödsskjutningen – berättar för första gången
Henrik BergstenProducent Uppdrag granskning

Jonis Adan, 22 år, är en av de 20 unga män som ingår i Uppdrag gransknings kartläggning av gängkriminaliteten i Biskopsgården i Göteborg. Han är född i Skara och uppvuxen i Biskopsgården. Redan som 15-åring greps han av polis med en skarpladdad pistol nedstoppad i byxlinningen.

LÄS MER: Detta har hänt – dödsskjutningen på Vår krog och bar

I dag avtjänar han ett 14 år långt fängelsestraff för bland annat medhjälp till mord. Uppdrag granskning har som enda redaktion träffat honom innanför murarna.

– Alltså jag kan inte berätta varför jag är oskyldig, jag kan bara säga att jag är oskyldig. Och jag kan egentligen inte bevisa det, för om jag ska ropa på vittnen som gjort narkotikaaffärer med räknas det som golning. Och det är något jag växt upp med att inte göra. Det är mitt ord mot åklagarens och rättens ord och tydligen väger deras mest, säger Jonis Adan.

Sju män dömdes för delaktighet i attacken mot Vår krog och bar, som slutade med två döda och åtta skadade. Vilka som egentligen höll i vapnen har aldrig blivit klarlagt. Jonis Adan är en av fem som pekats ut som tänkbara skyttar, men ingen av de dömda har hittills medgett att de känner till något om attacken.

LÄS MER: Rapport varnade för ny generation grovt kriminella

Dagen efter dådet i mars 2015 grips Jonis Adan tillsammans med två andra män, när polisen spanar mot vad som senare visar sig vara den flyktbil som setts lämna Vårväderstorget efter attacken.

I väskan de har med sig hittas två automatkarbiner av modell AK-47 som använts inne på krogen. Bevisningen i målet består av en detaljerad kartläggning av bilar, mobiltelefoner och datorer. Inga vittnen binder någon av de dömda till själva skjutningen och ingen teknisk bevisning styrker att de har varit inne på krogen.

Hovrätten skriver att det är en betydande svaghet i åklagarens bevisning. Men rätten skriver också att det omfattande utredningsmaterialet inte ger stöd för att någon annan skulle ha varit delaktig i förberedelserna. Och att inget i utredningen tyder på att någon annan skulle genomföra attentatet.

SVT Play: Gängmorden i Göteborg: del 1

Men du menar att alla ni som dömdes för det här inte är skyldiga?

– Jag kan inte säga att alla är oskyldiga, men det är jag och några till som är oskyldiga till detta. Men ändå sitter vi här idag.

Kan du säga vilka du menar som är oskyldiga då?

– Det är det som är grejen. Om jag säger han är oskyldig och han, då blir det som att jag säger att han är skyldig du vet.

Men vet du vem det var som gick in där på Vår krog och bar och sköt dessa människor?

– Ja.

Varför säger du inte vilka det var då?

– Jag har växt upp med att man kan inte gola ner, man kan inte gola. Det går inte. Och jag personligen trodde aldrig att det skulle gå så här långt.

Uppdrag gransknings reportage Gängmorden i Göteborg: del 2 sänds onsdag den 6 september klockan 20:00 i SVT1 och SVT Play.
