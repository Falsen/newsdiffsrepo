Sjumilaskolan har fått hård kritik
Henrik BergstenReporter Uppdrag granskning

I oktober och november 2015 besöker Skolinspektionen Sjumilaskolan i Norra Biskopsgården i Göteborg. De gör intervjuer med lärare och elever på högstadiet och riktar därefter skarp kritik mot skolans ledning.

LÄS MER: Här är var fjärde kille dömd för brott efter högstadiet

På skolan vittnar både elever och personal om att det finns lärare som är rädda för vissa elever. Att lärare inte går emellan när det blir bråk, trots att de fruktar att eleverna ska slå ihjäl varandra.

En grupp elever i högstadiet säger att det inte finns någon studiero, att den normalt är ”noll”. Eleverna berättar att vid lektionsstart kan det vara kaos i tio minuter, men att läraren inte gör någonting för att skapa arbetsro.

I rapporten från Skolinspektionen beskriver en av inspektörerna hur en lektion kan gå till:

”Skolinspektionen har vid observationerna fört anteckningar över tillfällen där vuxna och elever passerar in och ut ur klassrummen under pågående lektion. Under en lektion som omfattar 65 minuter, inträffar detta vid 26 tillfällen. [..] Under sammanlagt sex minuter, vid två tillfällen, är det helt tyst i klassrummet när läraren läser högt eller förklarar texten.”

LÄS MER: Professor: Därför blir ungdomar kriminella

Lärare säger till Skolinspektionen att eleverna blivit vana vid den oroliga skolmiljön och att det sker en ”normförskjutning” bland både elever och lärare. Incidenter som i andra sammanhang skulle ses som allvarliga, ses som normala händelser och ett hårt och kränkande språkbruk hör till vardagen på skolan.

När Uppdrag granskning möter de ansvariga cheferna på Göteborgs kommun, säger de att skolan nu jobbar för att se till att alla barn får den trygga skolgång de har rätt till.

– I våras tog vi fram en ganska kraftfull handlingsplan som implementeras nu, som ska se till att vi får ett enhetligt arbetssätt på skolan. Eleverna märker skillnaden på att det är mer behöriga lärare på skolan, de känner igen sig när de kommer in i klassrummen, man startar och slutar lektioner på samma sätt och vi har ordningsregler som är lika, säger Päivi Malmsten, områdeschef Västra Hisingen.

Hamid Zafar är en av tre rektorer på Sjumilaskolan. Han säger att de fick börja om från början och bygga skolan på nytt.

– Tydlighet och struktur gäller nu. Det språkbruk som tidigare var accepterat är förbjudet och vid varje lektions början ställer eleverna upp på led och tar läraren i hand. Förväntningarna på vad varje elev ska prestera i skolarbetet är betydligt högre, säger han.

I juni i år kom Skolinspektionen fram till att Sjumilaskolan åtgärdat bristerna på högstadiet. Men skolan kritiseras för att elever i mellanstadiet mobbas och trakasseras. Göteborgs kommun har till sista oktober på sig att garantera elevernas trygghet.

Enligt de senaste siffrorna från vårterminen 2017 fick bara 29 procent av högstadieeleverna på Sjumilaskolan godkänt i alla ämnen. Det placerar skolan i botten av alla högstadieskolor i Göteborg. I toppen finns Nordlyckeskolan, som ligger under samma stadsdelsförvaltning, men i den välbärgade stadsdelen Torslanda. Där fick 95 procent av eleverna godkänt i alla ämnen.
