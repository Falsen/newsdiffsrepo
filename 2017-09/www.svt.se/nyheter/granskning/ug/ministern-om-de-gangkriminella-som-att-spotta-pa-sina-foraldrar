Ministern om de gängkriminella: ”Som att spotta på sina föräldrar”
Anna EngholmWebbreporter Uppdrag granskning

Biskopsgården är ett så kallat särskilt utsatt område och en segregerad stadsdel. Barn som växer upp där har sämre livsvillkor och sämre hälsa än andra barn i Göteborg.

LÄS MER: Här är var fjärde kille dömd för brott efter högstadiet

Ibrahim Baylan (S) har regeringens uppdrag att minska segregationen i Sverige. Under rubriken ”Vi gjorde fel – därför ökar segregationen” skrev han i mars i Aftonbladet att det behövs en total omläggning av politiken. Ministern konstaterar att klyftorna växer. ”Fastän vi i Sverige har försökt bryta utvecklingen har vi misslyckats.” Ansvaret ligger inte på några enskilda personer eller en enskild regering, säger han.

– Jag tror att det alltid har funnits goda intentioner, men det är helt uppenbart att man varit alldeles för kortsiktig, det är uppenbart att man kommit alldeles för sent och det har varit uppenbart att den ena handen inte vet vad den andra gör – det är detta som i grunden måste förändras för att vi ska kunna åtgärda det här, säger han.

Men har ni inte blundat?

– Jag tror att det har funnits en vilja och det tror jag oavsett regering. Det har ju hetat Storstadssatsningar, det har hetat Blommanpengar, Den urbana utvecklingspolitiken, det var under den andra regeringen. Det har funnits en vilja, men det är uppenbart att man inte gjort detta på ett genomtänkt sätt.

LÄS MER: Rapport varnade för ny generation grovt kriminella – följdes inte upp

Men Ibrahim Baylan poängterar också de kriminellas ansvar för situationen.

– Dessa killar slösar bort sitt liv och förstör för sig själva och för andra genom att uppträda på detta sätt. Då blir jag, ursäkta ordvalet, förbannad för det är som att spotta på sina egna föräldrar. Jag menar att man också har ett personligt ansvar, säger han.
