FN och övergreppen nominerat till Prix Europa
Linda HaglundWebbreporter Uppdrag granskning

Uppdrag gransknings internationellt uppmärksammade reportage FN och övergreppen har nominerats till det prestigefyllda priset Prix Europa i kategorin TV Current Affairs.

LÄS MER: Hela granskningen hittar du här

Karin Mattisson, reportern bakom Uppdrag gransknings FN-reportage, gläds åt nomineringen och hoppas att det redan uppmärksammade reportaget nu ska kunna få ytterligare internationell spridning.

– Det här är ett otroligt viktigt program och just därför gör det mig så glad att det uppmärksammas än en gång. Jag och producent Joachim Dyfvermark är fruktansvärt stolta och glada.

Reportaget, som fick ett enormt efterspel med bland annat presskonferens i New York, är en granskning av FN-personals sexuella övergrepp mot barn. I reportaget går Uppdrag gransknings team till botten med vad som hände de drabbade barnen.

– Mötet med de utsatta barnen, som FN svikit många gånger om, kommer jag aldrig att glömma.

Bland nomineringarna i samma kategori, TV Current Affairs, finns även SVT Dold:s granskning av högskoleprovet som fick ett stort nationellt genomslag i maj 2016.

SVT-programmen Ensamma mot IS har nominerats i kategorin TV IRIS och SVT-produktionen EDIT har nominerats i klassen Online.

Prix Europa är ett pris som utser årets bästa radio, tv eller onlineproduktion. Vinnarna i de olika kategorierna kommer att presenteras i Berlin den 20 oktober.
