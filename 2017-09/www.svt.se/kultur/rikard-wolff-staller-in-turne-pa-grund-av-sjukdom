Rikard Wolff ställer in turné på grund av sjukdom
Joachim Sundell

Tidigare tvingades den folkkära skådespelaren och artisten ställa in premiären av ”Den sista föreställningen – Wolff sjunger Brel”, men nu har hela turnén på ett tiotal föreställningar avbokats.

”I dag har jag fått besked om att jag måste vara sjukskriven september–oktober för att komma till rätta med problemen jag har haft de senaste veckorna och som nu innebär att jag tvingas ställa in hela Brel-turnén. Jag beklagar detta djupt”, skriver Rikard Wolff i ett pressmeddelande.

Wollf skriver i ett meddelande till sina fans på Facebook att han kommer behöva ta det lugnt en tid framöver för att återhämta sig, men att han hoppas kunna genomföra turnén i framtiden.

– Det innebär att jag till min sorg måste ställa in hela Brel-turnén, som jag sett så mycket fram emot att få göra. Jag beklagar detta djupt, men nu är det vila och återhämtning som gäller så att jag snart kan vara på benen igen och möta er. Vi ses snart igen, skriver Rikard Wollf om händelsen.

Wollf tvingades senast i somras ställa in en föreställning på grund av hälsoskäl. Skådespelaren har i tidigare intervjuer berättat att han lider av den kroniska sjukdomen lungemfysem.

”Den sista föreställningen – Wolff sjunger Brel” är en konsert där Rikard Wolff framför sångerna från Jaque Brels sista framträdande. Föreställningen är en hyllning till den berömde belgiske artisten, som avled i sviterna av lungcancer efter en sista konsert i Paris 1966.

De som har köpt biljetter till föreställningen kan kontakta sin lokala arrangör eller återförsäljare för återköp.
