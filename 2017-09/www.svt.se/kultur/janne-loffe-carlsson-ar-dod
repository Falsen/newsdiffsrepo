Janne ”Loffe” Carlsson är död
Karolina Schützer

Den folkkära programledaren, tv-personligheten och musikern Janne ”Loffe” Carlsson avled under natten mot torsdagen på sjukhuset i Kristianstad.

Han fick diagnosen levercancer för ett och ett halvt år sedan, i september förra året avbröts behandlingen.

LÄS MER: Så minns vännerna ”Loffe” Carlsson

I ett känslosamt inlägg på Facebook skriver hans dotter Sara Carlsson om pappans död:

”Den fina generösa mest kärleksfulla jag känner lämnade oss i dag. Min bästa pappa, älskar dig så mycket! Så mycket roligt vi har haft ända in i det sista. Saknar längtar för alltid!”

Gurianne Sandven var vid sin sambos sida på sjukhuset i natt. – Det sista han sade var att han älskar mig, säger hon till SVT Nyheter.

Janne ”Loffe” Carlsson är en av Sveriges mest folkkära artister.

Han slog igenom 1950 i filmen ”Anderssonskans Kalle” och har sedan dess medverkat i både filmer och på teaterscener i både komiska och dramatiska roller.

LÄS MER: Lång intervju med Janne ”Loffe” Carlsson i samband med hans 80-års dag

Han har under sin långa karriär bland annat varit med i populära filmer som Göta Kanal och Repmånad.

Men det var i miniserien Någonstans i Sverige som han blev känd för den breda massan i Sverige. Efter programmet blev han ”Loffe” med hela det svenska folket.

LÄS MER: Se alla klipp med ”Loffe” på SVT Play Öppet arkiv

Utöver sina roller på filmduken har Janne ”Loffe” Carlsson medverkat på många teaterscener.

Han är även känd som en duktig musiker, främst på trummor, och anses vara en av Sveriges mest talangfulla jazztrummisar.

Han har även skrivit musik till såväl filmer som teaterföreställningar på bland annat Dramaten.

LÄS MER: Se Janne ”Loffe” Carlssons karriär i bilder

I en intervju med SVT tidigare i år i samband med att han fyllde 80 år pratade han om åldrandet och hur det kändes att fylla jämnt. Han svarade då att det kändes sådär.

– Inget vidare faktiskt, det är rätt sorgligt att bli gammal på riktigt. Men att fylla 80 år är faktiskt ett mål som jag har haft.

Janne ”Loffe” Carlsson  blev 80 år.

LÄS MER: TV: ”Han var en briljant skådespelare”
