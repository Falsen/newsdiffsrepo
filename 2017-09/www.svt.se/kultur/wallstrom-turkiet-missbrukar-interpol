Wallström: Turkiet missbrukar Interpol
Lydia Farran-Lee

Innan veckan är slut kommer ett avgörande i journalisten Hamza Yalcins fall – om Spanien ska lämna ut honom till Turkiet eller inte. Yalcin sitter fängslad i Barcelona sedan den 3 augusti.

I brevet  till Federica Mogherini skriver utrikesministrarna att den turkiska regeringen missbrukat Interpol för att göra politiska gripanden. Syftet med brevet är att inleda en diskussion med medlemsländerna, rapporterar Sveriges Radios Ekot.

”Vi är uppriktigt bekymrade över att arresteringsordrar via Interpol kan användas i strid med artikel 3 i IPCO-Interpolavtalet som förbjuder ingripanden av politisk, militär, religiös eller rasbaserad natur”, skriver ministrarna till Mogherini.

Hamza Yalcin greps på flygplatsen El Prat sedan Turkiet utfärdat en arresteringsorder på Yalcin – som är svensk medborgare sedan 2006. Yalcin är anklagad för terrorbrott av Turkiet.

– Vi tror att han kommer att utlämnas till Turkiet. Så nu behövs det starka påtryckningar från Sverige, säger Carme Arenas, ordförande för PEN i Katalonien till Dagens Nyheter.

Samtidigt i Spanien har ett tiotal katalanska journalistorganisationer i veckan bett det spanska rättsväsendet att Yalcin ska friges.
