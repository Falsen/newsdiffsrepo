Svenska spelbranschen fortsätter växa
Joachim Sundell

De senaste åren har den svenska spelbranschen växt kraftigt – en trend som fortsätter 2016 – även om tillväxttakten har trappat ner något. 2016 ökade omsättningen med sex procent eller 700 miljoner kronor, att jämföra med en ökning på 25 procent eller 2,3 miljarder året innan.

Antalet anställda ökar samtidigt med 15 procent (558 personer), att jämföra med 19 procent och 592 anställda 2015. Sammanlagt har branschen ökat med 2300 anställda och 8,7 miljarder i omsättning (330 procent) sedan 2012 då mätningarna påbörjades.

Samtidigt som antalet anställda fortsätter att öka, ligger andelen kvinnor i spelbranschen stilla. Under 2016 anställdes 165 kvinnor, vilket gör att andelen kvinnliga spelutvecklare i Sverige ligger kvar på 18 procent, precis som föregående mätning.

– Vi har mycket kvar att göra innan branschen är ens någorlunda jämställd. Men det är glädjande att ökningen är så stor, att så många kvinnor ser dataspel som ett bra alternativ på arbetsmarknaden, säger Per Strömbäck, talesperson för Dataspelsbranschen, i ett pressmeddelande.

Strömbäck pekar bland annat på att antalet utbildade spelutvecklare i Sverige är för lågt, vilket leder till internationella rekryteringar – där mängden kvinnor enligt honom är betydligt lägre än i Sverige.

Svenskt spelutvecklarindex sammanställer boksluten för svenska spelföretag, och ges ut årligen av intresseorganisationen Dataspelsbranchen.
