VD:ns utspel: Visa VM-kvalet trots konflikten
Joachim Sundell

Efter att avtalsförhandlingarna mellan Comhem/Boxer och Discovery Networks låst sig har 4,5 miljoner svenskar blivit av med Kanal 5, Kanal 9 och flera andra kanaler.

LÄS MER: Stor ilska efter miljonnedsläckningen

Konflikten har väckt stor ilska mot de inblandade tv-jättarna hos kunder som står utan tv-kanaler sedan torsdag kväll. Situationen har nu lett till ett öppet ordkrig mellan vd:arna för de två företagen. I centrum står kvalmatchen till fotbolls-VM mellan Sverige och Vitryssland, som spelas på söndag och kommer att sändas i Kanal 5.

Anders Nilsson, vd för Comhem, skriver i ett öppet brev till Discoverys svenska vd Henriette Zeuchner att Discovery är ett multinationellt företag som ”tar tittarna som gisslan” för att få ut maximal vinst. Han vädjar sedan till Zeuchner att övertala sina amerikanska chefer att visa matchen för att inte ”oskyldiga svenskar” ska drabbas.

– Tittarnas rättmätiga ilska och irritation drabbar oss båda och kommer definitivt inte leda till något bra. En konflikt som denna har inga vinnare, skriver Nilsson i brevet.

– Jag vädjar återigen – gör inte detta mot det svenska folket, avslutar han.

Kort därefter får Anders Nilsson svar från Henriette Zeuchner, även detta i form av ett öppet brev, som också har publicerats på Facebook. Zeuchner avfärdar Nilssons kritik och meddelar att Discovery har för avsikt att visa matchen på söndag – men inte i Comhems eller Boxers nät – så vida de inte kan få en en ”rättvis värdering” av innehållet de producerar.

– Att göra det här till en fråga om en enda fotbollsmatch är att göra saker lite för enkla, Anders. Jag vill att alla ska kunna se Sveriges VM-kvalmatch på söndag. Matchen är viktig för hela det svenska folket, så om vi inte hittat en lösning till på söndag, kommer jag göra allt jag kan för att få ut den till folket på annat sätt, skriver Zeuchner i sitt brev.

– Jag önskar verkligen att pajkastningen kunde sluta och att vi löste den här situationen tillsammans. Men jag tror att det är bättre att vi gör det i ett rum med lite mindre folk än här på Facebook, fortsätter hon, och uppmanar till fortsatta samtal.

TV-bråket handlar om pengar. Comhem/Boxer menar att Discovery använder sina muskler som internationellt tv-företag för att kräva överdriven kompensation. Discovery å sin sida menar att Comhem/Boxer använder sin dominerande ställning på den svenska tv-marknaden för att kräva orimligt låga priser på det innehåll som Discovery producerar.

LÄS MER: Miljonpublik blir utan Kanal 5

Comhems och Boxers presschef Fredrik Hallstan understryker i en intervju med Kulturnyheterna att det faktum att konflikten bryter ut just före en stor fotbollsmatch inte är en taktik från någon part.

– Det är bara en slump, vårt avtal gick ut i december 2016 och var förlängt till augusti. Vi hade hoppats hinna lösa detta innan dess.
