Debaser stämmer Stockholm stad på 39 miljoner
Johanna Palm

När Stockholm stad beslutade att renovera medborgarhuset och bygga ett nytt bibliotek på Medborgarplatsen fick rockklubben Debaser flytta ut ur sina gamla lokaler.

Men Stockholm stad lyckades inte hitta något nytt ställe åt klubben – istället erbjöds de omkring 2,7 miljoner kronor i ersättning, skriver tidningen Mitt i. Något som Debaser menar var för lite och med andledning av detta stämmer man nu Stockholm stad.

LÄS MER: Debaser Medis konsertlokal blir bibliotek

I början av september lämnade klubben in sin stämningsansökan till Stockholms tingsrätt där rockklubbens representanter skriver att staden ska betala 39 miljoner kronor i skadestånd plus ränta.

– Lagstiftningen säger att vi ska ersättas för rörelseskadan. Vilket innebär det samlade värdet bolaget skulle ha haft på en öppen marknad, säger Annelie Telford, vd på Debaser till Mitt i.

Skadestånds summan på 39 miljoner plus ränta har tagits fram genom att ett externt bolag gjort en företagsvärdering åt Debaser.

Till Kulturnyheterna svarar Linda Laine, kommunikationsstrateg och pressansvarig vid Stockholms stads fastighetskontor, att den stämningsansökan som Debaser skickat in till tingsrätten hör till normalt förfarande för att processen mellan de båda parterna ska kunna fortsätta.

– De hade rätt till en ersättningslokal, men när vi inte kunde presentera en liknande den de tidigare hade har de rätt till skadestånd. Antingen kommer man överens, vilket vi försökt, eller så måste hyresgästen lämna in en stämningsansökan. Det är en del av processen, säger hon.
