Miljonpublik blir utan Kanal 5
TT

Nu försvinner Kanal 5, Kanal 9, Eurosport och ytterligare några kanaler för Comhems och Boxers samtliga kunder, enligt ett pressmeddelande från Comhem-koncernen, som skriver att de försvinner ”tillfälligt”.

Sent i går, mitt under ett avgörande set i US Open för Roger Federer, slocknade kanalerna för miljoner tv-tittare. Och sportintresserade riskerar även att missa helgens VM-kvalmatch i fotboll.

LÄS MER: Discovery riskerar släckas ner igen

Från och med fredagen har Comhem och Boxer inte längre rättigheterna att inkludera kanalerna i sitt utbud.  Tvisten mellan bolagen handlar om pengar – enligt Comhem vill Discovery Networks ha mer betalt trots att färre tittar på deras program, medan Discovery Networks anklagar Comhem för att vilja ha mer och samtidigt betala mindre.

”Vi beklagar att våra kunder drabbas och vi gör allt vi kan för att hitta en lösning snarast”, skriver Fredrik Hallstan, presschef för Comhem/Boxer.

Samtidigt uppger han att Comhems betal-tv-kunder från och med den 1 september kommer att ges tillgång till ett stort antal kanaler utöver de som vanligtvis ingår. Boxers samtliga kunder ges tillgång till större delen av de övriga tv-kanaler som finns i det digitala marknätet.

LÄS MER: TV-bråket mellan Discovery och Telia är över

Runt 4,5 miljoner tv-tittare berörs, enligt tidigare uppgifter från Discovery Networks. Bland annat sänder Kanal 5 söndagens VM-kvalmatch i fotboll då Sverige möter Vitryssland.

Henriette Zeuchnert, vd för Discovery Networks Sweden, beklagar i ett pressmeddelande och säger att bolaget ”förstår och delar verkligen frustrationen som tittarna känner. Det är sorgligt och beklagligt att de hamnar i kläm i en sådan här förhandling”.

LÄS MER: Tv-kanaler har släckts för Teliakunder

”Det här är en viktig principiell fight. Förhandlingarna med distributörerna handlar i grunden om att vi ska kunna fortsätta satsa på svensk underhållning och stora sporträttigheter. För att det ska vara möjligt måste också jättar som Comhem/Boxer ge oss en skälig ersättning – precis som alla andra distributörer i Sverige gör”, säger vd Henriette Zeuchnert.

Det är inte första gången som Discovery Networks är inblandat i ett tv-bråk. Tidigare i sommar släcktes Discovery Networks kanaler för 1,5 miljoner tv-tittare som hade Telia-abonnemang efter att Telia och Discovery Networks inte lyckades komma överens om ett nytt tv-avtal i tid.

Tv-tittarna fick tillbaka kanalerna drygt ett dygn senare när man kom överens.

Förra året släckte Telenor Discoverys kanaler då parterna inte hade lyckats enas om ett nytt avtal. Konflikten löstes efter nästan två veckor – Bredbandsbolaget och Canal Digital fick då tillbaka Discovery Networks kanaler.
