Klart för tredje säsong av ”True Detective”
Joachim Sundell

Mahershala Ali kommer att spela polisen Wayne Hays som utreder ett brutalt brott i hjärtat av Ozarks, Arkansas, uppger Variety. Ali tilldelades en Oscar för bästa manliga biroll tidigare i år, för sina insatser i ”Moonlight”.

Intressant nog utspelar sig serien i samma område som nya deckarserien ”Ozark”. Om de två serierna, som görs av HBO respektive Netflix, kommer ha fler likheter återstår att se.

Regissören Nic Pizzolatto kommer även denna gång stå för regin, tillsammans med Jeremy Saulnier.

”True Detectives” första säsong hyllades av kritikerna, och hade Matthew McConaughey och Woody Harrelson i huvudrollerna. Den uppföljande säsongen, med Colin Farrel och Rachel McAdams i rollerna, fick ett svalare mottagande.
