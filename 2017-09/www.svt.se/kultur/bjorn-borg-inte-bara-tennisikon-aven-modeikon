Björn Borg – Tennisstjärna och modeikon
Johanna Palm

Korta shorts, tajt pikétröja och icke att förglömma: svettbandet. För det är inte bara inom tennisplanens vita linjer som Björn Borg influerat sin omvärld. Också hans klädstil har gått till historien som inflytelserik och eftersträvansvärd.

Daniel Lindström, moderedaktör för modetidningen Café, beskriver de kläder Björn Borg bokstavligen sportade under 1970-talet som ikoniska, och något som än idag syns i svenskt herrmode.

– De här grejerna ser man kontinuerligt i mode och press – även innan den här filmen. Men nu dyker han upp konstant. Han hade en fantastisk stil, säger Daniel Lindström.

–  Han såg ut som en pop- eller filmstjärna, och det finns bilder på honom från studio 54 och det är fantastiskt för idag finns ingen svensk med samma stjärnstatus, men jag tror lite att det kom på köpet.

I det nya tennisdramat skildras också Björn Borgs ärkerival John McEnroe.

Har McEnroes modeavtryck på eftervärlden varit lika inflytelserikt?

– Egentligen hade de två samma stil och samma typ av kläder. De hade olika märken, och de märkena finns ju fortfarande idag och har blivit ikoniska. Märkena lever ju också på att göra retrokollektioner på det här.

– De varumärken som Borg hade är idag mycket bättre på att göra retrokläder än att göra moderna, tekniska plagg.

Under Stockholms modevecka förra veckan visade modemärket ”Björn Borg” i sedvanlig ordning sin kommande vårkollektion. Ett märke som mannen bakom namnet, alltså Björn Borg, inte längre tycks vara involverad i, berättar Daniel Lindström.

– Kläderna är väldigt tekniska och jag tror inte han har några åtaganden alls. De hade en visning under fredagskvällen på modeveckan och han var inte närvarande.

Filmen har hyllats som bra porträttering av både sporten och hans person, men ska man även se filmen som modeintresserad?

– Ja det tror jag absolut, jag tror man får jättemycket inspiration. Det finns massor att snappa upp och hämta. Det var ju en snygg stil, säger Daniel Lindström.
