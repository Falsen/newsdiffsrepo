Trippelaktuella Silvana Imam ser kärlek i motståndet
Abdul HibomboReporter

Som en naturkraft dundrade hon in i offentligheten i samband med antirasist-demonstrationen i Kärrtorp 2013. Fyra år senare är Silvana Imam större än Silvana Imam. Inte bara som artist med sina kompromisslösa texter, utan också som antirasist, feminist och förebild för många.

– Jag är jag, och jag gör min grej. Men om det jag gör i sin tur gör att de som lyssnar på mig går sin egen väg och skapar nya, egna rum – det är den största gåvan jag kan få.

Silvana Imam säger att hon hittar sin styrka i det växande motståndet mot högervindarna i samhället.

– Det är dom jag ter mig till, där hittar jag styrka, det är där kärleken finns.

Hösten 2017 kan, utan att överdriva, beskrivas som Silvanas höst. Hon är trippelaktuell med filmen ” Silvana – väck mig när ni vaknat”, skivsläpp och en utställning på Scenkonstmuseet  där hon under september curerar utställningen ”Nonsence Warrior” en plattform som ifrågasätter vilka händelser som får de stora rubrikerna  och som istället vill lyfta fram det som verkligen betyder något.

– Jag såg en rubrik för några dagar sen i någon av de stora tidningarna, jag behöver inte säga vilken, alla är skit ändå. Men rubriken var ”Här är hundarna som tjänar mer än du”. Alltså, snälla, säg mig på vilket sätt detta är viktigt?

”Nonsence worrior” kretsar kring temat motstånd och kommer att skifta skepnad under utställningens gång.

– Alla som inte identifierar sig som Cis-man* är välkomna, vi kommer visa dokumentären, jag kommer släppa två nya låtar, vi kommer också bjuda in 15 personer som jobbar med dom här frågorna, som också brinner för att göra någonting för att förändra i det här samhället.

* En cisperson är någon vars biologiska kön överensstämmer med deras juridiska, sociala och upplevda kön (reds anm)
