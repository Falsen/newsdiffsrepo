Portugals Eurovision-vinnare lägger ner karriären
Jakob Runevad Kjellmer

Sobral har under en längre tid lidit av ett allvarligt hjärtfel och opererades så sent som i februari för två bråck. Under Eurovision-veckan i Kiev i maj hade portugisen svårt att genomföra sina repetitioner.

Trots det kunde han ställa upp i finalen med sin låt ”Amar pelos dois” – och vann överlägset.

Men tiden efter ESC-segern har varit tung för Sobral. Han har tvingats ställa in flera konserter och under onsdagen meddelade han i ett klipp på Youtube att karriären läggs på is på obestämd framtid.

– Det är ingen hemlighet att mitt hälsotillstånd är skört. Jag antar att det till slut är dags att överlämna min kropp till vetenskapen och ta en paus från min musikkarriär, säger han.

Samtidigt lägger han till att uppehållet förhoppningsvis är temporärt.
