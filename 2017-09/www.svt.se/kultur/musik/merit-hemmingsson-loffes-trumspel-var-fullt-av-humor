Merit Hemmingson: ”Loffes” trumspel var fullt av humor
Jakob Runevad Kjellmer

Rollerna i ”Göta Kanal”, ”Någonstans i Sverige” och ”Vem älskar Yngve Frej” hör till Janne ”Loffe” Carlssons mest uppskattade skådespelarinsatser. Men han har också spelat en viktig roll i svenskt musikliv.

Förutom huvudinstrumentet trummor spelade han trombon, flöjt och saxofon. Under sin karriär spelade Carlsson med internationella stjärnor som Jimi Hendrix, saxofonisten Dexter Gordon och Johnny Griffin.

På hemmaplan arbetade han tillsammans med musiker som Jojje Wadenius och Pugh Rogerfeldt och hade den egna hammondjazz-duon Hansson & Karlsson tillsammans med organisten Bo Hansson.

Duon nådde stora framgångar genom att blanda folkmusik, jazz och progg. Något organisten Merit Hemmingson också gjort under sin karriär. Hemmingson och Carlsson spelade tillsammans i början av 60-talet.

– Vi spelade jazz till dans i Curt Silvens orkester i början av min karriär. Det var jag, fyra blåsare och Loffe på trummor. Vi turnerade ihop och spelade i hela Sverige, säger hon.

Merit Hemmingson minns Janne ”Loffe” Carlsson som en livfull och humoristisk musiker.

– Han var skitbra och hade ett väldig musikaliskt trumspel. Han var väldigt kul, sade vad han tyckte och var spirituell. Det märktes i hans spel som var fullt av humor.

Även om Janne ”Loffe” Carlsson då var i början av sin karriär ingav han respekt.

– Jag var så himla ung och de här herrarna var ingen lek om man säger så. Det kändes stort, och det lät väldigt bra.

1967 släppte Hansson & Karlsson (som stavade Karlsson med K efter att en arrangör skrivit fel på en affisch) sin första skiva ”Monument”. Duon hyllades för sitt säregna sound.

– Det lät väldigt speciellt och färgstarkt. Det var något nytt att de bara spelade med orgel och trummor. Janne spelade väldigt mycket, det fyllde verkligen rummet, säger Merit Hemmingson.
