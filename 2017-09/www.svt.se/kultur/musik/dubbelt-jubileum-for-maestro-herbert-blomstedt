Dubbelt jubileum för maestro Herbert Blomstedt
Abdul HibomboReporter

– Musik är som elixir.  Den emotionella effekten på oss musiker är oerhört stark. Smärtor som man har annars, dem glömmer man bara, säger den svenske dirigentnestorn till Kulturnyheterna.

Herbert Blomstedt har haft en fantastisk karriär. Bland annat har han varit chef för San Fransisco Symphony, Gewandhausorkestern i Leipzig och Danmarks Radios Symfoniorkester. Blomstedt var under åren 1977-1982 chefsdirigent för Sveriges Radios Symfoniorkester och är nu orkesterns förste hedersdirigent som återvänder regelbundet till Sverige och Berwaldhallen.

I år med ett historiskt program. Det blir två konsertkvällar med Beethoven, Strauss och Wagner.

En exakt kopia av  det program som den store dirigenten Arthur Nikish använde när han år 1916 för första gången tog Leipzigs Gewandhausorkester på turné, till Schweiz. Beethovens tredje symfoni ” Eroica ”, Strauss Tod und Verklärung  och avslutningsvis Ouvertyren till Wagners Tannhäuser.

– Jag gläder mig åt mina uppgifter och över mina vänner i orkestern. Alla de 10-15 orkestrar som jag spelar med varje år är mina vänner. Jag vet att jag inte tröttar ut dem för jag kommer bara en gång om året. Det är alltid någonting färskt. Ungefär som att träffa familjen.
