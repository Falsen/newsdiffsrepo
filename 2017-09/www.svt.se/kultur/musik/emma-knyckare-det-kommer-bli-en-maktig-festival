Emma Knyckare: Det kommer bli en mäktig festival
Johanna Palm

Efter sommarens nyhetsrapportering kring övergreppen på Bråvalla-festivalen fick komikern och programledaren Emma Knyckare nog och utropade att det var tid för förändring. I en tweet initierade hon att det var dags för en musikfestival – utan män. Varken på scenen eller i publiken.

Festivalen har nu fått ett namn: Statement. Exakt datum finns ännu inte, och inte heller någon plats. Men festivalen ska bli av, betonar Emma Knyckare. Och den är fortfarande mansfri. En crowdfunding-insamling har startats med målet att inom 30 dagar samla in en halv miljon kronor.

– Nu kallar vi festivalen för snubbfri till och med. Vi välkomnar kvinnor, transpersoner och icke-binära. Vi gjort det valet helt enkelt för att vi tänker att man som transperson och ickebinär behöver en frizon: de vet vad det innebär att vara utsatt för hat och hot.

– Det är två dagar nästa sommar och vi hoppas kunna få plats med 10 000 besökare, säger hon till Kulturnyheterna.

LÄS MER: Hon vill starta mansfri rockfestival

Gensvaret på Knyckares initativ i somras blev stort. Men också den omgivande debatten. För går det verkligen att starta en festival dit män inte är välkomna? Att särbehandla utifrån kön är olagligt och i diskrimineringslagen finns få undantagsmöjligheter.

När Kulturnyheterna i somras frågade Eberhard Stüber, jurist specialiserad på diskrimineringsrätt, gav han svaret att det inte går att göra undantag från likabehandlingsprincipen mellan kvinnor och män.

Vad kommer ni rent konkret göra för att lösa frågan som uppkommit rörande diskriminering?

– Vi har löst det genom att ta in egna jurister som kan diskrimineringslagen i sömnen. Men det är såklart en grej och ett problem för oss. Men det här är inte första gången ett stort separatistiskt arrangemang äger rum, säger Emma Knyckare.

– Man kan göra det som en privat fest eller så kan man köra det genom en förening så att det blir som en sån som snubbarna redan har – en gubbklubb. Eller så får vi köra på ändå helt enkelt och ta konsekvenserna av det.

LÄS MER: Mansfri festival kan bryta mot diskrimineringslagen

Bara kort efter att Emma Knyckare twittrat sitt initiala inlägg om att starta festivalen signade ett gäng artister upp sig. Bland annat Linnea Henriksson, Julia Frej och Cleo var snabba att uttrycka att de ville vara med. Och enligt Emma Knyckare har många fler anmält sitt intresse att spela.

– Det kommer bli en mäktig festival – vi har att välja och vraka med artisterna, säger hon.
