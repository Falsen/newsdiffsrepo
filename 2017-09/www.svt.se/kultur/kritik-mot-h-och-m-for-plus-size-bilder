Kritik mot H&M för plus size-bilder
Jon Lindhe

Det hela handlar om en reklam för H&M:s ”plus size”-kollektion som företaget publicerade på sin hemsida. Enligt Annonsrådet var modellerna på bilderna ”inte det minsta plus size”. Ett stort modeföretag har makt att påverka tusentals konsumenter och borde veta bättre, menar de.

– Det blir otroligt problematiskt när H&M använder modeller i ”normal” storlek till en plåtning för en kollektion för stora storlekar. Det är sådana här dolda påtryckningar som bidrar till att välmående bland unga tjejer sjunker, säger Amanda Oxell, grundare av Annonsrådet, till Resumé.

Modellerna har enligt henne kläder i storlek 40-42, det är inte ”plus size” enligt den måttskala som är standard inom EU.

H&M tillbakavisar kritiken och menar att Annonsrådet tagit fel.

– Alla de modeller vi anlitar befinner sig inom storleksspannet för konceptet, alltså storlek 44-58, även på bilderna som de syftar till, säger H&M:s kommunikationschef Johanna Dahl, till Resumé.

Anna Oxell är även kritiskt till att företaget ens använder begreppet ”plus size”. Kläder i större storlekar borde ingå i den vanliga kollektionen, precis som de gör på herravdelning, menar hon.

Johanna Dahl på H&M säger till Resumé att det helt enkelt handlar om efterfrågan och att kunderna uppskattar pluskonceptet.

Facebookgruppen Annonsrådet beskriver sig som en gräsrotsrörelse som engagerar sig mot sexistisk och könsdiskriminerande information i sociala medier.
