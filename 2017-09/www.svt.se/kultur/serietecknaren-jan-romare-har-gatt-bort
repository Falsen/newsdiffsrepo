Serietecknaren Jan Romare har gått bort
Johanna Palm

Jan Romare föddes år 1936 och debuterade redan år 1955 med serien ”Igelkotten Hubert” i tonårstidskriften Fickjournalen. Men det var seriestrippen om ormen Pyton och hans husse på DN:s seriesidor på 1980-talet som blev hans genombrott.

Därefter följde humoristiska serier så som ”Himlens änglar” och ”Sommargubben”.

”Romare hade en helt egen stil – en beskedlig slapstickhumor blandat med en utsökt känsla för bilddynamik och plastik”, skriver Serieteket i Stockholm om Jan Romare på sin Facebook-sida.

Jan Romare arbetade för Utrikesdepartementet och hade flera uppdrag som diplomat fram till slutet av 90-talet. Efter pensionen valde han att satsa helhjärtat på serietecknandet.

Dödsfallet bekräftas för Kulturnyheterna av en nära vän till Jan Romare. Ola Hellsten, konstnärlig ledare på Serieteket i Stockholm, minns Romare för hans yrkesskicklighet men också för hans vänliga personlighet:

– Jag tycker att han var en väldigt skicklig tecknare, men framförallt en skicklig skämttecknare som kunde förmedla rörelse och dynamik med skenbart enkla pennstreck, säger Ola Hellsten till Kulturnyheterna.

– Jag uppskattade också hans yrkesskicklighet, samt inte minst att han var så trevlig. Sen är det imponerande att han sadlade om efter pensionen från diplomatjobbet och därefter prioriterade serietecknandet på heltid.

Jan Romare blev 81 år.
