Kritik mot Konstnärsnämnden för jäv
Sindra Grahn

Nu kritiseras myndigheten av experter på Förvaltningsrätten som hänvisar till att Konstnärsnämnden kan ha gjort sig skyldig till jäv, rapporterar SR:s Kaliber. Men Konstnärsnämnden hänvisar till att de i en egen policy slagit fast att vänskap inte är en grund för jäv.

– Bara för att man är vän eller känner en person så behöver man inte vara jävig, säger Cecilia Langemark, som är chef för Konstnärsnämndens enhet för stipendier och bidrag till enskilda konstnärer, till Kaliber.

Men Anna Söderbäck, nytillträdd chef på Konstnärsnämnden, säger att Kalibers uppgifter lett till att myndigheten ska ändra riktlinjerna.

– Det Kaliber tar upp tar vi på väldigt stort allvar. Vi kommer dels att se över vår policy och våra riktlinjer. Både göra om riktlinjerna så att de känns ”up to date” och motverka det som Kalibers granskning visar. Men vi kommer också kompetensutveckla ledamöterna i arbetsgrupperna och handläggarna på Konstnärsnämnden, säger hon till Kulturnyheterna.

Kommer ni ha kvar er policy om att vänskap inte är en grund för jäv?

– Det är en olycklig formulering. Det leder till möjliga avvägningar som inte är bra. Det är A och O för myndighetens existens att det finns ett orubbat förtroende för myndigheten och de ledamöter som sitter i arbetsgrupperna eftersom vi är bidragsgivande. Det ska inte finnas några tveksamheter. Om man inte definierar ordet vän och vänskap finns det möjlighet att det utifrån kan betraktas som en partisk bedömning och det får inte ske.

Konstnärsnämnden är den myndighet som ansvarar för utdelning av bidrag och stipendier till konstnärer. Nämnden delar varje år ut ca 120 miljoner kronor.

Totalt sett rör det sig om 2,3 miljoner kronor i stipendie- eller bidragsform som ledamöter beviljat personer de har koppling till. Enligt de av Kaliber tillfrågade experterna vid Förvaltningsrätten borde ledamöterna inte ha deltagit i beslutsfattandet, samt gjort en anmälan om jäv vid dessa tillfällen.

I ett fall har en ledamot i nämnden beviljat ett arbetsstipendium till en musikkonstnär som ledamoten själv turnerat och spelat med.

Enligt professor Olle Lundin, professor vid juridiska institutionen vid Uppsala Universitet, kan förklaringen till ledamöternas handlande ha sin förklaring i myndighetens rådande policyn kring jäv.

– Andra myndigheter försöker få bort alla jävsliknande situationer så gott det går, men så verkar man tydligen inte tillämpa regelverket här. Men det ligger ju delvis i linje med deras policy, att vänskapsförhållanden inte grundar jäv. Där har du möjligen förklaringen till varför de tänker fel, säger professor Olle Lundin till Kaliber.

Efter kritiken har Konstnärsnämnden uppgett för Kaliber att de nu påbörjat en revidering av myndighetens jävspolicy.
