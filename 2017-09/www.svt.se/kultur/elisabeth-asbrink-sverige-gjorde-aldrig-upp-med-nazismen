Elisabeth Åsbrink: ”Sverige gjorde aldrig upp med nazismen”
Rebecca LundbergReporter

– Allt annat hade varit väldigt förvånande, säger Svenska PEN:s ordförande Elisabeth Åsbrink angående Göteborgspolisens besked.

Och trots att hon beskriver sig som djupt illa till mods inför tanken på demonstrationen, som Nordiska motståndsrörelsen hoppas kommer bestå av uppemot 1000 nazister, vill hon inte förbjuda den.

– Ord är inte brott. Handlingar kan vara brott. Sedan finns det en gräns där ord blir brottsliga och det regleras av vår hetslagstiftning och olaga hot, och det ska man naturligtvis vara uppmärksam på.

– Det är demokratins kärndilemma, hur man ska hantera idéer som är antidemokratiska. Men just för att det är ett kärndilemma får demokrater som jag inte bli lik dem, inte bli lik anti-demokraterna. Börjar man förbjuda åsiktsyttringar som man inte gillar så har man lämnat det demokratiska tankesättet, säger Elisabeth Åsbrink.

”Det är vidrigt”

Hon menar att den nazistiska aktiviteten i Sverige skiljer sig åt från hur det ser ut i övriga skandinaviska länder.

– Sverige har en nazism sedan länge och den har kommit och gått i offentligheten. Det här är inte första gången vi har nazister på svenska gator. Jag tycker det är vidrigt, men det beror på att Sverige aldrig gjorde upp med ideologin efter kriget till skillnad från våra grannländer Norge och Danmark.
