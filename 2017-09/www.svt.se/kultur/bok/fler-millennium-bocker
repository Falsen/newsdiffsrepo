Förlaget: Det kan bli fler Millennium-böcker
Mattias Dellert

Samtliga böcker i ”Millennium”-serien har blivit succéer. De tre första böckerna av Stieg Larsson har sålt över 80 miljoner exemplar över hela världen. De internationella framgångarna för Stieg Larsson innebar också flera år med enorma vinstökningar för Norstedts förlag.

David Lagercrantz uppföljare har hittills sålt drygt 6 miljoner exemplar, vilket är över förväntningarna enligt förlaget.

– Den förra boken sålde långt mer än jag hade förväntat mig, säger Eva Gedin, förlagschef hos Norstedts.

Även den här gången är trycket stort i handeln. Idag släpps den nya ”Millennium”-boken i 25 länder samtidigt. David Lagercrantz har kontrakt på en bok till men har sagt till Nöjesguiden att han inte stänger dörren för fler böcker.

– Jag har sånt jävla tryck på mig nu att skriva flera. Så jag slutar att säga absolut nej, sa Lagercrantz till tidningen i veckan.

Hans första ”Millennium”-bok var också en bra affär för honom, förra året gjorde Lagercrantz bolag en vinst på 12,5 miljoner kronor. Frågan är då vad förlaget säger, slutar framgångssagan efter nästa bok?

David Lagercrantz har kontrakt på en bok till, vad händer sen?

– Ja, det får vi se, säger Eva Gedin.
