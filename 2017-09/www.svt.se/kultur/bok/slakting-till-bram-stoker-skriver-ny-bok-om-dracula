Släkting till Bram Stoker skriver ny bok om Dracula
Johanna Palm

Det är inte bara Greve Vlad Draculas faibless för den trögflytande röda kroppsvätskan som driver historien framåt. Även Dracula-författaren Bram Stokers blod flyter – om än något utspätt – genom sidorna, för det är hans släkting som skriver nytt, rapporterar The Guardian.

Dacre Stoker har nämligen teamat ihop sig med den amerikanska författaren JD Barker. Stoker skrev redan år 2009 en uppföljare till sin släktings klassiska och högst inflytelserika vampyr-roman. Men nu ska de två tillsammans skriva ytterligare en bok – denna gång med starkare förankring i Bram Stokers egna liv.

Boken kommer således att handla om Bram Stokers liv och de faktorer som fick honom att författa Dracula. Men den kommer också förankras i Brams möte med ”en ogudalik ondska, som han låser in i ett torn”, enligt The Guardian.

För att skriva boken har de gått tillbaka till Bram Stokers manuskript, anteckningar och dagböcker. Enligt Dacre Stoker fattas 102 sidor från Bram Stokers ursprungliga Dracula-utkast, och dessa har författarparet nu försökt tyda genom att leta efter överstrukna meningar och ord i materialet.

”De överstrukna meningarna gav oss ledtrådar om vad som kan ha funnits på de försvunna sidorna. Eftersom Dracul är en prequel (en berättelse som utspelar sig innan originalet) ville vi verkligen ta reda på vad som fanns med i Brams original och oredigerade version av Dracula”.
