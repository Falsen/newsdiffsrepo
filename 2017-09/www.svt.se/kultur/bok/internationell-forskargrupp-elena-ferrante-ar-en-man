Internationell forskargrupp: Man bakom pseudonymen Elena Ferrante
Kristina KappelinReporter

Forskarna leds av en italiensk lingvist och en statistiker. De har utvecklat mjukvara och andra metoder för att fingranska Ferrantes texter och jämföra dem med andra italienska författares. Sammanlagt har de gått igenom 40 författare och 150 romaner.

Den som passar bäst in i fråga om stil och språkbruk visar sig vara Domenico Starnone. Han är känd i Italien, napolitan och gift med Anita Raja. Det är hon som vid flera tidigare tillfällen har utpekats som Elena Ferrantes alter ego.

Forskargruppen presenterade sina rön i går i samband med en workshop på universitetet i Padua. Avslöjandet understöddes med diagram och tabeller för att visa hur Starnone och Ferrante använder samma ord och uttryck. Vissa är typiskt napolitanska, andra lite gammelmodiga, åter andra personliga. Inga är dock fullständigt unika. Men forskargruppens ledare lingvisten Michele Cortelazzo är övertygad om att Starnone har varit med om att skriva boken.

– Exakt hur mycket och på vilket sätt vet vi förstås inte. Men att han är med och med en stark närvaro, det är utom allt tvivel, säger han.

Märkligt nog är en av de få skribenter som inte ingår i studien Anita Raja. Hon är officiellt översättare från tyska till italienska på förlaget Edizioni E/O som ända sedan debuten 1992 har gett ut Ferrantes böcker.

Valet att utesluta Raja motiveras med att en översättare döljer sin egen stil när hen skriver, för att låta originalförfattaren komma fram. Forskningsgruppens nästa projekt är dock att jämföra Anita Rajas essäer med Elena Ferrantes dito, som är samlade i volymen ”Frantumaglia” (ungefär Ett virrvarr av fragment).

Ferrantes fyra böcker om de två napolitanska väninnorna Elena och Lila – den första heter Min fantastiska väninna – har blivit hejdundrande bästsäljare i hela världen. I våras gjorde den italienska finanstidningen Il Sole 24 Ore ett uppmärksammat gräv där man slog fast att Anita Raja var Elena Ferrante. Tidningens reporter hade fingranskat hennes ekonomi och bankkonton.
