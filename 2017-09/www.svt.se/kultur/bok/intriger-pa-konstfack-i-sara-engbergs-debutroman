Intriger på Konstfack i Sara Engbergs debutroman
Mattias Dellert

Med den nya boken Ädellaboratoriet vill smyckekonstnären Sara Engberg öppna dörren till en dold värld. En satir som beskriver det tuffa livet som möter många som gått på prestigeskolan Konstfack, för att sedan kastas ut i en värld av osäkerhet och extrajobb.

– Man har den här långa utbildningen, kanske en masterexamen, men får ändå jobba som diskare, säger Sara Engberg.

Ädellaboratoriet är boken om smyckekonstnären Hanna som är besatt av att sin konst och att bli sedd. Historien börjar med att hon blir inbjuden till en workshop av några före detta klasskamrater från konstfack, som numera driver ett galleri. Hanna har inte lyckats efter skolan och tror att de andra ser ner på henne, så när inbjudan kommer ser hon sin stora chans.

Tacksamt att driva med

– Det är en tacksam värld att driva med för den är introvert och tar sig själv på väldigt stort allvar. Samtidigt är det väldigt få utanför som känner till något om den överhuvudtaget. Det är en begränsad liten krets där vissa regler gäller och alla är lite rädda för att inte få vara med.

Det är 20 år sedan smyckekonstnären, och författaren, Sara Engberg själv lämnade Konstfack. Sedan dess har hennes verk visats på gallerier i städer som Tokyo, Amsterdam och Barcelona. Idén till historien föddes när Sara Engberg själv var på en workshop.

– Jag tänkte att det här kan man skriva om, om man bara tänker sig att allting spårar ut totalt och allt bara blir värre och värre.

Förbjuden kärlek

I Ädellaboratoriet blandas de ängsliga mötena på workshopen med huvudpersonen Hannas minnen från skoltiden på Konstfack. En tid där drömmarna om en bra framtid kändes verkliga. Men, också en tid då en förbjuden kärleksrelationen med en professor tog upp hennes tid. En kärleksrelation som fortfarande spökar i hennes medvetande.

Boken är en sarkastisk och skruvad inblick i konstsmyckevärlden, en bubbla som inte många utanför känner till. Men för dem inuti bubblan finns det inget viktigare. Framförallt är det en inblick i den skruvade och hämningslösa Hannas liv.

– Det är intressant att beskriva en person som kastas mellan att hon tycker att hon är ett geni eller att hon tycker att hon är värdelös. Och bara lever för konsten, hon bryr sig inte om något annat.

Smyckena i inslaget är även gjorda av Hanna Hedman.
