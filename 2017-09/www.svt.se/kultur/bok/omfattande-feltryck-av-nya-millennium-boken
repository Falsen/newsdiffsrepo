Omfattande feltryck av nya Millennium-boken
Joachim Sundell

Istället för namnet på den nya och femte delen av Millennium-serien, har ett stort antal exemplar skickats ut med den förra bokens titel – ”Det som inte dödar oss”- på bokryggen. Felet upptäcktes efter att den första upplagan av boken redan skickats ut till handeln.

– Vi upptäckte detta alldeles nyss, det är ett förarglig korrfel. Förhandsordern är på över hundratusen böcker, och felet gäller de böcker som redan har skeppats ut, säger Eva Gedin, förlagschef på Norstedts.

LÄS MER: David Lagercrantz om den nya Millennium-boken

Anledningen till att felet inte upptäckts är för att det dolts av skyddsomslaget i papper, som har rätt titel. Missen kommer inte leda till några omedelbara åtgärder från Norstedts sida, och författaren David Lagercrantz har informerats.

– Det är väldigt olyckligt, att vi inte upptäckte det beror på att felet sitter på ett väldigt undanskymt ställe, tack och lov. Nu har vi skickat ut så ohyggligt mycket böcker att det är för sent för att åtgärda. Vi tycker inte att det är värt att hugga ner så mycket träd för detta, säger Eva Gedin.

– David har informerats och tar det hela med ro. En dag kanske de här något defekta böckerna blir värda några kronor extra, får man hoppas.

De läsare som störs av detta, vilka alternativ har de?

– Man får höra av sig till förlaget, så får vi försöka kompensera det.

”Mannen som sökte sin skugga” är den andra av David Lagercrantz tre uppföljare till Stieg Larssons succéböcker om tidningen Millennium. Den första uppföljaren, ”Det som inte dödar oss”, sålde i över sex miljoner exemplar. Eva Gedin har varit med om feltryck förr, men räknar inte detta som den värsta lanseringsmissen hittills.

– Det är ofta något som ”jinxar” med en bokrelease. I relation till andra korrfel, stycken som kommer två gånger eller sidor i fel ordning, så påverkar lyckligtvis det här inte läsningen av själva boken.
