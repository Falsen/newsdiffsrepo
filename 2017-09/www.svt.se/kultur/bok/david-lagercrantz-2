David Lagercrantz: Jag är besatt av Lisbeth Salander
Jakob Runevad Kjellmer

Två år har gått sedan förra boksläppet, men intresset för fortsättningen på Stieg Larssons hyllade Millennium-triologi är fortsatt stort.

Förhandsrapporteringen har i mångt och mycket handlat om förlaget Norstedts sekretessregler – medier och recensenter har tvingats skriva på stränga avtal för få ta del av boken på förhand.

Nu är femte delen ute i handeln, och författaren David Lagercrantz säger sig vara lättad över att äntligen få prata om handlingen.

– Det har varit ett sjuk tryck. Hade vi inte haft sekretessavtalet så hade storyn läckt, så jag kan förstå att de haft den. Men jag är trött på att tala om mig själv, säger han.

Boken tar avstamp i Lisbeth Salanders fängelsevistelse. En rivstart Lagercrantz inte hade vågat göra i den förra boken, säger han.

– Jag var så jävla rädd för Lisbeth, hon var ikonen och jag kände ”tänk om jag misslyckades. Men nu vågade jag ha med henne direkt.

Författaren låter också Lisbeth Salander ta allt mer plats, samtidigt som Mikael Blomqvist tar ett steg tillbaka.

– Lisbeth är inte bara en fantastisk karaktär, hon har också en fantastisk mytologi. Mikael Blomqvist den stackaren, det kan man ju inte säga eftersom han är en briljant journalist, blir lite mer av Dr Watson. Och Lisbeth är en lika briljant – men mycket intressantare – karaktär än Sherlock Holmes.

Kärleken till Salander har växt under projektets gång.

– Jag har blivit besatt av henne. Som jag blir av vissa udda okonventionella briljanta personer – Alan Turing, Håkan Lantz, Zlatan. Jag tror inte att jag och Lisbeth skulle funka så bra ihop, jag är för neurotisk och hon är sluten med sitt mörker. Det här är tjejen som samhället ville krossa, men hon blev bara starkare. Hon är en feministisk ikon och hjälte.

Boken är en balansgång mellan tidlösa frågor, till exempel om hur arv och miljö formar människor, och de mer dagsaktuella.

– Vi har ju problemet med hedersrelaterat våld. Ett problem som passar Lisbeth, som är en feministisk hjälte och går igång på allting som påminner om det våld som hon och hennes mamma utsattes för.

Hur är det att skriva om en karaktär som så många har en stark relation till?

– Det skapar en skräck. Men det händer saker när man adderar något till dem, som Christopher Nolan gav ett nytt mörker till Batman. Det ser jag som mitt jobb: bevara dem men bygg vidare på mytologin. Svara på frågor och öka mysteriet, säger David Lagercrantz.

I den nya boken ger författaren sig själv mer utrymme. Personen David Lagercrantz märks mer här jämfört med hans förra ”Millennium”-bok.

I den nya boken ger författaren sig själv mer utrymme. Personen David Lagercrantz märks mer här jämfört med hans förra ”Millennium”-bok.

– Det fanns en sån oerhörd skräck när jag skrev ”Millennium” del fyra. Skräcken gjorde mig bättre på många sätt, men på andra sätt också ängslig. Nu vågade jag lägga in mig själv. Jag är trogen hans universum och lägger in nya sidofigurer. De är mer från mig, de har mer melankoliska stråk som kanske ligger närmare mig än Stieg Larsson.

– Jag lärde mig att förstå mig själv genom att sätta mig in i någon helt annan. Jag fann ett författarskap genom att krocka med någon annan, säger David Lagercrantz.
