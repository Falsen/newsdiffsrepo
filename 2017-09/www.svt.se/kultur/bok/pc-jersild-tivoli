”Tivoli” – skoningslöst om åldrandets ensamhet
Ulrika MillesLitteraturkritiker

Det är lite mörkt nu, med kärnvapenhot och klimatångest. Så allt oftare hör man det lite tillkämpade hoppet om att: ”de första människorna som kan bli 150 år är redan födda” – kanske för att slippa tänka på nuet.

Men samtidigt som vi blir allt äldre, blir vi också sjukare och dyrare. Det är inte bara i Mats Strandbergs skräckroman ”Hemmet”, som ålderdomen blir en skrämmande plats för minnesförlust.

Så det är klart den ska heta ”Tivoli”, en bok om åldrandet och döden om den är skriven av PC Jersild, svensk litterär legendar med många moderna klassiker på sin backlist, böcker som ”Barnens ö”, ”En levande själ” eller ”Babels hus”.

Men Jersild är också en satiriker av guds nåde, som skriver torra romaner om det svenska tillståndet där han klär av köttet från benen på sina gestalter och deras värld och lägger det åt sidan utan sentimentalitet. Som han beskrev i sina ”Medicinska memoarer” från 2006: En läkare måste lära sig att manipulera sina känslor, förhärda sig redan vid första obduktionen.

Så Tivoli heter den för att vi ska tänka på bergodalbanornas katastrofsug och lustiga husets förvrängningar, och besattheten vid att vinna choklad i en storlek där alla proportioner sprängts: alltså nöjesfältet som panikångest och trollbindning. Panikångest för att bli gammal i vår kultur är att kunna förlora så mycket, och trollbindande som i den eviga mamma-mia-drömmen om att bli ett lyckligt gråsprängt undantag som får göra reklam för pensionsförsäkringar.

Ungefär så ser ålderdomen ut i romanen som utspelar sig i en framtid nära vår, där Gröna Lund i Stockholm efter en bergodalbaneolycka ersätts med ett BlissGardens, ett superexklusivt äldreboendegetto byggt av blå dunster och riskkapitalister.

Jersild är noga när han placerar sin skimrande skapelse i ett samtids-Sverige, och förskjuter vår tids fantasier och försäljningstrick – som att stängas in i en mäklarannons utan slut eller ja, ett nöjesfält med glädjekrav fast allt är kulisser och falska leenden.

Drömmen om att vara odödlig gör att BlissGardens utfärdar en 100-årsgaranti, men det betyder ju inte att du lever till hundraårsdagen, bara att du andas, övervakad av en robot i ett sjukhus städat av papperslösa.

Och den heliga köpglädjen bevaras för evigt genom att en returneringsbuss från det stora varuhuset kommer till dörren var vecka, så man blir redo att shoppa igen i en evighetsloop. Kanske är affärsidén att tömma livet på mening så att döden blir en vinstlott?

Jersilds samhällskritik är mild men skoningslös, han levererar slapstickbilder av hur vi löser våra i-landsproblem, men gör de viktiga frågorna osynliga.

Men här finns ingen moralism när han skriver om hur gränsen mellan människa och maskin suddas ut, och bejakar tekniken,  digitaliseringens frukter och artificiell intelligens som början på en underbar vänskap.

Det gör det till en lite stillsam roman trots att det känns att författaren haft roligt (det betyder faktiskt ofta att läsaren också har det) : här saknas våldsamma känslor, som konflikt och längtan.

Det är obehagligt roligt. En riktigt orolig historia.
