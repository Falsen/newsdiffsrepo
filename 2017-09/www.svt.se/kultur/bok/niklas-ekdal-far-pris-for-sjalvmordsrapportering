Niklas Ekdal får pris för självmordsrapportering
Lydia Farran-Lee

Suicide Zero skriver att rädslan för att rapportera på ”fel sätt” om självmord fortfarande är vanlig på stora redaktioner och att problemet därför inte uppmärksammas tillräckligt.

”Kan diskussionen om självmord knuffas i någon riktning framåt så känns det som att det var värt att komma ut med berättelsen. Utmärkelsen är en positiv bekräftelse på att det var värt allt arbete”, säger Niklas Ekdal i ett pressmeddelande.

Niklas Ekdals uppmärksammade bok från förra året är en självbiografisk berättelse och skildrar hans självmordsförsök och vägen tillbaka.

I motiveringen skriver organisationen att Ekdals bok är en väckarklocka och bryter tystnaden.

Författarna Pia Minati och Joanna Björkqvist får hedersomnämnanden för sina böcker ”Vem som helst men inte Magdalena” respektive ”När mörkret viker undan för livet”.
