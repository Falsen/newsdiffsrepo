Tidigare stoppad bok om Södertäljenätverket ges ut
Johanna Palm

Kontraktet med författaren, Ann Törnkvist, var undertecknat och utgivningsdatum planerat – men plötsligt tog det stopp. För som Kulturnyheterna tidigare rapporterat valde bokförlaget Brombergs att efter påtryckningar stoppa utgivningen av boken om det kriminella Södertäljenätverket.

LÄS MER: Bok om Södertäljenätverket stoppas efter påtryckningar

Södertäljenätverket var en en del av det uppmärksammade så kallade Södertäljemålet, där gängledaren år 2014 dömdes till livstids fängelse för anstiftan till tre mord, människorov och utpressning. Och det var efter att Törnkvist berättat för förlaget om att hon kontaktats av familjen till den fängslade som förlagets beslut om att backa från utgivning togs.

LÄS MER: Ann Törnkvist: Trodde de skulle stötta mig

Men nu har istället bokförlaget Mondial plockat upp den uppmärksammade boken och kommer ge ut den till våren.

– Trots att boken handlar om den våldsvåg som drabbade Södertälje för sju år sedan berör den ämnen som är högaktuella än idag; skuggsamhällen, utanförskap, gängkriminalitet och diskriminering. Vi tror på det fria ordet och vi tror att det här är en historia som måste berättas, säger Simon Brouwers, förläggare på Mondial förlag, i ett pressmeddelande.
