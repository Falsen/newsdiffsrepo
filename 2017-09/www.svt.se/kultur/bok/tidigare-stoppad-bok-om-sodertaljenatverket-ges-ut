Tidigare stoppad bok om Södertäljenätverket ges ut
Amina AdelaiReporter

– Vi gör helt enkelt en annan bedömning än den Brombergs gjorde av säkerhetsläget. Vi ser ingen hotbild, varken mot oss eller mot Ann, säger Simon Brouwers, förläggare på Mondial förlag, som valt att plocka upp boken.

Kontraktet med författaren, Ann Törnkvist, var undertecknat och utgivningsdatum planerat – men plötsligt tog det stopp. För som Kulturnyheterna tidigare rapporterat valde bokförlaget Brombergs efter påtryckningar att stoppa utgivningen av boken om det kriminella Södertäljenätverket.

Nu är Ann Törnkvist glad över att boken kommer ut, trots allt.

– Framför allt är jag lättad, inte bara för att den ges ut, utan för att jag hittade ett förlag som förstår genren och varför jag skrev den – för att prata om hur folk i utsatta områden faktiskt mår när våldet eskalerar, säger hon till Kulturnyheterna.

LÄS MER: Bok om Södertäljenätverket stoppas efter påtryckningar

Södertäljenätverket var en en del av det uppmärksammade så kallade Södertäljemålet, där gängledaren år 2014 dömdes till livstids fängelse för anstiftan till tre mord, människorov och utpressning. Och efter att Törnkvist berättat för förlaget att hon kontaktats av familjen till den fängslade beslutade förlaget att backa från utgivning.

Nu har hon valt att stryka delar ur boken, ungefär två sidor.

Känns det som att du har gett efter för en gängledare påtryckningar?

– Jag måste vara helt ärlig: ja, det har jag gjort, men på grund av att jag hade frågetecken kring kapitlet innan så är det en kompromiss jag är villig att göra.

LÄS MER: Ann Törnkvist: Trodde de skulle stötta mig
