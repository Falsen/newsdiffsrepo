Nya vändningen: Flaggstångskonst misstänks för plagiat
Anna Grönberg

Mattias Norströms konstverk ”Du gamla du fria”, som består av en svensk flagga på en vissen flaggstång, uppfördes på Sergels torg i tisdags.

LÄS MER: Stockholmspolitiker missnöjd med flaggkonst

Verket väckte snabbt reaktioner, bland annat från KD-politikern Erik Slottner, som hävdade att verket var ”onödigt provokativt”.

LÄS MER: ”Speglar läget i det svenska samhället”

Nu kommer en ny vändning i historien.

Verket tycks ha en föregångare i ett verk av den isländska konstnären Eva Ísleifsdóttir. Hennes ”Flagpole” från 2008 består även det av en slokande flaggstång – i det här fallet med en isländsk flagga.

Enligt Kulturnyheternas konstkritiker Dennis Dahlqvist finns inga bevis för att Mattias Norström har hämtat inspiration från det isländska verket, men menar att den svenske konstnären borde ha känt till det.

– Jag har ingen aning om Mattias Norström kände till det här, men jag förutsätter att han har sett det och att han har tagit det därifrån. Det är ingenting jag kan bevisa, men i hans jobb som konstnär ingår det att känna till vad andra konstnärer har gjort. Så det spelar ingen roll – han har gjort bort sig hur som helst.

Konstnären Mattias Norström säger till Kulturnyheterna att han aldrig tidigare sett Eva Ísleifsdóttirs flaggstång.

– Om jag ska vara ärlig såg jag den för första gången i går. Det är bara att gratulera att hon äntligen får lite uppmärksamhet för sin flaggstång, som inte fått någon uppmärksamhet innan. Det är bara att lyfta på hatten.

Mattias Norström säger att han fick idén till verket som ung punkare.

– Jag är född och uppvuxen i Dalarna där flaggstången står som pricken över i:et i den perfekta trädgården. I min ungdom kände jag att ”fan, det måste finnas något mer utanför den här fyrkanten”, så jag böjde flaggstången och hoppade över gärsgården kan man säga. Ungefär som i en punklåt av Ebba Grön.

Enligt Mattias Norström ska verket ”Du gamla, du fria” ses som en kommentar till den känsla av oro som finns i dagens samhälle.

– Det här är en idé som har följt med mig väldigt länge och till slut fått fina adresser att visas på. Det är en poetisk gestaltning av en känsla som just nu finns i samhället när det blir allt oroligare.

Den svenska flaggan ställs ut av Kulturhuset i Stockholm. Johan Wirfält, chef för husets Forum/Debatt-avdelning, menar även han att det inte rör sig om plagiat.

– Varken vi eller Mattias Norström har sett det här isländska konstverket förut. Jag har inte tillbringat flera veckor åt att söka på nätet efter bilder på liknande verk. Mattias verk är unikt.

Men är det verkligen unikt? Det ser ju nästan likadant ut.

– Mattias Norström ser det här som sitt självporträtt, det är en svensk flagga och jag ser det som unikt. Det får man förstås tycka vad man vill om, säger Johan Wirfält.

Den isländska konstnären bakom Flagpole, Eva Ísleifsdóttir, säger till Kulturnyheterna att hon inte känner sig plagierad. Snarare tycker hon att det är bra att Mattias Norströms verk nu väcker debatt i Sverige.

– Jag ser det inte som att han har stulit något och jag är inte arg. Det är väldigt bra att hans verk ger upphov till debatt – det är så det ska vara. Konsten ska spegla verkligheten

Enligt Ísleifsdóttir symboliserade Flagpole den situation Island befann sig i under finanskrisen 2008.

– Flaggstången symboliserade den episka nationalsymbolen. Mitt verk väckte inte mycket uppmärksamhet då – det förstördes faktiskt efter invigningen och jag var tvungen att bygga upp det igen. Men under årens gång har jag fått höra att det skildrade en speciell tid i den isländska historien – en tid som det är värdefullt att minnas.
