Recension: 80-talet präglar Stockholms modevecka
Dennis DahlqvistKonst- och modekritiker

Modeveckan inleddes med en färgbomb av Whyred som bekräftade, hör och häpna, att 80-talet är tillbaka. Dubbelknäppta kostymer i tidstypiska pastellfärger: aprikos och mintgrönt. Ett statement som konfirmerades av studenterna från Textilhögskolan som till och med blandade rött och rosa – den mest postmoderna färgkombinationen från 80-talet.

Minst lika färgstarkt var Lazoschmild visning – inspirerad av italiensk 80-talsdesign: nämligen Memphisgruppen. Bleka pastellfärger från topp till tå; för killar som inte är rädda för sin feminina sida. Glittriga syntetmaterial – som lurex – och mycket naken hud. Glamouröst och dekadent så det förslog.

80-talet dominerade även hos Naim Josefi som nyligen slog igenom med Clara Henrys stålklänning på Melodifestivalen. Den här gången blev det dock rejält magplask då det mesta; extrema plisseringar, svart/vita ränder och huvudbonaderna var lånade från den japanska modelegenden Issey Miyakes kollektioner från slutet av 80-talet.

Veckans största överraskning var debutanten Tove Berggren som förutom färgkombinationen rött och rosa visade upp en annan viktig trend: sportinfluenser.

Och helst ska man – precis som Berggren – blanda högt och lågt; till exempel en sportig skaljacka i syntetmaterial med sin finaste kjol. Fräckt!

Så 80-talet är alltså tillbaka på bred front – fast på olika sätt. Att blanda högt och lågt är en typisk 80-talsgrej; men även den kritik av traditionella könsroller som syntes hos bland andra Lazoschmidl, Hope och Jonas Hedström från Textilhögskolan härstammar från detta decennium. Det var ju fransmannen Jean Paul Gaultier som gjorde de första kjolarna till killar 1985.
