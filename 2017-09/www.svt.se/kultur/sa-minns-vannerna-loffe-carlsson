Så minns vännerna ”Loffe” Carlsson
Karolina Schützer

Skådespelaren och komikern Pia Johansson jobbade tillsammans med Janne ”Loffe” Carlsson i filmen Göta Kanal.

– Han slog an en klang som alla kunde känna i sig själva. Han hade folkets kärlek, säger hon.

LÄS MER: Sambon: ”Det sista han sa var ´Jag älskar dig´”

Hon minns vännen med värme och sorg.

– Jag grät när jag fick beskedet. Han är en glädjespridare, en sann konstnär. Alla kände nog inte till hans djup, säger hon.

Inför premiären av filmen Göta Kanal spenderade Pia Johansson och ”Loffe” mycket tid tillsammans.

– Jag slogs av hur djup och sann han var om sin konst och sina vänner. Jag tyckte så otroligt mycket om honom som människa, säger hon.

Skådespelaren Eva Röse, som spelat mot Janne Carlsson i tre filmer, beskriver honom som en mångfacetterad person.

– Jag minns honom som en rolig, generös, chosefri och väldigt varm människa som var lätt att jobba med. Han var en mångfacetterad person och hade så många fler lager än vad jag visste. Han målade och var ju en legendarisk jazztrummis, hade massor med historier och gav mig skivor att lyssna till i undervisningssyfte. Så han hade så många fler lager än de man fick av den mer folkliga bilden av honom.

Även Lasse Åberg minns sin vän och tiden när de jobbade tillsammans i filmerna Repmånad och 47:an Löken.

– Jag minns honom som en talangfull naturskådis och en bra musiker, säger Lasse Åberg.

Skådespelaren Johannes Brost kände Janne ”Loffe” Carlsson sedan lång tid tillbaka.

– Han var en väldigt levande person, säger Johannes Brost.

Han saknar sin vän och minns en stor skådespelare och musiker.

– Det är en stor sorg att han gått bort. Han var en fantastisk människa. Jag saknar honom, säger Johannes Brost.

Även Janne Schaffer och ”Loffe” var nära vänner sedan länge.

Trots att Janne Schaffer kände till att vännen var sjuk, kom beskedet att han somnat in som en chock.

– Det här kom väldigt snabbt, även om jag visste att han var dålig. Det är en chock. Jag tänker närmast på hans familj, säger Janne Schaffer.

LÄS MER: Janne ”Loffe Carlsson är död

Komikern och författaren Jonas Gardell lärde känna Janne Carlsson i tv-programmet Stjärnorna på slottet.

– Janne var ju en blandning mellan asgarvet, det som vi så väl behöver!, och att vara oerhört känslig. Han var ju en andlig människa, trodde på healing och såna saker, det var jag inte förberedd på. Sen hade han ju hela tiden ett vemod, både i jobbet och privat, och det tror jag är en anledning till att han blev så älskad av svenska folket.

Även operasångerskan Kerstin Dellert deltog i SVT:s Stjärnorna på slottet tillsammans med Janne ”Loffe” Carlsson 2008.

– Jag minns honom med glädje, han var en bra artist, säger hon.

Många tänker på skratt och skoj när de tänker på Janne ”Loffe” Carlsson, men Janne Schaffer lyfter även fram ”Loffes” känsliga sida.

– Vi var goda vänner och det man tänker på med Janne var hans bullriga skratt och burleska humor. Han berättade många roliga historier med oväntade slut. Men han hade också väldigt nära till gråten, det var en känslig kille.

LÄS MER: TV: ”Han var en briljant skådespelare”

Janne Schaffer berättar också om ”Loffes” sätt att ta sig an roller, där han ofta improviserade.

– Lasse Åberg har berättat för mig att det aldrig gick att få Janne att säga samma replik två gånger, han improviserade mycket och satte alltid sin identitet i rollerna. Han hade en oerhörd stilistisk känsla.

Regissören Ulf Andrée arbetade ett flertal gånger med Janne Carlsson, bland annat i tv-serien Katitzi och i filmen Niklas och figuren.

– Jag jobbade första gången med honom på filmskolan – då var han musiker. Någon tipsade mig om honom när jag skulle göra en film med Monica Zetterlund där hon spelade en änka och han skulle spela en man som krävde henne på pengar.

Enligt Ulf Andrée var Janne Carlsson en rolig person att jobba med.

– Det var roligt att arbeta med honom, som person var han vild, men rolig. Man kan säga att han var disciplinerat vild.

LÄS MER: Se Janne ”Loffe” Carlssons karriär i bilder

Ulf Andrée berättar att Janne Carlsson sedermera fick rollen i tv-serien Katitzi efter att i serien Någonstans i Sverige ha visat att han var en tekniskt seriös skådespelare.

– Han var en stark personlighet och han hade visat att han kunde vara en tekniskt seriös skådespelare. Det var väldigt roligt att arbeta med honom i Katitzi – och han tog verkligen arbetet i serien på allvar.

Enligt Ulf Andrée hade författaren till böckerna om Katitzi först varit tveksam till att Janne Carlsson skulle spela hennes pappa i serien – men ändrade därefter uppfattning.

– Hon hade en bild av sin pappa som var väldigt romantisk, och så dök den här pajasen upp och skulle göra rollen. Men han skötte det väldigt bra.

LÄS MER: Se alla klipp med ”Loffe” på SVT Play Öppet arkiv
