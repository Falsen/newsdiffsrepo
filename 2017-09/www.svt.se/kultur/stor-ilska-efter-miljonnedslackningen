Stor ilska efter miljonnedsläckningen
Joachim Sundell

”Varför ska ni alltid strula till det??? Är det inte Telia så är det Comhem eller Boxer! Är det girighet som vanligt eller??”

Kommentaren på Discovery Networks svenska Facebook-sida är en av tusentals upprörda reaktioner på Comhem, Boxer och Discoverys sociala medier-konton efter att Kanal 5, Kanal 9, Eurosport och flera andra kanaler släcktes ned under torsdagskvällen för Comhems och Boxers kunder.

– Vare sig vi eller våra kunder är glada en dag som denna. Det är första gången vi drabbas av en nedsläckning, och det är naturligtvis väldigt tråkigt, säger Fredrik Hallstan, presschef för Comhem/Boxer.

– Vi förstår och delar verkligen frustrationen som tittarna känner. Det är sorgligt och beklagligt att de hamnar i kläm i en sån här förhandling, skriver Henriette Zeuchnert, vd för Discovery Networks Sweden, i ett pressmeddelande.

Konflikten mellan Comhem/Boxer och Discovery Networks handlar om pengar: Comhem menar att Discovery kräver för mycket pengar. Discovery hävdar att det är Comhem som vill ha ett för lågt pris. Förhandlingsfristen mellan parterna löpte ut den sista augusti, och sent på torsdagskvällen släcktes kanalerna ner.

Det innebär att 4,5 miljoner tv-tittare har blivit av med flera kanaler, bland annat Kanal 5 som sänder VM-kvalmatchen mot Vitryssland på söndag.

LÄS MER: Miljonpublik blir utan Kanal 5

Comhems telefonsupport har i nuläget långa väntetider och företaget har tagit in extra personal för att hantera alla samtal. På Comhems och Boxers Facebook-sidor har tusentals kunder kommenterat. De flesta är arga och kräver kompensation, men det finns även de som tar Comhems parti i konflikten.

”Gud va det gnälls. Det måste väl ändå ligga i ert intresse att inte få en saftig prishöjning. Stå på er Comhem!!!”, skriver en Comhem-kund.

– Vi har fått både ris och ros. Självklart är många besvikna och oroade över fotbollsmatchen nu på söndag. Men många har förståelse, det är femte gången som Discovery släcker kanaler i Sverige, säger Fredrik Hallstan.

De senaste åren har flera liknande konflikter uppstått kring Discoverys kanalutbud. Tidigare har bland annat Telia och Telenor fått sitt utbud nedsläckt när parterna inte kommit överens. Dan Panas, presschef på Discovery Networks, menar att konflikten återkommer för att den är nödvändig:

– Det här är en viktig fajt, förhandlingarna handlar om att vi ska kunna forsätta göra svensk underhållning och erbjuda stora sportevenemang, säger han till Kulturnyheterna.

– Ersättningen vi vill ha motsvarar priset av en kopp kaffe per år för Comhems kunder. Vi vill inte att tv-leverantörer gör sig till grindvakt för bra svenskt innehåll. Det kommer inte gå att göra bra tv om leverantörerna inte tänker betala för det.

Comhem/Boxer erbjuder just nu kanalen C More och flera andra kanaler som kompensation för de som släckts ned. Det har inte blidkat flera av de kunder som upplever att de inte får det de har betalat för från Comhem/Boxer, och nu kräver ersättning.

”Allvarligt? Ni kompenserar med kanaler som vissa redan har ELLER kanske är totalt ointresserade av? Dra av på fakturan istället”, skriver en av många upprörda användare.
