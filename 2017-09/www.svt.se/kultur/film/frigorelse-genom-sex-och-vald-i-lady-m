Frigörelse genom sex och våld i ”Lady M”
Sindra Grahn

Det är 1800-tal i England, och unga Lady Macbeth säljs som livegen hustru till en äldre godsherre. Hon hålls avskild från omvärlden, men vägrar finna sig i sin påtvingade ensamhet. När hon inleder en affär med en av godset anställda, flammar livslågan upp, och snart är maktordningen helt ställd på sin ända.

– Jag ville se och berätta om vad som händer med en ung kvinna som blir fånge i sitt eget hus och sätts under stor press. Hon slår tillbaka. Med grovt våld, säger regissören William Oldroy.

Lady Macbeth, spelad av Florence Pugh, frigör sig från patriarkatet genom sex, våld och mord.

– Hennes handlingar är en slags nödvändiga konsekvenser av passionen hon upplever när hon inleder en förbjuden relation. Hon tänker inte på konsekvenserna av hennes handlande. Jag är hennes främsta förkämpe, säger William Oldroy.

Lady M är regissören William Oldroys första långfilm. Historien bygger på den ryske författaren Nikolai Leskovs novell från 1865, som senare gjordes om till en flitigt spelad opera av Sjostakovitj och än senare blev film av den polska regissören Andrzej Wajda.

Trots de många tolkningarna är historien tämligen okänd och det var den även för William Oldroy innan han hittade boken.

– Jag hade varken sett operan eller Andrzej Wajdas film om Lady Macbeth. Jag visste inte ens att de existerade tills alldeles nyligen då någon berättade det för mig. Konstigt eftersom klassikerna alltid visas regelbundet. Vartannat år ser man Jane Eyre eller Svindlande höjder och BBC visar ofta Madame Bovary. Men ”Lady Macbeth från Mzensk” visas aldrig.

Trots huvudpersonens namn, Lady Macbeth, så har den här historien inget med Shakespeares Lady Macbeth att göra.

– Nej, det här är inte Shakespeare. Det är den ryske författaren Nikolai Leskov. Anledningen till att Leskov döpte huvudpersonen till Lady Macbeth är kvinnorna i de båda dramerna är lika grymma.
