Lisa Langseth: För mycket tävling i filmvärlden
Abdul Hibombo

Svenskprägeln är stark på årets upplaga av Torontos filmfestival. Utöver Euphoria kommer även filmer som ”Borg”, ”Korparna” och ”The Square” att visas. Festivalen innebär välkommen uppmärksamhet – och Lisa Langseths Euphoria har chans att kamma hem det prestigefyllda priset Platform.

– Det klart att det blir en bra plattform för filmen att nå ut på, men rent personligen tycker jag att filmvärlden är så himla fokuserad på tävling. Det är inte därför jag håller på, säger hon.

Euphoria är Lisa Langseths tredje långfilm – hennes första på engelska. Historien kretsar kring två systrar som efter en svår uppväxt valt olika överlevnadsstrategier.

Ena systern har sedan länge lämnat barndomen bakom sig, medan den andra stannat kvar. Nu möts de igen, för första gången på många år, i en psykologisk uppgörelse med varandra och sitt förflutna.

– Filmen handlar mycket om försoning och ställer frågor om ansvar; vilket ansvar har vi för varandra och vilket ansvar har man själv för sin egen lycka, säger Lisa Langseth.

Euphoria utspelar sig under några dagar på en klinik för assisterade självmord, belägen i naturskön miljö i tyska Bayern.

– Jag valde platsen för att den är så vacker och livsbejakande i sig själv. Naturen vill leva och till den här platsen har människor valt att komma för att dö. Den kontrasten var visuellt väldigt spännande.

I rollerna återfinns bland andra filmveteranen Charlotte Rampling, ”bondbruden” Eva Green och svenska Oscarsvinnaren Alicia Vikander.

Vikander som tidigare medverkat i Langseths filmer ”Till det som är Vackert” och ”Hotell” är nu även involverad som samproducent via sitt nystartade filmbolag – Vikarious Produktions.

– Hon var trött på att jobba med bara manliga regissörer och upphovsmakare. Så för henne har det varit kul att bryta mönster och hitta andra samarbeten.

Toronto International Film Festival är Nordamerikas största filmfestival och är därför viktig av en rad anledningar. Inte minst kan den öppna dörrar till de till de stora pengarna – och skapa möjligheter för nya mer påkostade projekt.

Men Lisa Langseth, som hittills alltid stått för både manus och regi i sina filmen, vägrar att kompromissa med sin konstnärliga identitet.

– Jag är bara intresserad av att göra mina egna filmer, det kommer jag alltid att vara.  Jag kommer inte hoppa på något stort, typ att göra ”Mission Impossible 42”, försäkrar hon.
