Ny ”Flugornas herre” byter ut pojkar mot flickor
Johanna Palm

Romanen som kom ut år 1954 handlar om en grupp engelska skolpojkar som dramatiskt hamnar på en öde ö i Stilla havet. Men ingen vuxen finns bland dem och de unga pojkarna får själva organisera gruppen.

Boken filmatiserades redan år 1963 av regissören Peter Brook, men även år 1990 gjorde regissören Harry Hook en nyinspelning.

Nu ska ytterligare en version av romanen bli film. Regissörsrollen har tilldelats de amerikanska filmskaparna Scott McGehee och David Siegel.

Nytt i den nya filmatiseringen blir dock att samtliga pojkar i handlingen byts ut mot flickor.

”Vi vill göra en till originalet trogen, men ändå modern, adaption av boken, men vår idé är att göra det med flickor istället för pojkar. Det är en tidlös historia som är särskilt relevant idag med tanke på mellanmänskliga konflikter och mobbing”, säger ena regissörshalvan Siegel till Deadline om den kommande filmen.

Men efter att planerna på den nya filmatiseringen av ”Flugornas herre” presenterats har kritiska röster höjts. På sociala medier påtalas nu att den ”giftiga maskulinitet” som handlingen kretsar kring kan bli svår att översätta till en helkvinnlig grupp av skådespelare.

Bland andra har den bästsäljande författaren Roxane Gay reagerat. På twitter skriver hon att bokens handling inte ens skulle vara möjlig om den från början kretsat kring kvinnor.
