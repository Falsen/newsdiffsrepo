Svenskspäckad filmfestival drar igång i Toronto
Johanna Palm

Fyra långfilmer, två kortfilmer och fyra svenska samproduktioner: Så kan de svenska bidragen som till veckan går upp på Torontos internationella filmfestival (TIFF) sammanfattas. Ett rekordår för svensk film, har utropats. Och glädjevrål från svenska filmskapare har ljudit stadigt under det senaste halvåret.

– Att det är ett osedvanligt starkt år för svensk film handlar om att vi har starka filmer. Vi har haft en Sundance-vinnare, en Guldpalm, en Oscarsnominering, och i Toronto har vi en rekorduppställning utan jämförelse, säger Svenska filminstitutets utlandschef Pia Lundberg till Kulturnyheterna.

LÄS MER: ”Det går bra nu!” – Fredrik Sahlin om filmhösten

Årets upplaga av TIFF är den 42:a i ordningen. Filmfestivalen som drog igång redan år 1976 anses tillsammans med Berlin och Cannes vara en av världens viktigaste filmfestivaler. Inte minst på grund av dess öga att plocka ut Oscars-kandidater.

Oscarsvinnande Barry Jenkins med filmen ”Moonlight” var på förra årets filmfestival nominerad till priset Platform. Ett pris som nu också Lisa Langseths engelskspråkiga debut ”Euphoria” – med Alicia Vikander i huvudrollen – har chans till.

– Torontos filmfestival växer mer och mer i betydelse och den har blivit en viktig plats för lansering av filmer över hela världen. För filmer relevanta för Oscargalan har filmfestivalen i Toronto ofta kommit att pricka rätt på och hitta nya talanger – och de gör det på ett sätt där de hittar talanger som får ett stort genomslag, säger Pia Lundberg.

LÄS MER: Lisa Langseths ”Euphoria” ska tävla i Toronto

Ruben Östlunds ”The Square”, Lisa Langseths ”Euphoria” och danske Janus Metz film ”Borg” – tre av de svenska långfilmer som kommer gå upp på festivalen, men även tre filmer där det svenska språket fått stå tillbaka mer än vanligt. Något som enligt Pia Lundberg är en del av förklaringen till att de fått så bra mottagande internationellt.

– Svensk film har nu en mer internationell air än vad den hade för tio år sedan. Tre av de fyra svenska långfilmerna har delvis icke-svensk dialog och skådespelare som kommer från andra länder, säger hon.

– Men om jag ska göra en analys så har självförtroendet växt och man vänder sig mer mot den internationella publiken. Det har blivit naturligt för svenska regissörer att tänka in mer än Sverige, och det har gjort filmerna mer lättillgängliga internationellt.
