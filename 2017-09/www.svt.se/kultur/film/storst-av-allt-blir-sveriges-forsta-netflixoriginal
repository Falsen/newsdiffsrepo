”Störst av allt” blir Sveriges första Netflix-serie
Jon Lindhe

Serien kommer att produceras av produktionsbolaget FLX och beräknas gå in i produktionsfas 2018.

– Det har varit en lång och eftertänksam process som Malin har gått igenom för att hitta en partner i Sverige som hon kunde lita på, och det var där FLX kom in i bilden. Sen har vi tillsammans jobbat för att det skulle bli ett samarbete med Netflix och det är vi väldigt glada för, säger Astri von Arbin Ahlander, Malin Perssons Giolitos agent.

Rättegångsthrillern ”Störst av allt” kretsar kring en skolskjutning på Djursholms allmänna gymnasium och serien kommer att vara på svenska.

–	Det är en berättelse som är djupt förankrad i Sverige och i Djursholm. Så att det kommer ju serien också att vara, säger FLX vd Pontus Edgren.

Camilla Ahlgren, som även skrivit manus till ”Bron”, kommer att stå för manus, men någon regissör finns ännu inte knuten till projektet, enligt Astri von Arbin Ahlander.
