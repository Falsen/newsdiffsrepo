Ai Weiwies flykt-dokumentär ”Human flow” firas i Venedig
Hannes Fossbo

Under ett års tid har Ai och filmteamet besökt 23 länder. Följt med människor som tvingat lämna allt bakom sig och bara gå. En global studie om flykt, kallar Ai själv filmen, som han menar låter konsten träda in där journalistiken misslyckats. I ett filmklipp han publicerat på nätet utvecklar han resonemanget.

– Det har talats om flyktingkris, men någon sådan finns inte, det är en mänsklig kris. Vi har förlorat våra grundläggande mänskliga värderingar. Jag hoppas den här filmen ska få oss att förstå villkoren för dagens samhälle.

I en intervju efter galapremiären i Venedig i går beskriver han sina tidigare konstprojekt på ämnet – där han bland annat klätt Berlins konserthus i tusentals flytvästar han samlat in på den grekiska ön Lesbos och fotograferat sig själv i strandkanten som den döde treåringen Alan Kurdi – som nästan desperata försök att påkalla uppmärksamhet från allmänheten.

LÄS MER: Ai Weiwei gör konst av flytvästar

– Men jag insåg att det inte räckte, att jag själv inte hade nog med kunskap om ämnet. Så jag bestämde mig för att göra en film i stället, säger han till AFP.

Efter premiären i Venedig i går har ”Human Flow” fått höga betyg i flera internationella medier. The Hollywood reporter kallar filmen ”&#x27;En obekväm sanning&#x27; om flyktingkrisen”.  The Guardian delar ut fyra stjärnor och skriver att filmen är en brådskande påminnelse om hur omfattande flyktingkrisen är.

Filmen börjar på den grekiska ön Lesbos och följer med syriska flyktingar på väg vidare. Vid gränsen mot Makedonien tar det stopp vid det höga taggtrådsstängslet.

Filmen flyger, bokstavligen, vidare. Med kameran på flygande drönare görs nedslag i Mosul, Berlin, Gaza, Jordanien, Ungern, Turkiet, Mexiko och flera andra platser. ”Human Flow” har ingen klassisk dramaturgi, skriver The Guardian: Ai är mer intresserad av att förmedla en känsla för den rådande situationen.

– De bilder som vi matas med dagligen på nyheterna om tragedin handlar alltid om våld och om kris, om att chocka. Men vår film är annorlunda, den handlar om att kunna relatera till hur vardagen ser ut, och om att ge flyktingsituationen en historisk kontext.

LÄS MER: Lassgård krymper Matt Damon i Venedig

Det finns ännu inget svenskt premiärdatum för ”Human Flow”
