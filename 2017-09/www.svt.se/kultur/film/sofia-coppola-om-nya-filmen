Sofia Coppola om historiska priset: ”Stolt över erkännandet”
Amina Adelai

En skadad soldat (Colin Farrell) dyker upp på en internatskola för flickor. I takt med att kvinnorna tar hand om soldatens skador börjar ett sexuellt laddat svartsjukedrama växa fram. Sofia Coppolas ”De bedragna” (2017) utspelar sig i Virginia under amerikanska inbördeskriget och bygger på Thomas P. Cullinans roman från 1966 med samma titel. En roman som även tidigare filmatiserats, då av Don Siegel år 1971.

– Jag såg filmen som utspelar sig i en flickskola och gestaltas ur soldatens perspektiv, och tänkte att här finns en bra premiss och tillräckligt mycket intressant material, för att göra en helt annan film, berättad ur ett kvinnligt perspektiv, säger Sofia Coppola till Kulturnyheterna.

Sofia Coppolas version av ”De bedragna” gestaltar kvinnlig åtrå där religiös återhållsamhet ställs mot ett allt intensivare begär.

– Jag tyckte idén var intressant: ett gäng isolerade kvinnor som inte hade några män i sin närhet... och så kommer en soldat in. Det är en intressant berättelse som är relevant än idag, om maktspel och om mystiken mellan män och kvinnor.

Filmen premiärvisades på filmfestivalen i Cannes där Sofia Coppola blev andra kvinnan genom tiderna att vinna det prestigefulla priset för bästa regi. Hennes föregångare var ryska regissören Yuliya Solntseva som belönades med priset år 1961 för filmen ”The chronicle of flaming years”.

– Det är svårt att ta in historian... lyckligtvis hade jag kvinnliga förebilder som Jane Campion som inspirerade mig. Jag hoppas att det blir fler och fler olika perspektiv i filmbranschen. Jag är stolt över att få det erkännande som priset innebär.

Läs mer: Cannes 2017: Här är alla vinnarna

I rollerna syns bland annat Kirsten Dunst (Edwina), Elle Fanning (Alicia) och den prisbelönade Nicole Kidman som Coppola länge velat samarbeta med. Kidman spelar en av huvudrollerna, föreståndarinnan Martha Farnsworth.

– Jag har alltid velat jobba med henne. Hon är en av vår tids bästa skådespelare och jag hade henne i tankarna för rollen från början. Hon passar bra som ansvarig för flickskolan, hon har en fantastisk känsla för humor och gör rollen levande.

Läs mer: Lynch, Coppola och Kidman toppar Cannes

I Thomas P. Cullinans ursprungsroman är två av karaktärerna afroamerikaner och i Don Siegels filmatisering finns en av dessa kvar – slaven Hallie. Men trots att berättelsen utspelar sig under inbördeskriget – ett krig som handlade om slaveri – valde Coppola att utesluta de afroamerikanska karaktärerna i sin version.

Beslutet har väckt en del kritik som flera medier, bland annat Washington post, rapporterat om. Men enligt Coppola var beslutet genomtänkt.

Hur kom det sig att du tog det beslutet?

– Jag har tänkt mycket på det när jag läste boken. Karaktären är skriven på ett väldigt stereotypt sätt som jag inte tycker är en respektfull representation. Det är ett för viktigt ämne för att bara nämna i förbifarten genom en biroll, det skulle behöva bli en egen film.

”De bedragna” har svensk premiär den 1 september.
