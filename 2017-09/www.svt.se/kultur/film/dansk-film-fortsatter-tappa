Dansk film fortsätter tappa
Anders Silvergren Blåder

Normalt brukar andelen biobiljetter som säljs till danska produktioner uppgå till mellan 25 och 30 procent av den totala försäljningen i Danmark. Men ifjol hamnade den siffran på 21 procent, och enligt tidningen Politiken ser siffran ut att sjunka ytterligare i år.

Danskarna går lika ofta på bio, men väljer alltså oftare bort att se filmer från det egna landet.

Enligt en filmkritiker som tidningen pratat med handlar det hela om att dansk film helt enkelt har tappat i kvalitet på senare tid.

– Sverige har under senare år vunnit både Guldlejonet i Venedig och Guldpalmen i Cannes och Norge har haft med en film i Cannes huvudtävlan. De konstnärliga strömningarna i Norge och Sverige är tydligare än i Danmark, säger filmkritikern Frederik Bojer Bové till tidningen och framhåller samtidigt norske Joachim Trier och Ruben Östlund som de stora skandinaviska regissörerna just nu.

Och de danska stora regissörsnamnen – som Susanne Bier, Lone Scherfig, Lars von Trier – har samtidigt lämnat landet för att göra film utomlands.

På Filminstitutet i Köpenhamn pekar man på att utbildningstakten och antalet nya regissörer inte kunnat täcka upp för bortfallet när de etablerade namnen lämnar landet. Och så skyller man utvecklingen på Netflix.

– Det var svårt att förutse att så många regissörer lämnade landet. Netflix är en ”gamechanger” som vi inte kunde förutse. Regissörerna åker ju ut för att göra tv-serier, inte film, säger filminstitutets chef Claus Ladegaard.
