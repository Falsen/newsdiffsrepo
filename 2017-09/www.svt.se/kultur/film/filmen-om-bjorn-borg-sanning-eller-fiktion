Filmen om Björn Borg – sanning eller fiktion?
Jakob Runevad Kjellmer

Att skildra verkliga historiska händelser är vardagsmat inom filmens värld. Gamla krig, kärlekshistorier och politiska händelser fungerar ständigt som inspiration för manusförfattare.

Men ibland ligger historien inte längre bort än att de verkliga huvudpersonerna, eller deras anhöriga, fortfarande är i livet. Det kan innebära problem, såväl för filmskaparna som för dem filmen handlar om.

Frågan aktualiserades inte minst vid bråket om den svenska filmen Call Girl (2012). Dagar efter premiären anmäldes filmen för förtal av anhörig. Anmälarna var familjen till förre statsminister Olof Palme.

Anledningen var en scen där karaktären ”statsministern” köpte sex av en minderårig flicka. Palmes familj menade att filmens statsminister påminde allt för mycket om Olof Palme, vilket ledde till att filmen klipptes om.

I inledningen till nya ”Borg” meddelar filmskaparna att deras berättelse är ”insprirerad av verkliga händelser”.

Regissören Janus Metz medger att balansgången mellan verklighet och fiktion inte varit helt enkel, men säger att berättelsens bästa går före kraven på sanning.

– Det är inte en dokumentär. Vi tog fram något ur Björn och John som jag tror var sant då, och sant för dem. Men det är också vår historia – och det är det jag uppskattar mest som regissör: när en film blir en egen historia. Annars skulle vi ju bara kunna gå tillbaka och titta på matchen på Youtube.

LÄS MER: Fredrik Sahlin recenserar ”Borg”

LÄS MER: Björn Borg – Tennisstjärna och modeikon

I arbetet med ”Borg” har filmteamet ändå hela tiden eftersträvat autenticitet, säger han.

– Vi försökte göra det så verkligt vi kunde. Men med det sagt: ibland behöver du koka ner saker för att kunna berätta dem för en publik. Riva ner tid och rum för att göra en film.

Stellan Skarsgård, som i filmen spelar rollen som Borgs tränare Lennart Bergelin, säger lite skämtsamt att han nyligen kontaktade Bergelins anhöriga för att be om ursäkt för sin rolltolkning.

– Här om dagen ringde jag Lennarts änka Rose-Marie Bergelin för att be om ursäkt. Jag gör ju inte Lennart Bergelin, utan EN Lennart Bergelin. Det som är centralt för mig är vad filmen kräver, det betyder mer än att vara precis verklighetstrogen.

Men även om dramaturgin kommer i första hand är det viktigt att de som porträtteras inte känner sig utsatta, säger Stellan Skarsgård.

– Man vill inte göra någon illa. Det är fiktion men man vill ju att alla ska älska filmen, särskilt de som är porträtteras.

En av filmens karaktärer ligger ändå särskilt nära verkligheten. Rollen som en ung Björn Borg spelas nämligen tennisstjärnans son Leo. Pappa Borg har dock aktat sig för att styra bilden av sig själv.

– Han har mest sagt att jag ska lyda producenten, säger Leo Borg.

Men den tennisintresserade behöver inte oroa sig. Björn Borgs signaturslag sitter där det ska.

– Hans backhand var rätt svår att göra. Jag och pappa övade ganska mycket på den.
