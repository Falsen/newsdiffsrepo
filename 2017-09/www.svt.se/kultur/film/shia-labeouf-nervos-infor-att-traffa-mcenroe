Shia LaBeouf: ”Nervös inför att träffa McEnroe”
Jakob Runevad Kjellmer

Den klassiska Wimbledon-finalen 1980 mellan fyrfaldige mästaren Borg och uppstickaren McEnroe omnämns ofta som en av tennishistoriens bästa matcher.

I nya storfilmen ”Borg”, med premiär i veckan, byggs berättelsen kring mötet – samtidigt som vi lär känna de båda tennisikonerna och rivalerna.

Den amerikanske skådespelaren och komikern Shia LaBeouf har, förutom sina rollprestationer, även gjort sig känd som frispråkig bråkstake. Han har vid upprepade tillfällen gripits misstänkt för misshandel och tar gärna chansen att skälla ut journalister.

Efter att ha tackat ja till rollen som John McEnroe satte sig LaBeouf att studera intervjuer och videoklipp med den snarstuckne tennisstjärnan. Han kände snart igen sig i McEnroes komplicerade förhållande till omvärlden.

– John använde sig av det som hände runt omkring honom. Om en duva flög i närheten använde han den. Om han hörde tv-kommentatorerna prata om honom kunde han reagera på det. Han var hypermedveten om vad som pågick. Det liknar mycket hur jag är på en filminspelning. Du jagar någonting, du jagar sanningen. På så sätt identifierar jag mig med honom, säger han.

McEnroes storhet låg i hur han lyckades omvandla ilska och frustration till bränsle, allt för att prestera bättre, säger LaBeouf.

– Jag har alltid sett John som en person som kunde omvandla sina neuroser till något hanterbart. Som ett slags ”metod-tennisspelare”. Han dök in i känslorna, i stället för att fly från känslorna använde han dem. Det var saltet till hans middag.

McEnroe har själv inte varit involverad i filminspelningen. Faktum är att Shia LaBeouf aldrig träffat stjärnan personligen.

– Jag har försökt men det har varit svårt. Han är en väldigt upptagen person. Jag har pratat med flera människor runt honom, jag känner hans son bra och har träffat hans coacher en hel del. Men jag har inte fått chansen att prata med McEnroe och är nervös inför att träffa honom.

Tror du han kommer tycka om filmen?

– Jag hoppas att han reagerar lika positivt som Borg. Men John är en helt annan typ. Men det är en hyllning till honom. Hela filmen är som ett långt kärleksbrev. Alla som varit inblandade ser upp till John. Jag hoppas han uppfattar det.
