Den tatuerade änkan blir teater
Maria Askerfjord-Sundeby

–	Den tatuerade änkan gjorde ett enormt intryck, berättar Ann Petrén när Kulturnyheterna besöker ensemblen under den sista repetitionen:

–	Jag tror att det beror på att Mona Malm är en fantastisk skådespelare men också det här att det var en äldre kvinna som var i fokus i berättelsen.

Lars Molins film ”Den tatuerade änkan” handlar om Ester, en äldre kvinna som mitt i ett stökigt julfirande erbjuds en möjlighet till ett nytt liv då hennes faster går bort och lämnar efter sig ett stort arv.

Filmen kom 1998 och gjorde ett stort avtryck i samtiden. Den blev hyllad av den svenska publiken men den fick också ett stort genomslag utomlands då den vann en Emmy-statyett för Bästa utländska TV-film.

Håller berättelsen idag?

–	Det är ju inte samma laddning kring det där idag. Det har ju hänt saker på tjugo år tack och lov. Men jag tror att den här känslan av att vilja våga byta liv är väldigt vanlig för kvinnor, kanske yngre kvinnor än vad den här änkan är. Och det tror jag fortfarande är aktuellt, säger Ann Petrén.

I föreställningen på Scalateatern är det Björn Kjellman som tar sig an rollerna som alla de uppvaktande kavaljererna med hjälp av masker av Oscars-nominerade Love Larson. Och Björn Kjellman håller med Ann Petrén om att Lars Molins berättelse fortfarande håller.

– Den var så välbehövlig då men man lurar sig nog om man inte tror att den är välbehövlig nu. Även om vi har kommit en bit på väg, säger Björn Kjellman.

Jonna Nordenskiöld står för både manusbearbetning och regi och hon berättar att göra om Lars Molins bildberättande till scenformatet både har varit roligt och svårt.

–	Det har varit väldigt utmanande. Jag trodde inte i min naivitet att det skulle vara så svårt att flytta det här från film till teater som det ändå har varit, att både vara trogen och fri i översättningen till teater, säger Jonna Nordenskiöld.

–	Det skiljer ju sig väldigt mycket från filmen. Man måste ju hitta ett teatralt grepp. Jag tycker att det har varit väldigt utmanande för att också känna att det är idag. När berättelsen ändå har 20 år på nacken så måste vi ändå kunna ge den något sorts alibi idag, att den här kvinnan inte bara blir sedd av olika män utan hon måste också få ut någonting själv av det här, säger Ann Petrén:

–	Hon får tillgång till nya världar. Det är det som vi trycker på här. Det skulle vara svårt om det bara var så att hon möter den mannen, hon blir sedd av den mannen. Då är det inte hennes drivkraft och det har varit viktigt att visa den.

”Den tatuerade änkan” har premiär på Scalateatern i Stockholm den 7 september 2017. Lars Molins film går att se i SVT:s Öppet arkiv.
