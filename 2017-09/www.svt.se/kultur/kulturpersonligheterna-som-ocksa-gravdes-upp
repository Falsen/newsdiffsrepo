Kulturpersonligheterna som också grävdes upp
Jon Lindhe

Den franske sångaren och skådespelaren Yves Montand dog år 1991 men grävdes upp bara sju år senare. Likt fallet Dali rörde det sig om ett faderskapstest även denna gång. En 22-årig kvinna påstod att Montand var hennes far men ett DNA-test visade att så inte var fallet. Yves Montand är begravd på kyrkogården Père-Lachaise i Paris.

Evita

Den argentinska skådespelerskan och politikern Eva Peron - känd som Evita - dog år 1952, bara 33 år gammal. Hennes kropp balsamerades, men efter att hennes man, president Juan Peron, hade störtats från makten flyttades Evitas kropp runt av de nya makthavarna. Kvarlevorna begravdes tillslut i den italienska staden Milano år 1957. År 1971 grävdes kroppen upp och flyttades till Juan Perons hem i Madrid, Spanien. Två år senare blev Juan Peron återigen president i Argentina och Evitas kropp begravdes i hennes familjs mausoleum i hemlandet.

Charlie Chaplin

Skådespelaren Charlie Chaplin dog år 1977 i Schweiz, men redan nästa år grävdes hans kropp upp av två gravplundrare. Männen stal kroppen, grävde ner den på en annan plats och krävde en lösensumma från Chaplins advokat. Kvarlevorna kunde åter begravas i byn Corsier-sur-Vevey - där Chaplin spenderade de sista 25 åren av sitt liv - tre månader senare, efter att gravplundrarna arresterats.

Jesse James

Den ökände amerikanske brottslingen Jesse James liv har förevigats i otaliga westernfilmer. Det ryktades att James hade iscensatt sin egen död år 1882 och hans förmodade kropp grävdes därför upp år 1995. DNA-tester jämfördes med kända ättlingar och det slogs fast att kroppen faktiskt tillhörde den legendariske revolvermannen.

Bobby Fischer

Schackspelaren Bobby Fischer var den första amerikan att bli världsmästare i schack då han år 1972 slog ryssen Boris Spasskij i vad som kallades ”århundrades match”. Fischer dog på Island år 2008, 64 år gammal, men grävdes upp två år senare då en kvinna från Filippinerna hävdade att Fischer var pappa till hennes nioåriga dotter. DNA-testet visade dock på det motsatta.

Karl XII

I Sverige är kanske den mest välkända gravöppningen den av Karl XII grav. Krigarkungen med den omdebatterade dödsorsaken har blivit störd i sin sista vila hela fyra gånger, senast år 1917, men skam den som ger sig. En svensk forskargrupp fick år 2009 tillstånd att öppna sarkofagen i Riddarholmskyrkan på nytt. Projektet blev aldrig av då det saknades finansiärer och åtta år senare söker forskarna fortfarande pengar.
