Danska medier kritiseras för bevakningen av prinsen
Anna H Svensson

I går bekräftade kungahuset att prins Henrik lider av demens. I ett pressmeddelande vädjar hovet om att prinsen nu ska få lugn och ro.

Beskedet kommer efter en sommar med flera uppmärksammade utfall från prins Henrik. Bland annat om att han inte vill begravas tillsammans med sin hustru, drottning Margrethe.

LÄS MER: Danska prins Henrik vill inte begravas med sin fru drottningen

I Danmark diskuteras nu mediernas bevakning av prins Henrik.

På flera tidningars Facebooksidor, bland andra Se och hör och Ekstrabladet, rasar debatten och flera läsare vill se en ursäkt för den senaste tidens rubriker och för vad man ser som en hetsjakt på prinsen.

På Se och Hör tycker man dock inte att man är skyldig kungahuset någon ursäkt.

”Vi har faktiskt frågat kungahuset flera gånger, senast när vi intervjuade prins Henrik i Frankrike, om han är dement. De har konsekvent svarat att det var prinsen inte. Diagnosen kom den här veckan”, skriver Se och hör i ett av svaren till läsarna.

Inte heller chefredaktören för Ekstrabladet anser att pressen kunde ha gjort något annorlunda.

– Om kungahuset visste att prins Henrik var dement borde de ha talat om det för oss, så hade vi gjort en lång rad förbehåll, säger Poul Madsen, chefredaktör för Ekstrabladet, i en intervju.

Jyllands-Posten skriver på sin ledarsida att den senaste tiden har varit ”full av plågsamma uppträdanden, som cyniskt har följts av pressen”. Men skriver ändå att kungahuset borde ha bett pressen att hålla sig tillbaka eller undersökt prinsens tillstånd tidigare.
