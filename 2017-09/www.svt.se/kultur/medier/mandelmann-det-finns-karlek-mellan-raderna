Mandelmann: ”Det finns kärlek mellan raderna”
Lydia Farran-Lee

Kristallen-tittarna får inte nog av Gustav och Marie Mandelmann. Kändisar som Pernilla Wahlgren och tv-favoriter som Lotta Lundgren och Erik Haag i ”Historieätarna” fick stryka på foten.

– Det finns kärlek mellan raderna, vi älskar det vi gör och det är roligt att visa upp det, vi älskar våra djur och vi älskar varandra, säger Gustav Mandelmann till Kulturnyheterna som förklaring till vinsten.

– Och att vi är precis som alla andra, lägger Marie Mandelmann till.

Trots en lång och gedigen skådespelarkarriär plockade Alexandra Rapaport hem sitt första skådespelarpris under kvällen.

– Jag känner mig så otroligt stolt över vår ganska lilla produktion som betytt mycket för mig och nått ut till många tittare och mig veterligen den första drama-Kristallen som inte går till SVT!, säger hon.

Men hur framtiden ser ut för Kanal 5-serien ”Gåsmamman” vet hon inte.

– Det är en säsong till, sen vet jag inte om det blir något mer, det finns inga som helst planer på det säger Alexandra Rapaport.

Tilde de Paula Eby plockade hem en Kristall för årets kvinnliga programledare för andra året i rad. Hon blev även den enda som fick ett och ett halvt pris efter en liten utdelningssketch där komikern Per Andersson slog sönder det första priset.

– Jag hade den andra halvan, men jag har gett bort den, jag tycker man ska dela med sig, säger Tilde de Paula Eby till Kulturnyheterna, men vill inte avslöja vem som nu oväntat går hem med ett halvt pris.
