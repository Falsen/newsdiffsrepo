Instagram inför reklampolicy
Lydia Farran-Lee

Reklam på sociala medier har länge varit en gråzon och ett flertal profiler har fällts för smygreklam. Nu kommer en ny märkning för att tydliggöra skillnaden mellan åsikt och reklam.

– Det här är viktigt framför allt för konsumenterna. Instagram är ju väldigt stort framför allt bland unga. Annonsörer lägger pengar på profilerna för att de känns som en kompis, man bygger en relation, när de säger att något är bra är det många som lyssnar. Det kan bli ett uppvaknade för många att ”min idol får betalt för att gilla det här”, säger Erik Wisterberg, reporter på Breakit.

Linda Hörnfeldt, vd för branschorganisationen Influencers of Sweden, välkomnar reklammärkningen men tror inte att det faktum att Instagramprofilerna får betalt av företag inte kommer som någon överraskning för följarna.

– Jag tror vi ger den unga publiken för lite credd, de rör sig här varje dag, följer de här personerna, har koll på deras röst och vet vad som passar in i flödet och inte, säger hon.

Förutom reklammärkningen kommer företagen som sponsrar kunna göra listor över vilka influencers (profiler) som kan använda deras företag i sin reklammärkning. Detta gör det även möjligt för företagen att följa inläggets spridning och statistik.

– Förut har annonsörerna famlat i mörkret, nu kan de se själva om de får effekt för det de betalar för, säger Erik Wisterberg.

Frågan om smygreklam i sociala medier är inte ny. Företagen vill åt inflytelserika profiler med många följare och de svenska regelverken har släpat efter. 2015 kom den första fällningen mot då 14-åriga Lisa ”Misslisibell” Jonsson.

I våras fälldes fem profiler, bland andra Amanda Schulman, Anitha Schulman och Isabella Löwengrip av RON för inlägg på Instagram och Snapchat. Både personen med kontot och företaget som betalade för inlägget fälldes.

Linda Hörnfeldt säger att Influencers of Sweden har jobbat för att reklaminlägg ska märkas för att inte urholka förtroendet.

– Det är viktigt att man väljer sina samarbeten som kan höja ens innehåll, annars kommer följarna att avfölja, då tappar man sin business, säger hon.
