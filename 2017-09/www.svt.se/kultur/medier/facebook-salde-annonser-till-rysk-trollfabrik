Facebook sålde annonser till rysk ”trollfabrik”
Johanna Palm

En del av annonserna som Facebook sålt namngav direkt presidentkandidaterna Donald Trump och Hillary Clinton. Men merparten av annonserna handlade inte direkt om valet utan berörde huvudsakligen frågor om invandring, vapenkontroll och homosexuellas rättigheter, uppger The Washington Post.

I ett blogginlägg bekräftar Facebooks säkerhetschef att representanter för sociala medie-plattformen frågats ut av utredare i den amerikanska kongressen med anledning av händelsen.

– Få är nog överraskande över att det pågår, men det kan vara betydelsefullt att få den här bekräftelsen. Nu har data lämnats över till en utredning och det kan få ganska stora betydelser, säger Linus Larsson, techredaktör på Dagens Nyheter.

Facebook har under den senaste tiden markerat att de kommer börja granska och stoppa annonser från falska nyhetssajter i ett försök att agera mot desinformationen på deras plattform.

Hur genant är uppgifterna om det här för dem?

– De har gjort en tvärvändning från att förneka att det är ett fenomen överhuvudtaget till att försöka åtgärda problemet. Det är inte säkert att allt det här skulle falla under fejk nyhet-kategorin, det kanske är mer att se som propaganda, men det används falska konton så det vill facebook agera mot.

LÄS MER: Nätjättarna agerar mot fejkade nyheter

Om ett år är det val i Sverige. Något som ställer händelserna rörande facebook samt frågan om sociala mediers eventuella påverkan i valsammanhang i ett aktuellt ljus – även ur ett svenskt perspektiv.

– Den typen av att rikta annonser med tekniken som hjälp även i valsammanhang blir vanligare överallt och det behöver inte vara suspekt alls. Vill man nå folk som berörs av en viss fråga eller region så vill man rikta annonserna dit. Men det är värt att hålla ögonen på hur det används, säger Linus Larsson.
