Nöjesveteraner i Kristallens nomineringstopp
Lydia Farran-Lee

Kristallen har delats ut sedan 2005 och galan leds i år av Kattis Ahlström. Veteranduon Filip och Fredrik kan ta hem en kristall för dokumentärprogrammet ”I Trumpland med Filip och Fredrik”, som årets manliga programledare och för programmet ”Jorden runt på 6 steg”.

Både paret Mandelmann och familjen Wahlgren är nominerade för årets tv-personlighet och årets program. ”Mandelmanns gård” är även nominerad i kategorin årets livsstilsprogram och ”Wahlgrens värld” till årets realityprogram.

”Bonde söker fru” är nominerad i kategorin årets dokusåpa, liksom många gånger förut. Förra året skrek programledaren Linda Lindorff ut sin besvikelse över förlusten.

– När jag förstod att vi återigen blir utan pris valde jag att lämna bordet och sedan sprang jag genom foajén och ut ur byggnaden. När jag kom ut gav jag ifrån mig ett riktigt Ronja Rövardotter-skrik och släppte ut alla känslor, sade hon till Aftonbladet.

”Bonde söker fru” har sedan 2010 varit nominerad fyra gånger utan att vinna.

En som bryr sig desto mindre är skådespelaren Ola Rapace, nominerad för sin skådespelarinsats i ”Farang”.

– Jag har svårt att ta de där priserna på allvar, sade han till TV4:s Nyhetsmorgon.

Kristallen sänds i SVT1 klockan 20.00

Se alla nominerade här.
