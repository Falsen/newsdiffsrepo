”Mandelmanns gård” årets program
Lydia Farran-Lee

Kristallengalan är slut och det blev paret Mandelmann som blev den stora vinnaren – tre nomineringar och lika många vinster.

Hederspriset gick till Sveriges kanske mest mediale man, Leif G.W. Persson.

”En enastående specialkompetens. I snart 40 år har hederpristagaren bidragit till svensk tv:s framgång i de flesta genrer, i de flesta kanaler för att inte säga alla”, löd delar av motiveringen.

Årets dokusåpa blev ”Allt för Sverige” vilket betyder att ”Bonde söker fru” och programledaren Linda Lindorff för femte gången blev snuvade på titeln, trots nominering. Förra året skrek programledaren ut sin besvikelse.

Kvällens gladaste pristagare på en i övrigt ganska ljummen gala när mer än halva kvällen hade gått var helt klart Alexandra Rapaport som tog emot pris för bästa kvinnliga skådespelare i en tv-produktion.

– Gud vad glad jag blir, det här är mitt första skådespelarpris, sade hon när hon tog emot sin Kristall.

Filip och Fredrik plockade hem priset i kategorin årets underhållningsprogram. Duon var nominerad i tre kategorier, på delad förstaplats i nomineringsligan tillsammans med ”Mandelmanns gård” och ”Wahlgrens värld” – som blev helt utan pris.

Årets tv-drama gick till populära ”Bonusfamiljen” vars andra säsong snart har premiär.

Dokument inifråns reportage om familjen som på egen hand lyckades hämta hem sin dotter från IS grepp vann kategorin årets granskning.

I kategorin årets sporttvprofil fick SVT:s André Pops priset. Kategorin är en av dem som publiken röstar fram. Pops var den enda mannen som var nominerad i kategorin och tar emot priset för sjätte gången.

David Hellenius tog emot det andra priset som röstas fram av publiken, det för årets manliga programledare. Hans ”Let&#x27;s Dance”-kollega Tilde de Paula Eby fick årets kvinnliga programledare och fick en och en halv Kristall eftersom komikern Per Andersson tappade den första i marken innan Gert Fylking kom och delade ut en hel variant.
