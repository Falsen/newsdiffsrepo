Svårt att få ersättning för uteblivna tv-kanaler
Lydia Farran-Lee

Discovery och Com Hem/Boxer har höjt tonläget mot varandra, men tittarna är fortfarande utan flertalet tv-kanaler.

Enligt Mattias Grafström, vd för Telekområdgivarna, är det svårt att som kund skydda sig mot den här typen av konflikt.

– Konsumenttjänstlagen, som är till för att ge konsumenter ett skydd vid köp av tjänster, gäller inte tv, bredband och telekom – viktiga tjänster för konsumenter, vilket i sig är märkligt. Men det är den man brukar tillämpa, säger han till Morgonstudion.

Mellan de stridande parterna i tv-konflikten handlar det om stora pengar, men den som vill ha ersättning från operatören kan inte räkna med några sådana, enligt Grafström.

– Prisavdrag är en sån sak, men det är inga stora summor, det är en del av abonnemangsavgiften som motsvarar värdet av det man förlorar, det blir väldigt lite pengar.
