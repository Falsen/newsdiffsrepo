Christian Dior och Gucci upphör med ”supersmala” modeller
Joachim Sundell

LVHM och Kering är två av världens största modeföretag, och äger exklusiva märken som Christian Dior, Gucci, Yves Saint Laurent, Marc Jacobs och Alexander McQueen.

I ett gemensamt uttalande meddelar företagen nu att de kommer att upphöra med att visa upp sina kläder med hjälp av extremt smala modeller, uppger BBC.

Kerings ordförande Francois-Henri Pinault säger till BBC att de nu hoppas på att ”inspirera hela modeindustrin till att följa deras exempel”.

Företagen kommer hädanefter begära att modeller som medverkar på deras modevisningar ligger över svenska storlek 30, motsvarande amerikanska ”size zero”. De kommer även att införa en åldersgräns på 16 år för modeller som visar kläder för vuxna.

Beskedet kommer i spåren av en mångårig debatt kring vilka ideal som modebranschens tillämpning av smala modeller förmedlar. 2008 införde Frankrike ett förbud mot användandet av ”extremt smala” modeller, då man ansåg att detta ökade förekomsten av anorexia inom landet.

LÄS MER: Frankrike förbjuder trådsmala modeller

Louis Vuitton, som även de ägs av LVMH, fick skarp kritik tidigare i år efter att den danska modellen Ulrikke Hoyer hävdade att modehuset krävt att hon skulle ”svälta sig själv” inför en modevisning. Louis Vuitton nekade till anklagelserna.
