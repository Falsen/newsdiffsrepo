”Fringen är där man möter framtidens stjärnor”
Maria Askerfjord Sundeby

Edinburgh International Festival startade år 1947 med en tanke om att föra samman Europa med hjälp av kultur efter andra världskriget. Men det fanns ingen plats i programmet för unga oetablerade och mer experimentella akter så de startade helt enkelt en egen festival i stadens ytterkant, The Fringe.

Vad är det som kännetecknar Fringe-konsten?

– Fringen är där man vågar, där man kan testa och där man kan prova på, säger Adam Potrykus:

– I Fringen så samlar man ihop uttryck och artister med väldigt olika förutsättningar, både när det gäller ekonomi och erfarenhet. Det blir magi ihop och det som binder ihop allting är viljan att uttrycka, att berätta historier som inte hörs överallt.

Ett av de 721 projekten som ska visas upp på Fringe-festivalen i Stockholm är den finska performancegruppen Recover Laboratorys verk ”Joy of Spleen” som har sin utgångspunkt i poeten Charles Baudelaires berömda diktsamling ”Les fleurs du mal” – Ondskans blommor.

I en gammal nedlagd panncentral i Vårberg har de byggt ett upplevelseverk där besökarna ska släppas in en och en i en labyrint full av performance-konst.

– Vi väljer ofta platser som vanligtvis inte används i konstsammanhang och skapar en totalupplevelse, en personlig resa, berättar Inna Huttunen i Recover Laboratory.

– Det är en blandning av olika konstarter. Vi sätter ihop det för att skapa en miljö, som en egen dimension, säger Sofi Häkkinen i Recover Laboratory.

Adam Potrykus berättar att han ser Fringe-festivalen som en möjlighet för artisterna att utvecklas genom att ge dem en plats att experimentera på för att få fram ny häftig konst.

Men bland en bredare publik har Fringe många gånger förknippats med gycklare, mimare och andra konstarter som ofta får en ”tönt-stämpel”.

Hur förhåller ni er till det?

– Det finns ingenting som är töntigt med Fringen. Det är coola grejer. Det är grejer där artister vågar att pröva grejer som inte får plats på de stora scenerna, säger Adam Potrykus och betonar att det är dagsfärsk konst:

– De produktioner som finns på Fringe de har en mycket kortare landningsbana än vad du har för en produktion på till exempel Stadsteatern. Så det som händer i samhället just nu reflekteras väldigt mycket i det program som vi har.

Det som från början var en alternativ festival i marginalen har under de 70 år som gått utvecklats till en internationell rörelse och ett möjligt verktyg för att nå en internationell karriär.

– Det är faktiskt första gången vi gör någonting utomlands. Så det är jättespännande, säger Sofi Häkkinen.

Så Fringe har öppnat dörrar för er internationellt?

– Ja, vi känner verkligen att det här är en språngbräda, säger Inna Huttunen.

Festivalen Stockholm Fringe invigs den 5 september och avslutas den 10 september.
