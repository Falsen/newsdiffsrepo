”Normalisera inte hjärtlöshet, Tobé”
Sandra FogelbergSammankallande och migrationspolitisk talesperson, Grön Ungdom

Moderaterna vill införa ett nationellt förbud mot tiggeri i Sverige. Det är ett av förslagen som läggs fram på stämman i oktober. Det är ett populistiskt förslag som inte skapar ett bättre samhälle.

Varför har Moderaterna gett upp hoppet om att de kan lösa samhällsproblem? Har de så dåligt politiskt självförtroende att de måste sparka på de som redan ligger?

Moderaterna har haft stora problem att visa att de kan leverera i en modern tid och opinionssiffrorna har sjunkit. Förslaget om tiggeriförbud visar inte bara en brist på medmänsklighet utan också en brist på kreativitet.

I en globaliserad värld med fri rörlighet kommer människor att komma till Sverige – både från bomber i Syrien och från diskriminering i Rumänien.

Ett parti som vill göra anspråk på statsministerposten om bara ett år måste visa att de har mer idérikedom än att vilja sopa problem under mattan. Det är skrattretande att tro att om vi inte ser fattiga människor på gatorna så glömmer vi bort att fattigdom finns.

Moderaternas förslag ökar också utsattheten för de som tigger. I flera år har vi hört om tältläger som bränns ner och förbipasserande som sparkar, spottar och fimpar på bland annat EU-migranter.

När människor ser att partier inte vill hjälpa dem blir det en signal om att de är mindre värda och det spär det på diskriminering av de människor vars sista utväg är en pappersmugg utanför mataffären.

Politiker ska visa att vi vill göra allt för att hjälpa människor, oavsett om de befinner sig innanför eller utanför våra gränser. Politiken ska öka pressen så att diskrimineringen av romer upphör och rättigheter som skola och sjukvård tillgodoses i hemländerna.

Tiggeri löses med fattigdomsbekämpning, inte med att jaga de som tigger.

Konsekvenserna av ett förbud kan dessutom få hemska konsekvenser för både de som tigger och för samhället i stort. 2015 visade en stor norsk intervjustudieom tiggeriet i Skanidanvien att för majoriteten av de intervjuade innebär inkomsten från tiggeriet skillnaden mellan mat och inte mat och skola eller inte skola för familjen hemma.

En större andel barn går i skola vars föräldrar ber om pengar i Sverige, jämfört med de vars föräldrar stannat hemma. I Köpenhamn där det finns ett förbud har migranterna istället ägnat sig åt snatteri och mindre brott.

Människor i desperation hittar andra sätt att få in pengar om tiggeriet förbjuds. Tiggeriförbud utsätter alltså både individen som tigger och hela samhället för större otrygghet.

Det är ovärdigt Sverige och svensk politik att straffa människor som ber om hjälp. Moderaterna hävdar att en anledning till förslaget är att “vi inte ska normalisera tiggeri i Sverige”.

Grön Ungdom tycker istället att vi inte ska normalisera hjärtlöshet. Moderaterna bör fokusera på att hitta politik som fungerar och som gör samhället bättre istället för att sparka på de som redan ligger.
