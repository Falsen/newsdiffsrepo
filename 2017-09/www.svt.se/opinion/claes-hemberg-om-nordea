”Nordeaflytten – en allvarlig signal”
Claes HembergSparekonom Avanza bank

Att storföretag överger Sverige lämnar allvarliga sår i vår ekonomi. För utan våra stora exportbolag är Sverige nära ingenting. Och att ersätta storbolag blir allt svårare.

Därför är Nordeaflytten en omskakande varning till våra svenska politiker och myndigheter.

LÄS MER: Magdalena Andersson: ”Många kunder är upprörda”

Många av våra svenska storbolag föddes för över 100 år sedan. SKF, Ericsson, ABB och Alfa Laval är dessutom inte bara arbetsplatser, utan företagsuniversitet, forskning och internationellt utbyte i absolut världsklass.

För att åstadkomma detta krävs många generationer av erfarenheter, dyra misstag och tur. Samtidigt vet vi hur fullständigt avgörande de stora bolagen är för landet Sveriges ekonomiska överlevnad.

Det är nämligen bara med det riktigt stora bolagen som vi kan locka och bygga mer avancerad kunskap, utveckling, produkter och tjänster – som vi så väl behöver som litet exportland i en global ekonomi. Ja, något som vi faktiskt är helt beroende av när över hälften av hela vår ekonomi är just export.

Svenska småbolag är också viktiga, men det är bara de fåtalet riktigt stora som kan slå brett och internationellt.

Därför är varje storbolag som flyttar ut, eller lägger ned, en ekonomins naturkatastrof för Sverige.

Därför räcker det inte med att politiker och myndigheter beklagar sig.

Det är ett av politikernas klart viktigaste uppdrag att bidra till att svenska storbolag förblir just svenska. Men Sveriges historia av industriella kriser visar tyvärr ofta motsatsen.

Sedan 60-talet har vi förlorat varv, textil- och bilfabriker, stålverk, läkemedelsföretag och telekom med mera.

Det är lätt att skylla på lönedumpning i utlandet. Men kriserna kommer även av bristfälliga ägare, fel teknik, nya nischer och bristfälliga politiker och myndigheter.

Svenska bolag som Sandvik, Volvo och Atlas Copco visar mer än tydligt att det finns plats för tung industri även i Sverige. Men sedan finanskrisen 2008 har bankerna monterats ned steg för steg.

De har skurit ned kontor, sagt upp 10 000-tals anställda, flyttat ut huvudkontor från centrala Stockholm och flyttat programmering till Indien och telefonservice till Baltikum. Nu ryker även ett av bankernas huvudkontor helt.

Nej, det är inget bra betyg åt staten i att vårda och värna branscher i kris. Svenska storföretags historia fylls visserligen idag på av stjärnskotten bland andra Spotify, Klarna, Truecall, Paradox och Candy Crush.

Men återigen är ny internationell succé en ömtålig skapelse som behöver allt stöd av våra politiker och myndigheter.

De nya storbolagen hör jag redan har problem med att rekrytera, hitta boende, utbilda medarbetare och hitta skolor till de anställdas barn. Men i dag är storbolagens kris än mer allvarlig än tidigare.

För vi kan inte årtionde efter årtionde hoppas på att nya storbolag föds och lyckas i samma tempo som förr. Närmaste årtiondena blir den globala konkurrensen nämligen mångfalt svårare, tuffare och hårdare.

För just nu föds den globala marknaden på allvar. Nu har Volvo fått konkurrens av indiska lastbilar, H&M slåss mot Amazon och Spotify får konkurrens av Apple.

Då måste politiker och myndigheter backa upp bolagen mycket mer lyhört.

Sverige har inte råd med att politiker, fack och myndigheter inte gör sitt absolut bästa för att vi ska få bolagen och jobben att växa i Sverige.

Vi behöver mod.

Vi behöver människor som vill skapa, bygga och utveckla. Vi behöver ändra strömriktningen och locka hit kompetens, bolag, utbildningar, forskning och satsa framåt.

Det är ingenting som enskilda bolag kan ansvara för. Här krävs en nationell samling.

Annars har vi snart inga svenska storbolag och ingen svensk ekonomi.
