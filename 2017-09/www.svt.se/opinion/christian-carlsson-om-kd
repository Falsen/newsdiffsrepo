”För ett tryggt Sverige behöver invandringen begränsas”
Christian CarlssonFörbundsordförande för KDU Sverige

Sverige förändras. Skattetrycket ökar och valfriheten för vanliga familjer minskar. Många äldre sliter hårt för att få sin ekonomi att gå ihop.

Samtidigt känner människor sig inte längre säkra på att polisen kommer när man ringer, vårdköerna växer och försvaret ges inte förutsättningar att försvara vårt land.

Omfattande invandring på kort tid har lett till ett växande utanförskap som behöver brytas, och tydlighet om vilka värderingar vårt land ska bygga på behövs.

KD måste ingå i en alliansregering för att kunna förverkliga våra förslag för ett tryggare Sverige.

1. Sänk skatten – starkare familjer

Reformera arbetsmarknaden så att fler barn får se sina föräldrar gå till jobbet, men sänk också skatten så att den som gör rätt för sig får behålla mer av sin lön.

Verklig trygghet handlar inte om bidrag från staten utan om att försörja sig själv och sin familj samt att kunna bygga upp ett eget sparande.

Vi vill att KD sänker skatten för vanliga familjer som jobbar och minskar marginalskatterna. Samtidigt är det rätt att KD sänker skatten för landets pensionärer. De som har byggt vårt land, förtjänar respekt men också rättvis beskattning och en värdig vardag.

2. Värna patienten – inte landstingen

Sjukvården finns inte alltid där när man behöver den, vårdköerna växer och vården håller inte lika god kvalitet över hela landet. Det är ett välfärdssvek. Vårdköerna måste kapas och sjukhusvården förstatligas – landstingen har spelat ut sin roll.

3. Fler poliser – hårdare straff

Unga tjejer ska kunna gå hem sent utan att vara rädda, och fler brott behöver klaras upp! KD föreslår 10 000 fler poliser och hårdare straff för vålds- och sexualbrott. Dessutom måste dagens mängdrabatt för seriebrottslingar avskaffas.

Brottslingar som begått samma typ av brott tre gånger, ska leda till att domstolen maxar straffet.

4. Begränsad invandring – stoppa döden på Medelhavet

För att Sverige ska vara tryggt behöver invandringen vara begränsad och anpassad efter integrationsförmågan. Därför behöver Sverige övergå till ett asylkvotsystem, där vi själva avgöra hur många flyktingar vi ska ta emot.

Då skulle vi kunna öppna möjligheten att söka asyl från hemlandet. Incitamenten för dödsresorna över haven skulle minska, hjälpen skulle kunna gå till de som mest behöver den och Sverige skulle inte behöva splittra familjer för att hålla invandringens storlek nere.

5. Stoppa islamismen – krossa terrorismen

Sverige är värt att försvara och kampen mot islamistisk terror måste intensifieras så att vi åter kan känna oss trygga.

De som stödjer eller strider för till exempel Islamiska staten (IS) ska kunna dömas för landsförräderi, förlora medborgarskapet och utvisas.

Jag tycker det är bra att KD vill ge svenska myndigheter i uppdrag
att stoppa finansiering från utländska regimer och organisationer
till svenska moskéer och föreningar. Finansiering som kan bidra
till radikalisering, våld och terror.


En röst på Kristdemokraterna måste vara en röst för ett tryggare Sverige, och för att försvara de goda värderingar som har gjort vårt land starkt.

Svenska folket förtjänar att åter få känna hopp och framtidstro!

_____KD:s partiledare Ebba Busch Thor i Morgonstudion, fredag 8 september 2017
