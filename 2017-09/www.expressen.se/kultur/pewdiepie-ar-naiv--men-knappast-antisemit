Pewdiepie är naiv – men knappast antisemit
Kalle Lind

Disney-ägda Maker Studios klipper banden med Felix ”Pewdiepie” Kjellberg. Så även Youtube och Google.

Pewdiepie anklagas för antisemitism. Droppen som översvämmat bägaren är en film där vloggaren testar hur långt den nätbaserade tjänsteförmedlingen Fiverr kan pushas. Han lyckas, till sin egen förvåning, få två indiska män att dansa runt med plakatet ”Death to all jews”.

Pewdiepie försvarar sig i en video: ”Context fucking matters”.

LÄS MER: PK-Bamse är nätkrigarnas fiende

Vill man verkligen förstå är det tydligt att skämtet inte är att Pewdiepie vill döda judar. Han har tagit den mest förbjudna frasen, slagordet med absolut mest chockverkan, för att testa vad pengar kan köpa.

Det är nu inte enda gången Pewdiepie provocerat med antisemitiska kopplingar. Wall Street Journal, tidningen som har slagit larm i frågan, listar nio tillfällen då Pewdiepie använt nazisymbolik och liknande i sina filmer. En gång har han korsklippt mellan sig själv i Trumpkeps och bilder av Hitler, en annan gång har han kommenterat Youtubes censurregler med bilder från nazistdemonstrationer. Även där är det svårt att hävda att själva skämten är antisemitiska, snarare får ju nazismen representera en totalitarism som Pewdiepie verkar ogilla.

Var Pewdiepie står politiskt är svårt att utläsa av hans vloggande. Representerar han någon –ism eller –het är det snarast blåögdheten.

LÄS MER: Nej, det var inte bättre ton förr

2002 satte Filip och Fredrik en Treblinka-tröja på Robinsondeltagaren Emma Andersson. Även då fanns ett sammanhang: under rubriken ”SM i nazireferens” ville de testa hur aningslös en aspirerande artist kan vara. Det tyckte många var smaklöst, och inte minst ansågs Emma Andersson bli oförtjänt uthängd, men de som tolkade det som pro-nazistiskt togs knappast på allvar.

Humor, även den som görs av ungglopar på nätet, har ett sammanhang. Att bortse från det är intellektuell ohederlighet.

Man kan tycka att det är motbjudande att alls dra in representationer för folkmord och judehat i små larviga filmer som ses av miljontals underåriga, men det är i så fall en fråga om smak. Att vitmaktsajten Daily Stormer gör tummen upp till Pewdiepie bevisar mest att den sortens rörelser ser vad de vill se.

Men det finns också ett större sammanhang här som ingen, allra minst Pewdiepie, har uppmärksammat. Youtube-miljardären från Göteborgs gräddhylla kastar småpengar på ett par indiska män för att, bokstavligen, få dem att dansa.

Man kan föreställa sig att av alla jobberbjudanden de fick den veckan var detta det minst förnedrande. Att männen förklarat att de inte förstod budskapet förstärker bara bilden av överklasslyngeln som flinar åt stackars dumma fattiglappar.

Pewdiepie straffas alltså med tävlingar i fördömanden. Det drabbar nu ingen fattig. Youtubestjärnan landar nog på fötterna.

Och medan han befinner sig i frysfacket fortsätter Disneys vd Bob Iger som rådgivare åt president Trump.

Kalle Lind är skribent på Expressens kultursida.
