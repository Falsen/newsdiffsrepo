Dorsin opererar rätt i operetternas operett
Gunilla Brodrej

Det här är inte kvällen när man vacklar ut på Gustav Adolfs i Stockholm med darriga ben och rödgråtna ögon. Operan spelar "Glada änkan" för första gången i en medelålders människas mannaminne. Operett är diminutivformen av opera och "Glada änkan" (1905) är underhållning från förra sekelskiftet med erotisk laddning och musikaliska pärlor i vals och marschtakt.Men ska man få de gamla örhängena att blänka i dag så behövs en hel del damm poleras bort. Det kan sägas direkt att det är ett genidrag av Kungliga Operan att låta Sveriges främste kuplettmakare tillika sceniska kamin Henrik Dorsin att inte bara gå loss med polerduken i libretton utan också släppas loss på scenen.

Han har skrivit en sådan intelligent, kärleksfull och elegant bearbetning av texten att Operan själva svarar på frågan om man kan spela operett i dag. Här är Maxim inget nöjespalats dit Danilo går för att vara intim med lättklädda grisetter utan en pizzeria i Hökarängen dit kulturmannen, går för att tala till unga tjejer som är de enda som lyssnar på vad han säger. Dorsins kännedom om den finkulturella repertoaren märktes redan i Grotescos "En näradödenrevy" som inleddes med en hialös parodi på en pjäs av typ Ibsen. Att han känner till operagenren förstod vi av hans parodinummer "Operabesöket".

Nu har han skapat en kulturpolitisk satir, en lekfull teater i teatern, som handlar om ett krisande operahus med en opportunistisk vd (Dorsin själv) som sparkar nedåt och slickar uppåt. Vd:n heter Benny, precis som en för stockholmarna välkänd teaterchef, och engagerar ett publikdragande affischnamn, glada änkan själv Hanna Glawari, vars rikedom inte bygger på en avliden makes förmögenhet utan på den popularitet hon själv har skapat sig genom deltagande i allsköns tv-underhållning. Nu är hon tillbaka och vill bara sprida glädje. Om Malena Ernman känner sig träffad borde hon känna sig smickrad.

Elin Rombo gör en ljuvlig Glawari med en röst som gjord för operett. Lätt, glänsande, fri, varm till ett hovkapell på festhumör under ledning av Joakim Unander. Men minst lika underbar är mezzon Miriam Treichl vars barska assistent Catharina Njegus påminner mig starkt om en legendarisk operasjungande komedienne, Margaret Dumont, från Bröderna Marx-filmerna. Treichls trånande aria, tillagd från "Giuditta", en annan av Léhars operetter, river ner applåder som aldrig vill sluta.

Exakt var regissören Ole Anders Tandberg har lagt sin hand kan man bara gissa. Allt tyder på en lustfylld process. Ingen på scenen verkar obekväm. Grisetternas tredje ben i Can-Can-scenen är dock ett sadistiskt påhitt. De räcker att hålla ordning på två. Gamla kulisser återanvänds så att man får en aning om ett operahus som suger på ramarna. De som såg Tandbergs "Così fan tutte" känner kanske igen ett campingtält som får en viktig och komisk roll i skedet.

Efter att Wagners "Siegfried" havererar för öppen ridå engageras Glawari och den djupsinniga teaterregissören Danilo Danilovitsch som oåterkalleligen för tankarna till Thorsten Flinck (Jeremy Carpenter). Vissa idéer som han försöker förverkliga är nästan kusligt träffsäkra. Jag har sett många white trash-sopraner med skakiga bara ben halsa sprit och injicera i en evig jakt på angelägna uppdateringar där regissören har velat köra upp verken i röven på operapubliken. Det är befriande att skratta åt dem när de stapplar omkring i Erlend Birkelands skräpbergstrappa (en av flera scenografiska fullträffar).

Men samtidigt gör det lite ont. Vi som vill att klassikerna ska uppdateras och att nytt blod ska strömma genom operakonsten tycker inte att det är odelat roligt när tiggarna strömmar in på scenen. Som ett skämt om dem som inte är inbjudna. Det är ju bara så sorgligt sant.



Gunilla Brodrej är kritiker och scenkonstredaktör på Expressens kultursida.
