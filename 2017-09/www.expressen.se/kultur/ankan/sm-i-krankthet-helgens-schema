SM i kränkthet – helgens schema!
Ankan

Invigning. SM i kränkthet invigs högtidligt på Sergels torg. Politruker, klickknarkande redaktörer, avdankade Timbro-snubbar och kommentarsfältsherrar samlas under den böjda flaggstången för att lyssna på Carl Bildts karaokemedley av "Du gamla, du fria" och "Fyra bugg och en coca-cola".



100 meter trapplöpning. Debattörer springer upp och ner för trapporna vid Medborgarplatsen i förhoppning om att snubbla över en afghan, en nazist eller en vresande riksdagsperson. Den som sist strejkar ihjäl sig har vunnit.



Simning. Alla män måste åla sig ner i obekvämt åtsmitande badbyxor medan alla kvinnor tvingas bära blågul burkini. Självklart tävlar män och kvinnor på olika tider, platser och villkor. Fetast magplask bestraffas med en tågresa till Göteborg för medverkan i "Opinion live".



Feministisk myskväll. Välkommen ombord på Viking Line, där våra ciceroner Ann Heberlein och Katerina Janouch lotsar oss mellan grunden på Ålands hav. Allt kommenteras live från kommandobryggan av Joakim Lamotte. Vinnaren erbjuds en biroll i en av Centerpartiet godkänd porrfilm.



Moderat-Robinson. En grupp vilsna och färglösa individer släpps ner i en ödslig avkrok i Djursholm och måste mobba varandra för att överleva fram till valet. "Plankan" avgörs i en svängdörr i Expressen-skrapan.



Final. Anna Odell avslöjar att alltihop bara var en PR-kupp för hennes nästa konstprojekt. Pål Hollender och Ruben Östlund anklagar henne genast för plagiat. Gudrun Schyman eldar upp Dalahästar. Janne Josefsson serverar halalslaktad falukorv.



Avslutningsshow. Håkan Hellström river av en fyra timmar lång spelning där han "glömmer bort" att nämna såväl konflikten i Darfur som skogsbranden i Västmanland 2014. Han "råkar" också undvika att redovisa fjolårets rut- och rotavdrag.

Extranummer: Kent gör oväntat comeback! Stämningen sjunker dock snabbt när Jocke Berg meddelar att bandet bara har återförenats för att "casha in".



Summering. Jimmie Åkesson blixtkallar till presskonferens där han nöjt konstaterar att helgens händelser visar att han har haft rätt hela tiden. Tre ministrar avgår, två miljöpartister gråter och en medlem av kungahuset får barn.
