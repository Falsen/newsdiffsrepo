Det kungliga ståndet sviker inte
Anna Hellgren

Adel, präster, borgare och bönder i all ära – inga förökar sig lika plikttroget som det kungliga ståndet. Knappt hade nyheten om Chris och Madeleines tredje graviditet informerats undersåtarna innan det var dags för Carl Philip och Sofia att tillerkänna nedkomsten av ännu en prins. Ingen kan påstå att kungabarnen inte ligger i för apanaget.

Historiskt har många barn förknippats med fattigdom, och antalet har krympt i takt med ökat välstånd. Men Bernadotterna är del av en ny trend, att välbärgade människor skaffar många barn. I samhällets toppskikt är det inte ovanligt med tre eller hellre fyra barn – Cristina Stenbeck födde till exempel sitt fjärde förra året. Också den övre medelklassens faiblesse för det Statistiska centralbyrån kallar ”det tredje barnet” bidrar (tillsammans med utomeuropeisk invandring) till att nativiteten i Sverige faktiskt är högre än de flesta andra jämförbara EU-länder.



LÄS MER – Anna Hellgren: Silvana Imam är vår tids Majken Johansson

Självklart har det att göra med historiska reformer som barnbidrag, generell välfärd och en generös föräldraförsäkring, men på senare år har ett tydligt samband mellan inkomst och antal barn synts i statistiken. Ju högre lön, desto fler barn.

Trenden är symptomatisk för utvecklingen i ett samhälle där statens insatser för att underlätta familjelivet gått från det generella till det individuella. Ut med Alva Myrdals barnrikehus och förskola för alla. In med nannys, rutavdrag och en bostadspolitik där den med fetast plånbok vinner. Trångboddheten har återkommit, och är som värst i storstädernas periferier.



LÄS MER – Anna Hellgren: Och ni skriker som grisar om flygskatten

Alltså är det inte så förvånande att vår era värderar högstatusarbete och tillgång till fritid allra högst: tid och råd att åka på långa och exklusiva ledigheter, tid och råd att klä sig i lycra och träna inför ett maraton eller två. Att addera barn till den statusekvationen kräver både kapital och tjänstefolk.

Kungafamiljens alla telningar, likt resten av elitens, är det ultimata beviset på välstånd. Människor som saknar pengar för, eller som inte vill, låta tjänstefolk sköta markservicen får träna sina biceps med golvmoppen bäst de kan. Så kan ett klassamhälle också se ut.



Anna Hellgren är redaktör och skribent för Expressens kultursida.
