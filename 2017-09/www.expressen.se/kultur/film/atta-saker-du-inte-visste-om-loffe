Åtta saker du inte visste om Loffe
Kalle Lind

1. Som trummis i Lasse Werner och hans vänner medverkade han i Vilgot Sjömans långfilm ”Lyckliga skitar” (1970), ett tidsdokument om Kubademonstrationer och lösa sexuella förbindelser. Filmen improviserades mestadels och har även paret Marie-Louise och Carl Johan De Geer i biroller. Den hyllades både av svenska kritiker och vid internationella festivaler.





2. Att Janne Carlsson med sin psykedeliska duo Hansson & Karlsson flera gånger jammade med Jimi Hendrix är välkänt. Själv tyckte inte ”Loffe” att det var särskilt mycket att prata om. Inte jämfört med att han också lirat med bebopsaxofonisten Dexter Gordon.



3. 1970 släppte den svenska jazzsångerskan Doris Svensson albumet ”Did you give the world some love today baby”. Få uppmärksammade det då, men runt 1996 fick det kultstatus, gavs ut på nytt på cd och användes som signaturmelodier i P3 och SVT. Janne Carlsson spelade trummor.



4. 1976 spelade han ena huvudrollen mot Hans Klinga i prestige- och kostymfilmen ”Drömmen om Amerika”. De båda kreerade rånarna Tector och Hjert, som också i verkligheten var en sorts svenskt Butch Cassidy och Sundance Kid-par, rånare av nödtvång, mördare av misstag. De avrättades 1876. I ”Stjärnorna på slottet” bröt Janne Carlsson ihop när han återkallade skarprättarscenerna.



5. Författaren Stig ”Slas” Claesson ansåg, på sitt patenterat rättframma sätt, att de Slas-filmatiseringar där Janne Carlsson spelar huvudrollen var de enda värda att se. Han skrev också teveserien ”Nästa man till rakning” (1993) speciellt åt ”Loffe” (i den centrala rollen som frisör) och Ernst-Hugo Järegård (i många andra roller).



6. 2008 spelade han sexualförbrytare mot Alexandra Rapaport i Mats Arehns film ”Persona non grata”. Att den gåpåige och hejige ”Loffe” från diverse lördagsunderhållningar kunde spela återhållet och nertonat chockade somliga journalister, som glömt bort hur många gånger han gjort det förut.



7. På ålderns höst öppnade Janne Carlsson för ännu en karriär bredvid musicerandet, skådespelandet, reklamproducerandet (han var bland annat med och lanserade Systembolagets slogan ”Spola kröken!”) och programledandet: konsten. Hans bildkonstnärskap omfattar både keramik, litografier och oljemålningar.



8. 2010-2011 var han ute på kyrkoturné med programmet ”Loffes saliga blandning av musik i jazz- och folkton”. ”Loffes saliga blandning” hade också kunnat vara rubriken på hans liv.



Kalle Lind är medarbetare på Expressens kultursida. Han gör podden "Snedtänkt".
