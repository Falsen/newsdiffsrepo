Äntligen – Nu svarar Robert Zimmerman
Björn Barr

I fem dygn har Robert Zimmerman – eller Bob Dylan som han heter nu för tiden – vägrat att lyfta på luren. Svenska Akademien sliter i sitt anletes svett för att få gratulera årets Nobelpristagare i litteratur. Men skam den som ger sig. Expressen Kultur tog saken i egna händer och fick tag på Robert Zimmerman – i Borås.

Vad tycker du om att din namne inte svarar när Svenska Akademien ringer?

– Jag visste faktiskt inte ens om det. Men det bygger väl på hans image på något sätt, att inte befatta sig med sådana saker.

Kan du på något mystiskt sätt förnimma vad som just nu rör sig i den andre Robert Zimmermans huvud?

– Nej, men hade det varit den här Robert Zimmerman som hade fått priset så hade det känts tokigt bra.

Ja, hur kommer det sig att du delar namn med årets Nobelpristagare?

– Det är faktiskt bara en slump. Mamma och pappa visste inte riktigt vad de gjorde. Vi hette Zimmerman och så tyckte de att Robert var ett fint namn. Det var först på dagis som de blev gratulerade. Sen har det följt mig under livet. Det är förvånansvärt många som känner till att han hette så innan han tog sitt artistnamn.



LÄS MER: "Tystnaden är Dylans sätt att utöva sin makt"



Hur har livet varit som Sveriges Bob Dylan?

– Mamma och pappa har tagit med mig på en Dylan-konsert en gång. De kände väl att det var deras skyldighet. Och när han fick Polarpriset var jag med på Aftonbladets löpsedel, ”Robert Zimmerman bor i Göteborg” stod det. Jag bodde där då. Jag är också lite hifi-intresserad, och det är många i de kretsarna som har ett stort musikintresse. När man säger att man heter Robert Zimmerman skrattar de ju bara.

Tror du att vi kommer få se någon Robert Zimmerman på själva prisutdelningen?

– Jag vet inte, men han får la höra av sig om han vill ha en stand-in. Jag kan hjälpa honom där, absolut.

Jag ser här att du har lyssnat på låten "Timber" med Pitbull och Kesha på Spotify. Det är ju ganska långt från Dylan...

– Gjorde jag? Det där Spotifykontot är hela familjens, även om det kanske var jag som spelade just den där. Jag lyssnar mycket på musik, men jag har väldigt dålig koll på vem som sjunger vad.



Följ Expressen Kultur på Facebook – så missar du inga nyheter!
