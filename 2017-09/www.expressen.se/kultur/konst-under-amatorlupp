Konst under amatörlupp
Joakim Gerhardsson

Konsten ska ju ligga i betraktarens ögon.

Så tycker även Statsteatern i Malmö, som bestämt sig för att göra en hel föreställning om det.

Premissen är enkel. Konstnären Martin Svansjö låter sina abstrakta konstverk sättas under Niklas Hanssons amatörlupp. Sedan ska tolkningarna hagla.

Det låter tråkigare än vad det är.

Ensam på scen flyter Hansson i väg i sina ivriga berättelser om vad HAN ser i Svansjös tavlor. Bisarra konnotationer och vässade utvikningar. Raljant, så klart. Men även underhållande.

I Häst i sjö, som mest är blå färg på duk, tycker sig Hansson se både illrar och möss. Och i Torget, där symmetriska rektanglar radar upp sig, målas det upp bilder om det konflikträdda korridorspöket som är supersocial hemma men en kantig torrboll på jobbet.

Jovisst.

Konstkonduktör Hansson fäktar vilt med ironins stora hammare.

Det är rappt och underfundigt. Men i Gråa streck går Hansson bet. Han ser bara gråa streck. Det ger Svansjö sedermera honom rätt för. Annars kammar inte amatören hem många poäng hos konstnären själv. I betraktarens ögon var det visst.



I andra akten byts tavlor mot blås, trummor, bas och klaviatur. Svansjö ut och Statsteaterns rockorkester upp på scenen. Under ledning av Niklas Hansson då, som står bakom publiken och dirigerar ensemblen med en raspig megafon.

Ett monotont jammande med en del vokala instick. Det slevas runt en del. Konsumtion och polisväsende. Spara och slösa. Småvass samhällskritik. Eller mumbojumbo. Beror på hur man ser det.



Men det är första akten man minns. För I betraktarens ögon är främst en enmansföreställning som appellerar till alla som fnissar åt den abstrakta konsten, utan att för den delen förkasta den helt som någonting bisarrt och löjligt.

Framför allt är det roligt.

Och det kan man inte ha för mycket av.



Joakim Gerhardsson

kultur@kvp.se
