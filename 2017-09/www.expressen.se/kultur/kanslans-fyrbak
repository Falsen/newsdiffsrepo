Känslans fyrbåk
Karin Olsson

De flesta författare låter någon annan skriva baksidestexten, men inte Jan Scherman: "Vilade inte på den sjunde dagen. Jobbade. Så även den åttonde dagen", skriver han. Mannens arbetskapacitet är som ni förstår inte bara i nivå med Guds, utan till och med större.

Världen som han skapade under tio års tid var TV4:s, där han basade som vd efter en gedigen bakgrund som grävande reporter och nyhetschef. Kluvenheten gör honom intressant. Scherman är både journalist och vd, både vänsterman och företagsledare med hårda nypor. Intressekonflikter verkar inte hindra honom. Samtidigt som han ofta rasat mot Bonniers dominans, har han sett till att Bonnierägda TV4 blivit en stor familj av nischkanaler.

Boken ger en fascinerade inblick i mediemaktens innersta kretsar. Full av män, varav många tappar humöret. Ibland går de till handgripligheter, som när den välkände ekonomen Klas Eklund gav sig på Scherman och blev fälld för ofredande.



Bitterheten mot Bonnierkoncernen är också ett återkommande tema. Nye vd:n Tomas Franzen utmålas som en "vanlig kabeldragare" från Comhem, som inte kan komma på en idé utan sin "armé" av konsulter.

Scherman sätter en ära i att inte ha några filter, att lita på sina känslor och säga ifrån. Själv kallar han det ett arv från 1970-talsvänstern. Det är lätt att känna sympati för i en värld full av räddhågsna karriärister utan egen kompass. Men han offrar sin moral när han återger förtroliga samtal med vänner och kolleger. Scherman går så långt att han citerar Veckans Affärers tidigare chefredaktör Pontus Schultz, som dog häromåret i en tragisk cykelolycka, för att begå karaktärsmord på Bonniers förre vd Jonas Bonnier.



Trots att det på många sätt också är en sympatiskt sökande bok om det goda chefskapet, är dess största lärdom oavsiktlig. Jan Scherman hade behövt ha en egen boss, som vågade säga "rensa", "skriv fullständiga meningar" och "bestäm dig vad det här är för bok".

Jag kan inte låta bli att citera en annan publicistisk memoar, där språket i konstrast till Schermans korthuggna prosa är klart och litterärt som en fjällbäck. Bo Strömstedt menade att man måste skriva "med sin första kraft, inte med de rester som blivit över". Man kan inte slänga ihop en bok på den åttonde dagen. Inte ens om man är Jan Scherman.
