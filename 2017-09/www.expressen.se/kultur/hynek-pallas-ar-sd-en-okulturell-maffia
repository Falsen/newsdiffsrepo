Hynek Pallas: Är SD en okulturell maffia?
Hynek Pallas

I söndags flöt en barnkropp i land på Lesbos. Tyvärr var ingen fotograf på plats, så förstasidan på din morgontidning gapar tom. Ingen lavin av indignerade Facebook-delningar. Ingen som ber dig sluta lägga ut bilder på döda barn.

Jag fick reda på det via en tweet från Läkare utan gränser. Men höll på att missa nyheten eftersom deras flöde var fullt av folk som ville diskutera kvinnosynen hos de människor man räddar ur havet. Nattemperaturen är minus fyra på Lesbos. De senaste dygnen har dussintalet barn och många fler vuxna omkommit i den värsta Medelhavsjanuari i mannaminne. Samtidigt fångar Twitterflödet hos Läkare utan gränser den mediala utveckling som vi har sett sedan treårige Alan Kurdi drunknade för snart sex månader sedan.

Ett dött barn fotograferas och bilden sprids som en löpeld. Det mångåriga infernot i Syrien sägs ha fått "ett ansikte". Frivilliga strömmar till centralstationer, tidningar tävlar om insatser och det är politisk harakiri att inte öppna gränser och hjärtan.

Fem månader senare begås ännu ouppklarade övergrepp i Köln. Nu tävlar rubrikerna i stället om "mörkläggning", som övergår i en diskussion om "kultur". Ett år efter terroristattentatet mot deras redaktion sammanfattar Charlie Hebdo situationen: lille Alan har växt upp och jagar kjoltyg.

Att tecknarna anklagas för rasism är skrattretande. För vad de har beskrivit är utvecklingen av vår avhumaniserande rapportering de senaste månaderna. Den som började med ett dött barn. Alan var aldrig ett ansikte, utan en rygg.

Hjälpen på Lesbos sköts av frivilliga. EU sjabblade bort kontinentens flyktingpolitik. Fegade ur inför att tvinga länder till fördelning (de mest hårdnackade motståndarna är unionens största bidragstagare).

Men hellre än att dagligen rapportera om systemfel och behovet att fixa det, är medierna besatta vid det ickemänskliga. Symboler. Så kunde Alan växa upp och bli en ansiktslös stamkulturmassa i Kölnnatten. Att vi har usel koll på vilka som faktiskt begått eventuella övergrepp hindrar inte ständigt nya röster som menar att vi måste prata om kultur.

Att ett sverigedemokratiskt stambeteende samtidigt står under åtal är inte lika intressant. Vilken kultur som fick ledande figurer inom Sverigedemokraterna att betala Erik Almqvist tre svarta miljoner för att ta ansvaret efter järnrörsskandalen vet vi således inte - SD är tydligen en helt okulturell maffia. Bortsett från Expressens David Baas tålmodiga avslöjanden ekar tystnaden.

Morgontidningens förstasida är i stället vikt åt ett klassrum med mörkhyade människor. De har flytt för sina liv, aldrig åtalats eller dömts och nu ska de lära sig vett. Självklart.

Hur skulle vi annars - utan avhumaniseringen och misstänkliggörandet - lära oss att svälja massdöden som pågår framför våra ögon?

Följ Expressen Kultur på Facebook - där kan du kommentera våra artiklar.
