Sara Lundberg överträffar sig själv
Gunilla Brodrej

"Fågeln i mig flyger vart den vill" är en passande refräng för en ung rebell. Så heter Sara Lundbergs nya barnbok som handlar om en flicka som inte finner sig i sitt öde. Det fladdrar i bröstet av nåt som vill ut, men pappan på bondgården vill inte släppa taget.

Lundbergs uttryck har en stämning och ett ljus som är rätt unikt i bilderbokssverige och jag tror knappast att bildspråket nånstans på nätet kan matcha stämningen och djupkänslan i hennes akvareller.

Hennes tidigare bilderböcker om Öjvind, Vita Streck och Embla trollband läsaren, men frågan är om hon inte har överträffat sig själv nu när hon vänder sig till lite äldre barn, från tio år. Alltså barn som kommit till den där åldern när föräldrar kan inbilla sig att barn blir för stora för bilderböcker.

Men det är aldrig dags att sluta med bilderböcker. Och detta verkar Lundberg ha tagit fasta på när hon skriver och ritar historien om en ung människas öde. "Fågeln i mig..." handlar om existentiella frågor, familj, död och livsval, såna svåra spörsmål som en tioåring just börjat fundera på. Sorglig är den, visst, men drivet och vitaliteten i flickans önskan att måla stävar stadigt mot den ljusa upplösningen i slutet av boken.



LÄS MER – Gunilla Brodrej: Sanna Lenkens novellfilm är unikt bra



Berättelsen bygger på en sann historia om hur Berta Hansson (1910-1994) blev konstnär trots att hon växte upp på en bondgård med utstakad framtid. Mjölka, så, skörda, bära vatten. Mamman dog i tuberkulos. Ansvaret på barnen blev tyngre. Pappan stretade emot. Bliv kvar. Hjälp till.

Berta är som en litterär syster till pojken i Tomas Bannerheds utvecklingsroman "Korparna" (som kommer som film i början av oktober). Klas vill ju inte heller ta över gården, han vill bli fågelskådare. Berta vill bli konstnär. Inte mjölka kor även om deras värme skänker tröst när det är svårt. Till sist får hon komma på konstskola, i en stad där hon får vara den hon egentligen är.

Så den större berättelsen handlar om att följa sitt hjärta. Följa med när fågeln inom en vill flyga i väg.





Gunilla Brodrej är ungkulturredaktör på Expressens kultursida.
