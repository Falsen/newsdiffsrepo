Gick snacket verkligen så här hos Cicero?
Malte Persson

I 500 år hade den romerska republiken bestått innan den dukade under för enskildas maktambitioner i kombination med folkligt missnöje, och övergick i kejsardöme.

Politikern och författaren Cicero (uttala det ”Kickero” om du vill visa att du är bildad, och dessutom odräglig) försökte in i det sista stå upp för de gamla idealen, och samtidigt manövrera mellan Caesar och Pompejus och andra maktmän. Med måttlig framgång. Han mördades 43 f Kr.

Breven där han skildrar republikens sista år har en självklar aktualitet i dessa dagar då de politiska institutionerna också skakar (inte minst de amerikanska, som har den romerska republiken som symbolisk modell). Men behållningen ligger mindre i historiska jämförelser än i att få se en annan turbulent tid än vår egen ur en enskild människas perspektiv.

Cicero framträder här både som privatperson och politisk spelare. Han smickrar och moraliserar och skämtar, är vänkär och inställsam, nervös och principfast – en hängiven försvarare av republiken och sitt eget varumärke.

Det sistnämnda lyckades han något bättre med. Hans karaktär var och är omdebatterad, men hans prosa förblev ett stilideal. Dess eleganta flätverk av bisatser påverkade länge hur lärda personer skrev både på latin och andra språk. Jag torde inte vara den enda som svurit över Ciceros meningar som aldrig vill ta slut.

Detta skulle man dock inte kunna ana av Eric Cullheds översättning, där en mening på latin kan bli sex meningarna på svenska. Vilket utan tvekan är ett högst medvetet val – alltså att bryta med en översättartradition som latiniserat svenskan lika mycket som den försvenskat latinet.

Men förutom att det får Cicero att låta på en gång korthuggen och pratig, så kan upphackandet förflytta fokus godtyckligt. Som när något i originaltexten skjuts in i förbigående i en lång mening, men det i översättningen framhävs med både utropstecken och nytt stycke.

Också på andra sätt är översättningen fri men inte problemfri. Kanske är det bara konservativt att störa sig på att en gammal romare säger ”okej” och ”kolla upp”, men det finns också något både väl vardagligt och långsökt och redan daterat över ordval som ”för mesig” (languidius), ”snacket gick” (sermones) och ”jag dundrade på så hårt jag bara kunde” (vehemens fui).

Ack ja, som synes lockar denna annars fina bok fram pedanten i mig… Cicero själv kan förvisso också vara en tråkmåns, men här finns även exempel på att han in i det sista bevarar sin humor. I det och en del annat utgör han utmärkt förebild.





Malte Persson är författare och kritiker på Expressens kultursida. Hans senaste bok är "Om Offisim".
