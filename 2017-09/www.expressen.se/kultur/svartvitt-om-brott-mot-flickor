Svartvitt om brott mot flickor
Isa Andersson

Katarina Wennstam är kriminalreportern som sadlade om till författare och sedan dess vredgat spottat ut sig såväl prisbelönta reportageböcker som ”Flickan och skulden – en bok om samhällets syn på våldtäkt” som en strid ström av spänningsromaner.

Den gemensamma nämnaren är mäns våld mot kvinnor, en haltande rättsapparat och ett rättssamhälle som rymmer urgamla och unkna föreställningar om både kvinnors och mäns sexualitet.

När Wennstam nu för första gången skriver för ungdomar, om ett mord på en ung flicka med bakgrund i ett verkligt fall, är tilltalet enkelt och uppfordrande.



LÄS MER: "Rasande uppgörelse med patriarkatet"

Huvudpersonen Alex Skarp är sexton år och lika skarp som efternamnet antyder. När hon tillsammans med bästa kompisen och hackern Bianca, en sorts överviktig version av Lisbeth Salander, börjar nysta i mordet på en flicka i ett hotellrum når uppvaknandet sitt crescendo.

För visst är det så att det hör ihop, samhällets attityd gentemot kvinnor, och svårigheten i att få en sexualbrottsförövare dömd?

Med hjälp av Alex bonusmamma, som är polis, och mormor, som arbetat som domare, ges den hugade läsaren en lektion i rättssystemets kryphål och fallgropar. Här synliggörs även Katarina Wennstams erfarenhet och kunskap om ämnet.

”Verkligheten överträffar dikten”, har hon svarat på frågan om varför hon använder sig av verkliga fall i sina romaner. Och uttalandet fångar hennes ungdomsdebut väl. Det är ingen stilstudie, och innehåller knappt några intressanta personskildringar. Romanfigurerna är svartvita, grovt tillyxade schackpjäser i syfte att föra storyn framåt. Och framåt går den onekligen, spikrakt och i rasande fart. Alex löser problem på löpande band, lyckas med allt hon företar sig, och hinner både sätta dit skurken och få prinsen på slutet. Bristen på komplexitet beror förmodligen på den nya målgruppen.

Men förklaringen kan också vara att Katarina Wennstam har ett uppdrag, och däri ingår att vi inte ska vifta bort hennes böcker som fiktion.

Den bistra verkligheten överträffar – och överskuggar – dikten.



Isa Andersson är medarbetare på Expressens kultursida.
