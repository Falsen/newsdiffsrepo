Skräcken att mista ett barn
Amanda Svensson

Första gången min dotter sa ”mamma” var det ett rop av skräck.

Jag hade lämnat rummet hemma hos en vän vi aldrig besökt förr, och plötsligt skar två övergivna stavelser genom lägenheten. Jag kommer att tänka på det ögonblicket när jag läser Malin Nords andra roman, ”Barmark”, en roman om att överge och bli övergiven av sitt barn.

Hon skriver, med en enkelhet som gränsar till plattityd men aldrig helt slår över: ”Har man en gång blivit ropad på av sitt barn, är man inte längre den man var innan.”

Det som förändrar är inte ropet i sig, utan den outhärdliga insikten om att man kanske inte alltid kommer kunna vara där för att svara på det.

”Barmark” skildrar fyra generationer kvinnor i den jämtländska byn Blekmyren. I centrum står Anja, som uppfostrar sin dotter Hanne ensam i den släktgård dit hennes mormor kommit efter att hon flytt Norge under naziockupationen.

Bakom sig lämnade mormodern sin man som hamnat i fångläger, och sin son, Olav, som inte skulle ha klarat skidfärden över fjällen. Själv var Signe höggravid, och födde så fort hon nådde Sverige en dotter, Anjas mamma.

Sin son fick hon dock aldrig se igen – han dog i en olycka innan hon hann hämta honom.

Berättelsen om mormoderns förlust har förföljt Anja i hela hennes osäkra föräldraskap. Barn kan försvinna, och gör det oftare än man orkar tänka på.

Utan att bli överdrivet mästrande öppnar Nord ibland upp sin berättelse mot världen och nutiden: Signes resa över fjällen tillhör historien, men fortfarande splittras familjer i ett försök att nå trygghet, många för att aldrig återförenas igen.

Jag har vanligtvis lite svårt för släktkrönikor som så tydligt använder sig av den litterärt slitna tanken om nedärvda mönster och beteenden – förbannelser om man så vill.

Nord är dock en så skicklig och nyanserad berättare att jag köper Anjas mormorsspöke rakt av. ”Barmark” lodar de psykologiska djupen mellan förälder och barn, det ömsesidiga beroendet och den vettlösa skräcken att mista, med en orädd uppriktighet som trollbinder.





Amanda Svensson är författare och skribent på Expressens kultursida.
