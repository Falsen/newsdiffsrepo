Söndrig skugga
Ulrika Knutson

Dog Dan Andersson när folk slutade ta gitarren med sig till festerna? När de fumliga a-moll-ackorden tystnat och rödvinet sjunkit i flaskorna? Nej, död är han inte. Men han vill helst sjungas högt, om lite falskt gör ingenting: "Bort längtande vekhet ur sotiga bröst".

Vem bestämmer vad som skapar en klassiker? Inte skolverket och inte Svenska Akademien. Kanske är det allsångarna, vid kräftskivor och firmafester, som styr över kanon. Och än så länge räknas de tre stora: Bellman, Evert Taube och - Dan Andersson.

Längtans och vemodets furste föddes 1888 i Skattlösberg i Grangärde finnmark i Dalarna, och dog i Stockholm 1920. Pappa Adolf var folkskollärare och djupt religiös. Han ser ut som något av Dostojevskij, med stort skägg och vild blick. Hemmet var fattigt på gränsen till armod. Mamma Augusta bet ihop.

Möjligen blundade hon också för det som var värre än fattigdom. En namnlös skräck, som aldrig fick beröras. I den vuxne Dan Anderssons diktning drar en mörk sky över barndomen, en skugga som vi ska återkomma till.

Alla sönerna fick tidigt hjälpa till med försörjningen. Dan hade arbetat som kolare, sjöman och försäljare, men avskydde allt utom att skriva. När spelmannen i dikten säger "ni får hellre ge mig bannor än kalla mig för lat, fast jag stundom hellre hungrar än jag spelar för mat" var han nog uppriktig.

Han dog i en olycka. Det var i rum nummer 11 på Hotell Hellman i Klara i Stockholm, där man rökt för vägglöss med cyanväte. Giftet fanns kvar i madrassen, och Andersson dog i sömnen, liksom en handelsresande från Gävle i rummet bredvid.

Ivar Lo-Johanssons roman "Stockholmaren" utspelar sig just året 1920. Där berättas om den Dan Andersson-kult som rådde bland författarna i Klara. Enligt myten var poeten stark som en björn, men samtidigt förbränd av haschish och opium.

Ivar Lo vittnar om det poetiska ruset från "kolare, spöken, tiggare och vansinniga som satt och slog sina släggor mot stenen vid landsvägskanten där nävorna blommade. Grangärdessjukan hade blossat upp i mig och stuckit mitt blod i brand. Jag vacklade omkring rusig av dess förintelsegift. Dess nattsvarta pessimism hjälpte mig att leva."

Det är en bra recension av Dan Anderssons kraft. Hans mörker hjälper oss att leva.

En del av Dan Anderssons mörker är lånat. Där ekar Tegnérs mjältsjuka, Oscar Wildes dekadens, Edgar Allan Poes spökhistorier och Strindbergs ockulta makter, inte minst. Även Andersson ingår i vågen mot det sena 1800-talets tekniktro och förnuftskult. Industrialismen bestämde ju allt, precis som storbolagen styrde i finnskogarna. Andligheten var ett slags motstånd mot all materialism. Dan Andersson läste teosofi och indiska vishetsläror, intressen han delade med konstnären Hilma af Klint och poeten Edit Södergran. Dessutom odlade han förfädernas finska folktro, med troll och häxor, huldror och skogsrån.

Hade Dan Andersson räknats som arbetarrörelsens störste poet om han inte hade gått på Brunnsviks folkhögskola? Man kan undra. Visst skildrar han de fattiga, de mest utstötta, och visst har han en absolut demokratisk grundton i allt han skriver, men som svensk working class hero skaver han. Han är ingen positiv hjälte. Snarare en bortklemad hemmason, som då och då rymmer hemifrån. Inte gillade han att knega. Att göra rätt för sig var inte överhängande. Och han hade en massa religiösa griller för sig. Och så var han en rastlös tjejtjusare, förälskad jämt. Dan Andersson må ha varit allas drömprins, men han var nog ingen att hålla i handen när åskan gick.

Men hjälte blev han, kanske inte trots sitt bohemeri utan på grund av det. Han hade något ovisst som den trosvissa arbetarrörelsen behövde, och behövde allt mer i takt med att de sociala ingenjörerna helt verkade glömma bort att det fanns Något bortom bergen.

Det är nog också förklaringen till Dan Anderssons renässans i 70-talets proggkultur, som var anti-urban, och anti-etablissemang, gröna vågen, kluven mellan dystopi och utopi, precis som Dan Andersson själv.

Hans stora poetiska föregångare var Fröding och Karlfeldt. Frödings säv susar envist hos Dan Andersson, och de trasiga kjolarna vajar, fast inte på Landsvägsmaja, utan på Tiggar-Stina:

En söndrig skugga var jag, ett nånting som gick förbi:

ett stinkande trasbylte bara, med ett skälvande hjärta i.

Stina blir subjekt i sitt eget liv. Dan Andersson ger henne mänskliga och medborgerliga rättigheter, långt innan staten gjort det. Vilket också är mer än vad vi kan säga att vi i dag ger tiggarna och spelmännen på våra egna gator...

Nästan alla hans porträtt av uslingar och trashankar är på samma gång konstnärsporträtt. Inte bara de berömda spelmännen och Tiggaren från Luossa. Även Stina är konstnär, liksom Ung Harald och Karis-Janken, som båda sytt sig små trasdockor till fruar, som dansar till deras galna fiol och spruckna sång.

"Svarta ballader" kom ut krigsåret 1917, och de är mörka. Kolsvarta. Så många mardrömmar, så många galningar, så mycket skuld och självförebråelse, så många olyckliga själar, ensamma under stjärnorna. 1917 är en brytningstid. Kriget rasar, drömmen om broderskap över nationsgränserna dör. Men vi står på tröskeln till demokrati och allmän rösträtt.

Mycket står på spel, och då alstras modern ångest - även om Dan Andersson rimmar och låter folkvisesnäll, så är det samma hårda sång som hos Pär Lagerkvist: "Ångest, ångest är min arvedel".

Och Birger Sjöberg, en annan superstjärna bland tidens vispoeter, skulle snart beskriva fasorna i den moderna tiden: "då råma städerna som djur, och stater svimma".

Dan Andersson är traditionalist men hans ton är modern. Det finns ett expressionistiskt drag i hans dikter, som i Munchs tavlor. Tänk på "Skriet", där den skräckslagna människan står på bron, med händerna hårt tryckta mot ansiktet:

Som liten drömde jag ordlöst ve

om namnlösa ting, såg det onda ske,

det som icke har slut eller hopp.

Det skälvde, borrade, slipade ben

och vältrade berg av formlös sten

över skälvande gossekropp

"Som liten" heter den dikten. Jag läser den sakta en gång till, och mer än anar bilden av ett övergrepp. Spöken och syner är ofta skräckromantiska hos Dan Andersson, men här handlar det om psykologisk realism:

Det har intet språk, det var ingen tid,

intet rum, icke ljus, endast formlös strid -

det var helvetets hemlighet.

Kanske är detta ett spår som har förbisetts, eller kringgåtts, av forskarna? Mer än en läsare har förstås stannat till inför dikten "Till min syster": "En dag på knä för konungen, en natt för skuggan rädd". Korsklippt med dikten "Som liten" får orden en kusligare innebörd. Och den som letar vidare finner oroväckande många spår, som i "Kvarnsången":

Dömd att rullas om och in i fasa,

i slamsor frasa - -

veta vart du skall och inte vilja in!

Tidens diktare beskrev samtidens fasor, både i det stora och det lilla. Och de längtade efter något annat, både politiskt, personligt och metafysiskt. Dan Anderssons bikt om barnets utsatthet kom tidigt, kanske alltför tidigt. Och något säger mig att just den bikten inte varit alldeles värdig en arbetarklassens hjälte. Men vi måste kunna läsa också hans allra svartaste ballader utan att censurera dem för oss själva.

Ingen har heller skrivit fler dikter om längtans läkedom och Landet Bortom än Dan Andersson. Jag vill sluta med en svulstig strof, som också är en av de vackraste, där han för en gångs skull når fram till ett lyckligt slut:

Du är min, o drottning Längtan, aldrig tröttnar du att kalla ---

Hösten fick du, vintern drack du skön tills hjärtat sakta skälvde,

allt blev lysande och härligt, jord och rosor, gräs och is.

Över dig en evig himmel, hård men stjärnesållad välvde,

där du stapplade på vägen upp till fridens paradis.

BILDNINGSRESA. Dan Andersson vid Brunnsviks folkhögskola 1917.

Foto: Karl Lärka
