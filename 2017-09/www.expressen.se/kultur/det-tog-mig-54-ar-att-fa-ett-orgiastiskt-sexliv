'Det tog mig 54 år att få ett orgiastiskt sexliv'
Nina Lekander

Barn och många unga vuxna vill inte tro att deras föräldrar och än mindre deras far- och morföräldrar har sex.

Men det har de, åtminstone i västvärlden vars attityder och samhällsstrukturer tycks gynna äldresex. Detta enligt den danska gynekologen Ditte Trolle – författare till boken "Sex efter 50" – som skriver att exempelvis japaner ofta ger upp sexlivet redan vid 35–40 års ålder.

Danska medier talar rentav om en ström av nya seniorsexböcker "som vi inte sett maken till sedan väst uppfann tonåringen för 60 år sedan". Brittisk forskning visar att könssjukdomar har ökat starkt i åldrarna 50–90 år, särskilt efter att Viagra dök upp 1998. Och i en nyligen av dejtingsajten Victoria Milan utförd enkät med kvinnor som passerat övergångsåldern uppger 69 procent att de har samma eller mer sexuell lust efter klimakteriet.

Den som googlar "sex äldre", "seniorsex" eller "sex older age" finner så massor av texter som berättar om undersökningar vilka visar att dagens äldre är långt mer sexuellt aktiva än tidigare generationer. Enligt de flesta betyder "äldre" 50 plus. På en av RFSU:s sajter citeras en Bertil, 72 år:

"När jag var riktigt ung satt erotiken längst ut i snoppen. Alla känslor fanns där, kvinnan fanns med som hjälpreda. Med åren vandrade den erotiska upplevelsen allt längre in i min kropp, jag började så sakta förstå vad kvinnans lust betydde för min egen lust. På gamla dar har erotiken tagit över hela min kropp, snoppen är en hjälpreda och min upplevelse och kvinnans kan inte skiljas åt. Hennes uthållighet blir min, hon tar mig med på sina himlaresor."

Kors! Denne man säger alltså samma sak som Hélène Cixous i "Medusas skratt":

"Mannens sätt att lämna sig själv in i henne som han uppfattar inte som en annan, utan som sin, berövar honom, det vet han, hans eget kroppsliga territorium. Genom att han förväxlar sig själv med sin penis, och genom att han rusar till attack, förstår vi hans motvilja och fruktan för att bli 'fångad' av kvinnan, att gå förlorad i henne, uppslukas, eller att bli ensam."

Ja, låt oss tillsammans med 70-plussarna Bertil och Hélène slakta kastrationsdogmen. För hör och häpna, det kan finnas fördelar med att bli äldre; heterogena sådana.

För så kan det gå för både män och kvinnor, homon som heteron och alla mittemellan eller vid sidan av: att fixeringen vid den traditionella tågordningen släpper. Att sexualitet inte behöver följa receptet förspel, manlig resning, kvinnlig lubrikation, penetration av slida, anus eller mun följt av manlig orgasm och utlösning, möjlig kvinnlig orgasm, manlig sömn. (Detta oavsett vem som betecknas som man eller kvinna; vissa hävdar att skiljelinjen ska dras mellan påsättare och påsatt.)

Själv somnar jag vid bara tanken på hur mycket fantasilöst slentriansex som jag har deltagit i dekad efter dekad. Med de huvudsakliga uppgifterna att den heliga erektionen ska "räcka" och att min kropp ska te sig tillräckligt aptitlig för att vidmakthålla densamma. Somnar och somnar, jag blir förbannad. Och det även över det skrattförbud som råder under samlag med nästan alla heterosexuella män.

Men så kan det ske. Att en möter någon som faktiskt befriar och förlöser ens knöliga gamla sexualitet, som låser upp könsknaset inom en – eller som får det att blomma fritt. Den sexualitet som kulturen har lärt oss kvinnor påstås ju annars vissna efter klimakteriet. RFSU redovisar tråkiga grejer angående "naturliga kroppsliga förändringar", att slidans slemhinnor blir "skörare och mindre elastiska" och att "orgasmen dröjer, blir kortare och mindre intensiv rent fysiologiskt".

Pyttsan. Jag förlåter dock riksförbundet eftersom dessa antiorgiastiska besked följs av "men känslan kan vara densamma". Samt tröstas av Wikipedias uppgifter om att 64 procent av Botswanas kvinnor säger sig ha fått ökad sexlust efter klimakteriet.

Ja för fasiken. Det tog mig 54 år och hundratalet sexpartners att få ett rejält orgiastiskt sexliv tack vare mötet med en tio år äldre – tillika okastrerbar och humoristisk – man. I ett huj gick det upp för mig att nästan allt sitter i huvudet, och att det som sexologer och neurologer berättat under mina år i RFSU:s förbundsstyrelse och tidskriften Ottars redaktionsråd faktiskt är sant:

Alla kan knulla! Och/eller låta sig beknullas. Kalla det queer eller vad som helst, somliga vill hellre reclaima "pervers". Eller med Sherlock Holmes ord: "I am a brain, Watson. The rest of me is a mere appendix."

Jag trodde alltså på 1990-talet att experternas försäkringar om att till och med ryggmärgsskadade och i största allmänhet underlivsförlamade kunde få orgasm led av ett inte så litet överskott av önsketänkande.

Så ej i dag. Nu vet jag att hjärnan, eller om det är vårt största organ huden i kombination med hormonerna, kan framkalla ett obegränsat antal orgasmer i hög hastighet. Att den postklimakteriella, starkt förälskade kroppen kan göra en om- och rivstart i det att den – i spåren av den psykos som passionen kan vara – plötsligt börjar producera testosteron, vilket blixtsnabbt får det allra mest förtorkade gamla sköte att flöda av välluktande safter igen. Och detta (jag lovar!) kan fortsätta i åratal, långt efter halvtannat år, den påstådda maxtiden för förälskelse.

Och vad det gäller män och deras ståtliga erektioner, låt mig låna detta citat: "Män är som mest virila och attraktiva mellan 35 och 55. Under 35 har en man så mycket kvar att lära, och jag har inte tid att undervisa honom." (Sagt av Hedy Lamarr, skådespelare naken på film redan 1933, sedermera prisbelönt uppfinnare.)

Tja, det kan gå lika bra med 75 år eller mer. Vid mogen ålder kan man hoppas på att mannen inte bara har släppt sin fixering vid ett stenhårt stånd utan också har vidgat sina vyer och visioner långt utanför det konventionella heterosexet och dumma dikotomier. En äldre man har förhoppningsvis även förstått att orgasm inte behöver följas av ejakulation.

Erfarenhet och trygghet triggar fantasi och känsla. Liksom god eller om man så vill alternativ pornografi:

Sök och finn, det florerar massor med queer och allmänt avig porr som kan inspirera. Där kråmar och krålar sig kroppar av alla möjliga slag, och det finns forskning på att människor som kollar på hbtq-porr tenderar att ha en tolerantare och liberalare syn på sex än andra.

Om inte annat kan den få oss att reflektera över huruvida det verkligen finns en "naturlig" sexualitet. Kroppar kan queeras, kroppar i allmänhet är "naturligt" queera.

Eller skulle man kunna säga, de blir det när de åldras. Och att åldras är inte bara att acceptera utan också försöka gilla. Som författaren Elsie Johansson, 84, så vackert har sagt i intervjuer: "Jag kan ärligt säga att jag aldrig känt mig så nöjd med min kropp som jag gör nu." Johansson skilde sig vid 73 års ålder för att sedan träffa Thore, varvid allt förändrades.

Det är alltså aldrig för sent att träffa "den rätta", om nu sådana kreatur finns … kanske är det till och med lättare ju äldre man är? Ju äldre desto likare, åtminstone hormonellt – män över 56 har mer östrogen i kroppen än postmenopausala kvinnor. Och kvinnor kan behandlas med testosteron för såväl ökad sexlust som minskad benskörhet (med eventuella biverkningar såsom mörkare röst och större klitoris, men what the fuck?).

Och sent omsider har man upptäckt att klitoris redan är jättestor, uppåt 10 centimeter. Plutten som sticker ut är bara ollonet. Allt gammalt tjafs om klitoris- och vaginalorgasmer kan därmed biläggas. Jag skulle dessutom vilja tillägga att klittan kan sväva fritt mellan kroppar, i luften eller i vilka hål eller utbuktningar som helst.

Nästan allt är alltså möjligt. Våga vara perversa tillsammans och betänk Marquis de Sades ord: "För att lära känna dygden måste vi först bekanta oss med synden."

Eller ta Sara Arrhenius och Cecilia Sjöholms formulering i den väl dystert betitlade "Ensam och pervers" från 2004: "Perversionen är inte bara ensam och tragisk. Den är också anarkistisk, upprorisk, hemsk, ironisk och rolig."



Följ Expressen Kultur på Facebook. Där kan du kommentera våra texter.
