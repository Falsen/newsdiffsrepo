Därför kokar det på Rumäniens gator
Kulturen

Jag tyar inte, var min första reaktion när Cristian Mungius "Prövningen" vann pris för bästa regi i Cannes förra året. Det är visserligen en på många sätt prima film med bra manus, fotografi och skådespeleri. Men likväl ännu en rumänsk storfilm med postkommunistiskt tema. De här filmerna når aldrig någon större publik i Rumänien då  gemene man hellre vill se smör och action från Hollywood.

När det kommer till "Prövningen" är kanske intresset ännu svalare än för  andra rumänska icke-kommersiella filmer. Den handlar nämligen om korruption, något som rumänerna har nog av i sin vardag och också ett tema som filmskapare redan har avhandlat till förbannelse. Men när filmen nu går upp på svenska biografer är ämnet mer aktuellt än någonsin.

Några av de största demonstrationerna sedan kommunismens fall 1989 har under de senaste veckorna pågått i Rumänien. Detta efter att regeringen infört en lag som delvis avkriminaliser korruption i ett land där den statliga antikorruptionsbyrån under de senaste tre åren utrett närmare 1200 misstänkta fall av missbruk av tjänsteställning. Tillsammans har det kostat samhället uppskattningsvis en miljard euro.

De styrande socialdemokraterna har passande nog en partiledare som skulle infinna sig i rätten just när de nya reglerna trädde i kraft. Lagen har nu avskaffats, men protesterna fortsätter. För fakta kvarstår: regeringen legitimerar korruption.

I centrum för "Prövningen" står läkaren Romeo Aldea som har storslagna planer för sitt barn: studier vid ett utländskt universitet. Genom att ha de rätta kontakterna och genom att kunna betala tjänster med gentjänster vill han försäkra sig om att dottern ska få högsta betyg på sina slutprov.

Den högst realistiska filmen är således en utmärkt samhällslektion för den som vill förstå vilken samhällskultur det är som får frustrerade rumäner att inta gator och torg för att skrika ut sin ilska.

Det lär komma uppföljare på temat.

Av Nana Håkansson
