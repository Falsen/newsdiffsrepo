Ett tunt Nobelval
Karin Olsson

Jag ska inte säga att årets Nobelpris i litteratur mottogs med en gäspning, men var det inte näst intill? Ännu en fransos (den femtonde!), ännu en europé, ännu en farbror som läggs till den skamligt mansdominerade listan. Hade det inte varit roligare att för första gången belöna två kvinnor i rad? Och göra något mer genremässigt oväntat, som att ge priset till Svetlana Aleksijevitj?



Visst har den här sortens räkneövningar något själsdödande och intellektuellt torftigt över sig. Akademien tycks också immun mot resonemang av det slaget, och avvisar alla argument utom de rent estetiska. På något sätt hedrar det dem.

Bara på en punkt kan man säga att Svenska Akademien faller till föga för tidsandan. Förra året fick novellförfattaren Alice Munro priset. Nu går det till Modianos bokstavligt talat tunna prosa. Det korta formatet vinner mark. Kanske har det digitala samhällets fragmentarisering och otålighet drabbat till och med de aderton.
