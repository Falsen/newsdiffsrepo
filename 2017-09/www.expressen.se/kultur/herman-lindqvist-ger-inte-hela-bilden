Herman Lindqvist ger inte hela bilden
Kulturen

Från borgerligt håll har det funnits en översvallande personkult och från vänstern ett instinktivt hat mot ”slaktargeneralen” som hölls ansvarig för den vita terrorn under inbördeskriget 1918. Men i dag har också en mer nyanserad bild av Finlands hästburne fältmarskalk och president Gustaf Mannerheim (1867–1951) vuxit fram.

Herman Lindqvists "Mannerheim – Marsken, masken, myten" ger en fängslande bild av denne aristokrat. Under tre decennier tjänande han den ryska tsaren, deltog i det rysk-japanska kriget 1904–1905, genomförde åren därpå ett spionuppdrag i Centralasien och Kina samt ledde en rysk armékår i Polen under första världskriget. Efter tsarväldets sammanbrott 1917 återvände han hem, lotsade Finland in i självständigheten, för att sedan bli nationens landsfader under nästa världskrig. Denna häpnadsväckande karriär skildras parallellt med Mannerheims olyckliga äktenskap och den politiska turbulensen i Europa under dessa händelserika decennier.



LÄS MER – Björn Werner: Herman Lindqvist skriver den svenska kolonialismens historia

De senaste årens kritiska forskning om Mannerheim har däremot inte avsatt spår hos Lindqvist. Till exempel diskuteras inte Mannerheims roll i det oundvikliga militära samarbetet med Tyskland under andra världskriget. Likaså förblir den svenskspråkige militärens egna motiv inte tillräckligt belysta när den finska republiken skapades för hundra år sedan.

Mannerheims lojaliteter låg då hos den ryska tsarfamiljen och han var nära förbunden med den europeiska adeln. I den gryende socialdemokratin såg han fröet till ett pöbelvälde som i värsta fall kunde urarta i kommunism. Framför allt saknade Mannerheim djupare sympatier för finsk patriotism och dess självständighetssträvan i början av seklet. Dagens svenskfientliga parti Sannfinländarna hade han knappast omfamnat.



LÄS MER – Malte Persson om Herman Lindqvists samtida kungadyrkan

Den finlandssvenske historikern Henrik Meinander visar tydligare i sin balanserade biografi ”Gustaf Mannerheim: Aristokraten i vadmal” hur antibolsjevism snarare än fosterlandskärlek var den avgörande drivkraften. Målet för Mannerheim vid tiden för självständigheten var att kväsa revolutionsförsök i Finland för att sedan tåga vidare till Sankt Petersburg och krossa bolsjevismen. Han var heller inte helt främmande för att Finland skulle ingå i ett återupprättat ryskt tsarrike.

Men det var inget som landsfadern talade högt om inför de finska bönderna. Då bytte han om till en enklare vadmalsuniform och manade till kamp med inövade finska fraser. Politiskt fungerade han periodvis som en reaktionär brandvägg mot än mer högerradikala strömningar.

I Lindqvists vackert bildsatta biografi tenderar de politiska dissonanserna i Mannerheims gärning tyvärr att försvinna till förmån för utläggningar om privatlivets med- och motgångar. Det är underhållande och imponerande i sin detaljrikedom, men inte tillräckligt upplysande för den som vill förstå den finska republikens tillblivelse.





Johannes Heuman är historiker vid Uppsala universitet samt École Pratique des Hautes Études i Paris.
