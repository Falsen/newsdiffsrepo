Elise Karlsson håller högsta klass
Amanda Svensson

Ingen ser på Hélène att hon är uppvuxen i Rinkeby. Till skillnad från de flesta av sina barndomsvänner har hon ett klassiskt svenskt efternamn och dito utseende.

Hennes familj har kylen full av dessertostar (pappan är fransos) men annars är det egentligen inte mycket förutom storleken som skiljer Hélènes hem från pojkvännen Richards i Bromma.

Eller – det finns en avgörande skillnad. När Hélène börjar på universitetet, där alla ser ut som hon och Richard och ingen som hennes barndomsvänner Roz och Clarice, tänker hon om de andra studenterna: ”Skillnaden mellan dem och mig är att jag vet hur jag ser ut.”



Med andra ord, hon vet att hon har möjligheter som inte alla har, bara på grund av att hon kan ”passera” som vit medelklass.

Elise Karlssons fjärde roman är en berättelse om härkomst, uppväxt och – kanske ingen överraskning – om klass.

Om att veta var man kommer ifrån och att andra kommer från andra platser, bär på andra minnen, har andra förutsättningar.





LÄS MER: Per Wirtén recenserar Elise Karlssons förra roman "Linjen"





Hélène lever i ett slags självpåtaget utanförskap, sprunget ur en solidaritet med Rinkeby, men också ur en genuin känsla av att inte passa in.

Hon har börjat läsa litteraturvetenskap och skaffat en lagom tråkig kille som vill att de ska flytta ihop, men mycket av det nya livet känns som en charad.



Inte minst känns de sociala sammanhangen tråkiga och platta i jämförelse med de snåriga, intensiva och mångbottnade relationslekarna under tonårstiden i Rinkeby.

Då var Hélène alltid kär, innerpärmen av hennes dagbok är täckt av namn på alla hon älskat på avstånd – fast det namn som kanske betydde mest, den unga och karismatiska läraren och ”eldsjälen” Mona, finns inte där.

Kärleken till Mona, och sveket då Mona vände sitt ljus ifrån henne, kanaliserar Hélène i text först när hon på universitetet återupptar kontakten med Clarice – den kaxiga och populära tjejen vars pojkvän Mona stal.

Mona har nu skrivit en roman om alltihop med titeln Utanförskapt – en smörig "West side story"-kopia om omöjlig kärlek i förorten – och Clarice och Hélène går samman för att hämnas.





LÄS MER: Aase Berg läser Elise Karlssons debutroman "Fly"





I sin senaste roman ”Linjen” utforskade Elise Karlsson med en distanserad skärpa vad som händer med människor när arbetet tar allt större plats samtidigt som det blir allt osäkrare.

Det var en stringent och intelligent roman som grävde djupt i en av samtidens många varbölder, men som saknade en besjälande mänsklig ande.

”Klass”, däremot, har själ så det sprutar ur öronen. Hélène är en befriande komplex person, full av motstridiga viljor och känslor, på en gång sårbar och självsäker.



Karlssons skildring av den klaustrofobiska relationen med pojkvännen Richard – en testballong mer än en kärlekssaga – är så träffsäker att jag får lätt ångest.

Också Hélènes velighet inför framtiden gör ont, för att man förstår att den springer ur en känsla av upplevd identitetslöshet.

”Klass” genomsyras av en söderbergsk melankoli (trots att Hélène enligt egen utsago inte är någon flanör – sådant tillhör Richards tillrättalagda värld) och en lågmäld upproriskhet mot förenklade sanningar och prefabricerade berättelser.

Det är en av de bästa svenska romaner jag läst i år, och jag skulle bli förvånad om den inte ligger kvar på topplistan också när året är slut.





Amanda Svensson är författare och kritiker på Expressens kultursidor. Hennes senaste roman är "Allt det där jag sa till dig var sant" (Norstedts).
