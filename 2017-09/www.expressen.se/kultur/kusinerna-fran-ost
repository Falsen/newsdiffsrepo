Kusinerna från öst
Nina Lekander

I förra veckans Die Zeit skriver unga "ossis" om både "den nya öststoltheten" (över pappalediga unga män och balla band som Kraftklub från gudsförgätna Chemniz, tidigare Karl-Marx-Stadt) och kvarvarande mindervärdeskomplex.

Här berättar Caterina Lobenstein, 31, om ett restaurangbesök i sällskap med ett par västtyskar för 20-talet år sedan - de provsmakade vinet med slutna ögon, smackande och gurglande, samt berömde dess "Schwänzle", det vill säga eftersmak. Caterina och hennes föräldrar var chockade. Vin var ju något man bara stjälpte i sig! Sådant gav upphov till skämt som "Varför går die Wessis 13 år i skolan? De har ett års skådespelarutbildning."

Nej, säg inte att tyskar inte har sinne för humor, ens i dagens allt läskigare politiska klimat. I onsdags premiärvisade Das Erste filmen "Bornholmer Straße", i vilken en Harald Schäfer - verklighetens Harald Jäger - öppnar den berömda bron för tusentals desperata men fredliga östberlinare. Det är gripande, men föregås av ren buskis då gränsvakterna förgäves försöker tolka order från ett allt dyngrakare befäl i telefonluren. Den före detta Stasilöjtnanten Jäger själv, i dag 71, förklarar i Berliner Morgenpost att det först kändes olämpligt att göra komedi av skeendet, men okej: somligt var faktiskt rätt komiskt även i verkligheten. Fast "ostalgisk" är han bestämt inte, han skäms över att unga män marscherat i Stasiuniformer i Treptower Park - och röker lustigt nog cigarrettmärket "West".

Förutom de mentala skillnaderna öst och väst emellan skärskådar medierna de materiella. Så har exempelvis Die Zeit online (både på engelska och tyska) en snygg och välgjord grafik över allt från inkomster och bilinnehav till skillnader i ordförråd och namngivande mellan Tysklands olika delar. Förnamnet Ronny är mycket vanligare i öst än i väst visar man, och jag kommer att tänka på våra kamrater Nancy och Peggy. Att ge barn engelsk- eller franskklingande namn var en sorts passivt motstånd i DDR. Förhoppningsvis upplever de inte längre sina namn som stigmatiserande utan yvs i stället över sina föräldrars val.



Följ Expressen Kultur på Facebook - där kan du diskutera och kommentera våra artiklar.
