Läsvärt om danska soldater i Afghanistan
Victor Malm

Den danska journalisten och författaren Carsten Jensen slog igenom för lite mer än ett decennium sedan med "Vi, de drunknade" – en roman om den lilla skepparstaden Marstal, och hur livet ter sig för människor som har ett hjärtlöst hav som livsvillkor. Nu föreligger hans senaste och mest ambitiösa roman sedan dess, ”Den första stenen” (i svensk översättning av Fredrik Ekelund), en berättelse om en pluton danska soldater i Afghanistan.





Men den handlar inte bara om dem, utan också om havets lika ödsliga motsats: öknen, en för soldaterna ogästvänlig, hotfull och karg plats. Få av dem har några idealistiska föreställningar om varför de är där, kriget är ett relativt välbetalt arbete som ska utföras, inte mer. Bland människor som levt där i generationer och för vilka öknen är ett livsvillkor, deras hem och liv. Något de kan få att blomstra när influgna västlänningar inte skövlar deras stora fält i skräck för försåtsminering och bakhåll.

Soldaterna från Europa och USA är bara en aningslös blandning av militära karriärister och nöjesresenärer som förväxlat verkligheten med datorspelen de växt upp på och blivit undervisade av.

Det rör sig, med andra ord, om en traditionell krigsskildring. De danska soldaterna far till den afghanska öknen med allehanda illusioner om vad kriget innebär, och får successivt och på ett allt mer obarmhärtigt och grymt vis konfrontera en verklighet som de aldrig hade kunnat förbereda sig för. Långt bortanför de rationaliseringar och överslätande rapporter som når deras hemland utspelar sig ett krig som inte går att kartlägga, där allianser och pakter upplöses lika fort och godtyckligt som de sluts och föreställningen om att endera sida kan vinna sedan länge blåst bort.

Ambitionen är beundransvärd: Jensen har föresatt sig att skriva en perspektivrik och detaljerad berättelse om ett hopplöst och irrationellt krig, vars orsak inte längre spelar någon roll.

Ändå var det längesen jag var så kluven till en roman. För det rör sig om en klumpigt skriven sak, där författaren framstår som en neurotisk curlingförälder som låtit montera stödhjul på sin nyblivna femtonårings EU-moppe: all undertext stavas ut, betydelsebärande detaljer och karaktäriseringar upprepas och upprepas. Inte en passage i hela romanen avkräver läsaren aktivt arbete. Jensen tolkar och kommenterar varenda liten del i sin berättelse, stavar ut precis hur den ska förstås.

Men det är också, eller trots det, en stark roman. Spänningsintrigen är komponerad med stor skicklighet – jag slukar boken, som efter att en av soldaterna i plutonen gör myteri på grymmast tänkbara vis lämnar den traditionella krigsskildringens domäner och förvecklas till en verklig mardröm. Eller, danskarna hamnar i en situation som liknar fiendens: överlevnad till varje pris.

Och krigstillståndet tecknas så nyanserat, så intelligent och empatiskt, att ingen människa kan läsa ”Den första stenen” och fortsätta tro att vår inblandning i Afghanistan på något sätt är legitim: den stora tragedin är att ingen seger, inget nederlag, inget slut, finns i sikte. Visst, Jensen skriver som om han undervisade läsaren – och den pedagogiska pekpinnen raspar till på varje sida – men det han vill lära är inte bara värt utan nödvändigt att lyssna till.
