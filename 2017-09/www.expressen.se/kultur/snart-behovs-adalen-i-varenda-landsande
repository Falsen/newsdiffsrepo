"Snart behövs Ådalen i varenda landsände"
Björn Barr

En ringlande orm som gång efter annan bet sig själv i svansen. Så såg det ut när upp mot 15 000 personer intog gatorna i Kramfors i lördags. Det hade varit en stor manifestation i vilken svensk stad som helst. I Kramfors, med dryga 18 000 invånare i hela kommunen, var den enorm. Högerfilen på riksväg 90 var tjock av bilar timmarna innan demonstrationen. Inbussade människor från Näsåker, Junsele och Ramsele såg till att hela Ådalen reste sig på nytt – den här gången mot sparkraven i Västernorrlands landsting.



Här, i socialdemokratins verkliga hjärtland, ställde sig kommunstyrelsens ledamöter på demonstranternas sida mot partikollegorna i landstinget. Besparingar på 160 miljoner kronor till 2018 krävs för att budgeten ska vara i balans, enligt landstingets ekonomer. Det senaste budet innebär att både BB och akutmottagning på Sollefteå sjukhus läggs ned. Närmaste kvinnoklinik skulle i så fall vara i Örnsköldsvik – nästan två timmars bilkörning bort på skumpiga inlandsvägar.



"Vi kommer att kämpa in i det sista, det kan ni ge er på", dundrade kommunstyrelsens vice ordförande Gudrun Sjödin (S) från scenen i Kramfors och avslutade sitt tal med att hålla upp en knuten näve.

Något litet om detta hade jag hoppats få höra när partiledarna radade upp sig i SVT:s studio på söndagskvällen. Kanske inte just om Kramfors, men om Sverige. Snart måste någon svara på frågan hur glesbefolkade kommuner och fattiga landsting ska klara av att ge sina invånare en grundläggande service.

Annars kommer varenda avfolkningsbygd behöva mana fram sitt inre Ådalen.
