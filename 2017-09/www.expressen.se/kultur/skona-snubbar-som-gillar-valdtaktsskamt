Sköna snubbar som gillar våldtäktsskämt
Jens Liljestrand

I går hade komikern Kristoffer "Kringlan" Svensson en mindre lyckad dag. Hans bok "Omänniskor", skriven tillsammans med Nanna Johansson, blev nämligen recenserad av Victor Malm i Aftonbladet. Malm är till vardags kritiker i Expressen, men gästanmälde boken eftersom författarna gör podcasten "Lilla drevet" i samarbete med Aftonbladets kultursida.I recensionen – som i huvudsak är positiv! – skriver Malm att han "gläds över boken, kanske framför allt för att författarna lämnar sin simpla whiteboardsatir hemma.".

Resten är, som man säger, historia. Svensson går bärsärkagång i sociala medier – hotar, förolämpar, vräker ur sig könsord. Dessutom sätter han sig, troligen berusad, och spelar in podcasten "Alla mina kamrater". Vem som vill kan leta upp den oklippta ljudfilen där "Kringlan" vrålande raljerar om hur han ska mörda och våldta sin (numera före detta) uppdragsgivare, Åsa Linderborg.

Jag tillhör inte dem som kräver att allt som väcker anstöt måste suddas ut ur det offentliga rummet. Yttrandefriheten är vidsträckt; den skyddar även vidriga, obegåvade skämt om mord och våldtäkt, och gäller alltså även (gissar jag) sådana som Kristoffer "Kringlan" Svensson.

Däremot finner jag det intressant att lyssna på reaktionerna hos de manliga komiker som sitter och höhöar nervöst medan den packade kollegan intill vräker ur sig sitt totala jävla mörker. Varför har ingen av dem stake nog att be Svensson hålla käften? Eller stänger av hans mikrofon? Eller lämnar studion i förakt?

I stället får hela härdsmältan gå ut i etern. Den klipps om först efter att Svensson (av begripliga skäl, eftersom hans karriär håller på att gå åt helvete) ber "Alla mina kamrater" ta bort det han själv senare kallar för ett "psykbryt".Ingen självrannsakan. Ingen eftertanke. De sköna grabbarna fortsätter glatt kränga biljetter till sina shower, ragga pengar till sin podcast, flina och flabba i sociala medier.Manligheten 2015.Ordet "tragiskt" känns futtigt i sammanhanget, men jag hittar inget bättre.Jo, förresten, det gör jag. Men som tur är har jag redaktörer.
