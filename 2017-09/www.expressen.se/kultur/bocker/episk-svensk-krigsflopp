Episk svensk krigsflopp
Amanda Svensson

Överste Henrich Danckwardt tillhör förlorarna i svensk krigshistoria. Hans karriär fick ett snöpligt slut: Efter lång och trogen tjänst under Karl XII förlorade han 1719 Karlstens fästning på Marstrand till dansken, sedan han låtit sig psykas av den lömske sjökaptenen Peter Tordenskjold.

Trots att Danckwardt hade kunnat hålla fästningen i veckor kapitulerade han efter bara ett par dagar. Han stämplades som ynkrygg, fängslades och avrättades.

I sin tionde roman, ”Tornet och fåglarna”, gör Ellen Mattson ett försök att förklara hur en kompetent så totalt missbedömer en situation.

Det är ett psykologiskt porträtt av ett liv i självuppoffringens tecken, men också en tveeggad kärleksförklaring till det karga västkustlandskap som Mattson, bosatt i Ljungskile, känner så väl. Hon fäster sin berättelse om vanmakt, isolering och tvivel vid fästningens klaustrofobiska väggar, vid tornet som sträcker sig mot himlen och fåglarna som ständigt kretsar ovanför. ”Tornet och fåglarna” är, precis som många av Mattsons tidigare romaner, delvis en berättelse om ett landskap och dess inverkan på människan. Den är också en påminnelse om det meningslösa i att föra krig för att vinna fred.

Som Danckwardts klarsynta syster påpekar när han vill offra staden Marstrand för att rädda fästningen: ”Vad ska fästningen då vara till, om den bara kan försvara sig själv?”

Det finns något i berättelsen om förloraren Danckwardt som rör vid en nerv i samtiden. Det militära hade länge ungefär samma makt och inflytande som dagens politiska offentlighet, och fungerade likadant när det kom till vem som steg i graderna och vem som fick göra sorti med svansen mellan benen: Dagsformen betyder allt. Ett misstag, och pang – man är slut som artist.

Ellen Mattson, en av Sveriges mest stabila författare, är dock litterärt i högform och får gärna fortsätta länge till.





Amanda Svensson är författare och kritiker på Expressens kultursida. Hennes senaste bok heter "Allt det där jag sa till dig var sant", Norstedts 2014.



LÄS MER: ”Kidnappningen” är en fantastisk historia
