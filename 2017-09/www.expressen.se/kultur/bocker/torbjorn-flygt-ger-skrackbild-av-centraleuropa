Torbjörn Flygt ger skräckbild av Centraleuropa
Sven Olov Karlsson

P C Jersilds roman ”Sena sagor” från 1998 utspelas i nära framtid; då var tydligen det värsta en fantasifull realist kunde komma på – en lågkonjunktur. Dagens dystopier får däremot bre på extra allt för att överträffa samtidens klimatklafs och totalitärtwittrande. Men Torbjörn Flygt omplanterar i stället genren som ny realism, komplett med narsprickor och sinande kojuver.

Mänsklighetens krigströtthet, utvakad, avfärgad, är grundton i hans inte alls avlägsna futurum. Som är högaktuellt, ändå tidlöst, gammalmodigt; reducerat till centraleuropeisk vargavinter, någonstans där det kanske pågår ett folkmord, på de som kanske är muslimer.

”Flyktväg” är starkast i sin början. Men närapå bara den är resan värd. En kvinna och ett barn pulsar halvt ihjälfrusna genom nattens snödrev till en bondgård där en harmynt pojke beslutar gömma dem, trots att sådant bestraffas med döden.



LÄS MER: Göran Greider hyllar Sven Olov Karlssons "Brandvakten"

Så långt är det den starkaste skönlitterära skildring av flyktens – och hjälpens – villkor jag läst sedan Jesús Carrascos internationella skräll ”Flykten” år 2015. Det finns ytterligare likheter, som prosans stränga sparsamhet med plats- och tidsmarkörer. Men medan Carrascos ärende främst var konstnärligt vill Flygt demonstrera det fascistiska samhällets oberäkneliga grymhet och segdragna tristess.

Vad som utförs i fånglägren förblir hemligt. Men omsider har internationella styrkor förklarat krig in för att stoppa förföljelserna. Senare, när krevaderna tystnat och helikoptrarna försvunnit, saktar romanen in, till en fortfarande obönhörlig men mera riktningslös lunk. Männen som inkallades har dödats eller kommer hem i spillror. Både författaren och karaktärerna verkar villrådiga inför den nya freden och dess nya faror och övergrepp.

Jag är inte säker på om det är en brist; det kanske bara är en högre grad av realism. Som visar att krig inte slutar med någons seger. Det bara slutar. Eller snarare, slutar aldrig.



Sven Olov Karlsson är författare och medarbetare på Expressens kultursida. Han är just nu aktuell med reportageboken "Brandvakten".



SVEN OLOV KARLSSON
