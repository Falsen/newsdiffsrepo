Författaren framställer sin försiktiga familj
Sven Olov Karlsson

I en typisk – men trots hur det än kan verka – gripande scen i Richard Fords roman ”Kan jag vara Frank med dig?” från 2014 kämpar berättarjaget diskret för att hålla tyst på en ofrivillig tarmrörelse.

Var det en gräns för vad han finner passande att beskriva? O nej. I memoarerna ”Mellan dem” leder Ford läsaren förbi både personligt och privat, in i det mest triviala av levandet och dess olika plågoris. Ett med gamla familjefoton illustrerat verk, som avhandlar såväl pappas hemorrojder som mammas bröstprotes. Jag fattar hur det låter, men prosan är skriven med stor kärlek och skicklighet. Han är som en forskare, i varje detalj redo att reflektera kring vad han vet eller inte, vad som är belagt eller bara antaget. Visa luckorna snarare än fylla igen dem.



LÄS MER – Martina Montelius: Fords Hemingway-ättade isbergsteknik

Under sent 1930-tal flackar Parker och Edna Ford omkring i amerikanska Södern, fria, lyckliga. Men även stoiskt barnlösa. 1944 uppstår, alltså mot förmodan, det enda barnet. En iakttagare av sina vuxna. Richard Ford beskriver hur det är att aldrig kunna sluta att vara sina föräldrars son.

Mamma och pappa gillar pojken och varandra. Är som folk är mest, inte dysfunktionella men sådana som sällan styr upp mer än de absolut måste: ett hem och fast adress blir det först när Parkers chef förklarar att det är hög tid. En ståtlig, ändå bortkommen man, en skarp men allt annat än driftig fru, man anar likheter med det undergångsdömda föräldraparet i Fords succéroman ”Kanada”.

Svenskar vill gärna beskylla sig för en massa drag varav alla är centrala hos Richard Fords amerikanska karaktärer, som blygsel och tafatthet. Sävlig villrådighet. Ingen säger något. Istället tänker de desto mer. Och tack gode gud för det. När USA låter som en biltuta – vars mekanismer Ford förklarat i sina essäer om Trump – är det en lisa att följa hans djupborrande i ännu en tystlåten familjehistoria, kanske hans allra starkaste.





Sven Olov Karlsson är författare och medarbetare på Expressens kultursida.
