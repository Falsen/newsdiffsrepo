Migranternas trasiga drömmar om Europa
Thomas Engström

Den brittiske journalisten Ben Judah har tröttnat på att läsa statistik och nyhetsnotiser om en civilisation i sönderfall. Han klär ut sig till EU-migrant och tar till gatorna. Där möter han livrädda kolleger till en nyligen mördad prostituerad, där sover han bland tiggande romer som huttrar under broarna och räds nästa angrepp av stupfulla polska byggjobbare, där skymtar han arabiska prinsessor som i väntan på ett arrangerat äktenskap sakta knarkar ihjäl sig.

Han bjuds på hembakat av filippinska hembiträden som måste balansera mellan slavens utsatthet och de många faror som vilar i att bli upptagen i familjen. Han lyssnar till en nigeriansk polis som beklagar sig över att de vita kristna engelsmännen har övergett sin huvudstad. Han får veritabla föreläsningar i ett slags postmarxistisk kaosdialektik hos den briljante knarkkungen Moses. Och han lyckas ge dem alla röst.

Ibland hör man dem så tydligt att det blir svårt att andas, dessa människor som annars alltid döljs av vår fega kategoriseringsiver - muslimer, ukrainare, horor, afrikaner, oligarker, knarkare, byggherrar, afghaner, städare, spelmissbrukare. Plötsligt luckras procentsatserna upp (arbetslöshet, kriminalitet, utflyttning, inflyttning) och ur en storm av siffror bildas en världsande som hos den galne Hegel, en folkvilja som hos den vårdslöse Rousseau; en lika obeveklig som halsstarrig global folkrörelse där allt och alla vill en och samma sak: till centrum.

Folk vill inte längre bort, som under 1800-talets flykt till USA. Folk vill in.

Vårdbiträdet Femi, som alldeles uppenbart är fantastisk på sitt jobb, vägrar blint att ge upp sitt livs dröm: att någon gång få börja arbeta på kontor. Hela vägen till väst har han tagit sig och gatorna kan han gå på men han kommer, som i gamla tiders datorspel, inte in i själva byggnaderna.

Allt är bara kulisser, allt utom de korridorer av tungt slit som andra med samma bakgrund har trampat upp åt honom. Han vill inte längre djupare in, han vill upp. Det är nästa steg i processen. Europeiska storstäder befolkas av miljoner uppåtsträvande kolsyremolekyler där den vita medelklassen alltjämt sitter som en kork. På gott och ont, kanske ska tilläggas. Allt som hittills är undertryckt förtjänar inte att nå ytan.

"This is London" är ett hänryckande reportage, ett maniskt manifest över det lågintensiva inbördeskrig vi kallar mänsklig samexistens. Judah vägrar att ge sig, vägrar att ge upp sina försök att formulera och omformulera och omformulera igen tills han når ett slags hypnotisk precision. Så arbetar en tvättäkta författare. (Även hans reseskildringar från det forna Sovjetunionen, publicerade i det brittiska kulturmagasinet Standpoint, är mycket läsvärda.)

Här har vi alltså en uppdatering för vår tid av George Orwells "Nere för räkning i Paris och London". Judah bombarderar läsaren med det ena omöjliga livsödet efter det andra. Han plockar isär västvärldens jollriga förhoppningar om en liberal framtid utan oförnuft, klassavgrunder och rashat, men han bemöter dem inte själv. Istället är det alla dessa människor från andra sidan av ekvationen, folk vi grälar om att "ta emot" eller inte, folk vi undrar hur vi ska "assimilera", som får avslöja vår sömndruckna aningslöshet.

Effekten blir minst sagt dubbel. Man får större förståelse än någonsin för all den tragik som ligger till grund för flykten till väst. Man förälskar sig i enskilda figurer, beundrar deras mod, sörjer deras söndertrasade drömmar. Samtidigt grusas alla förhoppningar man kanske har haft om att utvecklingen ska kunna fortsätta så här, utan att hela samhällen går i bitar.

Så är "This is London" också en bok som aldrig hade kunnat skrivas i Sverige, där allt är debatt och inget får skildras på sina egna villkor.



Följ Expressen Kultur på Facebook. Där kan du kommentera våra artiklar.
