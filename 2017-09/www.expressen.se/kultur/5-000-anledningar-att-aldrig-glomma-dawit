5 000 anledningar att aldrig glömma Dawit
Karin Olsson

En bild säger mer än tusen ord, sägs det. Jag har aldrig hållit med, kanske för att jag är en skrivande person.

Men inför uppgiften att göra en artikel om att den svensk-eritreanske journalisten och författaren Dawit Isaak som i dag har suttit orättfärdigt inspärrad i 5000 dagar känner jag mig dränerad på ord.

Hur kan man fånga det ofattbara: att så länge berövas sin fru, sina barn, sin frihet att tala och röra sig fritt? Bara för att ha kritiserat en odemokratisk regim.

Titta noga på dagens kulturuppslag i Expressen, som består av en enda illustration med 5000 kritstreck. Ett för varje dag. Så många gånger har Dawit Isaak varit tvungen att vakna, uthärda, överleva i cellen i Eritrea. Titta noga en gång till. För varje streck, en dag.



En del kan säkert känna att det här händer långt borta, i ett land som av Reportrar utan gränser beskrivs som Afrikas största fängelse för journalister. I organisationens pressfrihetsrapport för 2014 rapporteras att alla privata medier har stängts och ersatts av statliga som inte ens drar sig för att censurera världshändelser.

Men det är inget avlägset problem. Det drabbar en familj i Göteborg. Och tendensen känner vi igen från platser på betydligt närmare håll än en stat i Östafrika.

I Ryssland har 33 journalister mördats i anslutning till sitt arbete sedan år 2000. Turkiet hade vid den senaste sammanställningen runt 60 journalister i fängelse. Grekland har rasat i pressfrihetsindex, bland annat för att journalister attackeras av det neonazistiska partiet Gyllene gryning. Och i Paris och Köpenhamn drabbades nyligen kulturutövare av en blodtörstig terrorism, som skrämmer andra till självcensur.



I dag gör vi ett ovanligt kulturuppslag, för en alltför vanlig situation: förtryck av yttrandefriheten. Expressen har också skapat en digital kampanjsajt utifrån dessa kultursidor, vars innehåll lätt kan spridas i sociala medier. Det är ett av många sätt som kan underlätta arbetet för att hålla det offentliga minnet om vad som pågår vid liv. Förhoppningen, och övertygelsen, är att det i förlängningen också är det som håller Dawit Isaak vid liv.
