Underkänt åt den tysta diplomatin
Kulturen

På Centralstationen i Stockholm finns en cell på fyra kvadratmeter som förbipasserande kan provsitta. Efter några minuter brukar de få panik.

I en sådan cell i Eritrea tros den svenske journalisten Dawit Isaak ha suttit inlåst i femton år, utan rättegång. För att ha bedrivit journalistik i en diktatur som ogillar det fria ordet.

Dawit Isaak är EU:s enda samvetsfånge. Men den svenska regeringen tiger och hänvisar till den tysta diplomatin.

Nu kommer uppgifter om att Dawit Isaak troligen är vid liv.



LÄS MER: "Dawit Isaak är vid liv"



Det är en fantastisk nyhet. Men vid vilket liv är man efter femton år i sådan fångenskap? Och hur länge till kan han klara det?

Detta bör stå överst på UD:s lista över prioriterade ärenden. Det är en skam för Eritrea. Och en skam för Sverige. Och kanske kan vi publicister också fundera över vår egen roll. Räcker det med pliktskyldiga appeller och frågor till utrikesministrar som inte vill svara?

Budskapet från Carl Bildt, Margot Wallström och UD har ständigt varit lugn, stoja inte och bråka om det här, lita på oss, vi använder tyst diplomati.

När Bildt beskrev tyst diplomati som framgångsrecept på sin blogg gav han som exempel hur pressen skötte sig och inte ställde obekväma frågor när Fredrik Reinfeldt träffade guvernör Arnold Schwarzenegger angående den morddömda Annica Östberg. Uppmärksamhet hade kunnat lägga hinder i vägen.

Med Dawit Isaak har den tysta diplomatin bedrivits alldeles för ostört i femton år.

Metoden bör mätas utifrån sitt resultat.

Den får godkänt i fallet Annica Östberg, och möjligen också med Johan Persson och Martin Schibbye.

Men i fallet Dawit Isaak får den svenska regeringen – så här långt – samma betyg som i fallet Raoul Wallenberg.

Icke-godkänt.

– Vi gör inte tillräckligt, sa kulturminister Alice Bah Kuhnke i dag om yttrandefriheten på bokmässans yttrandefrihetsscen i Göteborg.

Nu är det upp till hennes regering att ändra på det.



Björn Häger

kulturen@expressen.se

Björn Häger är ordförande för Publicistklubben.
