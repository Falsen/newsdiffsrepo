Christel Persson var född journalist
Nina Lekander

Christel Persson har lämnat oss efter en kort tids sjukdom, 65 år gammal. Christel var en mycket kär vän och kollega, verksam som journalist i Expressen sedan 1975. Här var hon kulturredaktör och 1980–1984 Medelhavskorrespondent, då stationerad i Rom. Senare, 1991–1997, hade hon sin bas i Barcelona. Efter en tid även i Aten avslutade hon sitt yrkesliv som nyhetschef och kulturredaktör för Kvällsposten i Malmö mellan 2006 och 2016.

En gång räddade hon mig undan döden, det var 1989 då hon skaffade fram en vettig läkare när ingen på Södersjukhuset förstod vad de skulle göra för att häva mina antibiotikaresistenta infektioner.

Christel var en fantastiskt lojal och effektiv människa, närmast född journalist och därtill särdeles beläst och språkbegåvad: sömlöst växlade hon mellan italienska, franska, spanska och grekiska. Eller tyska, och en del latin.



Jag minns vilket kraftfullt intryck hon gjorde när jag som ny på Expressen skådade henne tillsammans med Camilla Lundberg, Pia Zandelin och Gunilla Forsberg – fyra vackra kvinnor som inte lät sig kuvas av manliga chefer och kolleger på redaktionen. Och rapp i käften var hon, ibland lite för mycket för sitt eget bästa. Hon kunde gå in i konflikter med samma heta temperament som när hon älskade. Hon var modig, flitig och ägde en enorm simultankapacitet.

Christels sista storverk blev en formidabel coffee table-bok om Anita Ekberg, ”Den sista divan”. Men någon diva var hon dock inte själv, här fanns också ödmjuka och ibland självförminskande drag – samt humor och en oerhörd generositet. Att komma hem till hennes hus på Österlen var att överösas av dels vacker konst, dels vin, mat och rökfrihet i dess sanna betydelse.



Vi har varit i fjällen och i alperna, på grekiska badstränder och gravida tillsammans 1992 på den stora altanen som hörde till våningen i Barcelona. Där hon ibland stötte ihop med Aftonbladets Annette Kullenberg, varpå dessa damer ofta munhöggs i blixtsnabbt pingpongtempo.

Så roligt vi har haft det, älskade Christel!

Hon sörjs närmast av dottern Clara och systrarna Mona och Kim.



Nina Lekander är författare och kritiker på Expressens kultursida. Hennes senaste bok är "Hästar, män och andra djur".
