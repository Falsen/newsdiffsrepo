Moderaterna har fel om medborgarskap
Kulturen

Moderaterna vill göra det svårare att bli svensk medborgare. De kallar detta missvisande för en ”uppvärdering” av medborgarskapet.

Men att något blir svårare att uppnå gör inte att det blir värt mer. Värdet av medborgarskapet ligger i att det reglerar statens makt över individers frihet genom att ge individer politiskt inflytande. Medborgarskapet specificerar också vilken stat som är ansvarig för att skydda en individs mänskliga rättigheter.

Det är hur lätt som helst att födas in i ett medborgarskap. Det gör det inte mindre värt.

Vad är det då Moderaterna vill uppnå med en restriktivare medborgarskapspolitik och till vilket pris?

De vill uppnå ökad ”integration” och social sammanhållning. Men det finns inte direkt någon forskning som visar på att restriktiv medborgarskapspolitik leder till detta. De som fått mer information av samhället verkar vara ha något mer förståelse för politik, men andra faktorer påverkas inte jämfört med länder där det är lättare att bli medborgare.

En intressant studie från i år visar att en restriktiv medborgarskapspolitik inte gör att nya medborgare känner större samhörighet med sitt nya land. I länder där infödda medborgare tycker att medborgarskapet är väldigt viktigt för den nationella identiteten, alltså att det till exempel är väldigt viktigt att ha svenskt medborgarskap för att vara svensk, känner nya medborgare mer samhörighet med det nya landet jämfört med i länder där det inte anses lika viktigt. Så själva tanken på att ”uppvärdera” medborgarskapet i majoritetsbefolkningens ögon för att därmed öka medborgarskapets förmåga att skapa sammanhållning kanske inte är så dum, men det lär inte ske genom att göra det svårare att bli medborgare.

Det ska påpekas att det är svårt att mäta dessa effekter och det finns för lite forskning. Det gör tvärsäkerheten desto märkligare.

För varför skulle medborgarskapstester öka sammanhållningen? Det som påverkar sådant som social tillit är institutioners utformning, avsaknad av diskriminering, boendeintegration, jobb och utbildning. Symboliken i medborgarskapstester och långa väntetider kan likväl signalera till majoritetsbefolkningen att man är med i en exklusiv klubb, samt till invandrare att de är mindre välkomna. Alltså finns risk för att restriktioner bidrar till mindre sammanhållning.

Vad är kostnaden för restriktioner?

För det första kostar det pengar. Vem ska betala? Om det blir invandrare själva, som ofta är fallet, blir det mycket exkluderande. I Storbritannien, som förvisso är bland de dyraste, kostar det cirka 12 000 kronor per person. Hur många familjer har råd med det?

För det andra, vilka är det som har svårt för dessa tester? De som är studieovana, har mindre tid och kanske har dåliga språkkunskaper även av modersmålet. Dessa personer kan alltså nekas sina medborgerliga rättigheter. Det är kanske inte så problematiskt för någon som valt att migrera, men det är ytterst problematiskt för flyktingar som behöver just tryggheten av en legal status.

Kostnaden för de människor som berörs av förslagen kan alltså bli hög, både ekonomiskt och psykologiskt.

Slutligen, att ha medborgarskap har kopplats till positiva ”integrationseffekter” så som ökad inkomst och högre politisk delaktighet. Att då göra det svårare att bli medborgare ter sig kontraproduktivt.



LÄS MER – Clara Sandelind: Tillit byggs inte med svenskhetskurser



Clara Sandelind är doktor i statsvetenskap och forskar om nationalism och migration vid Sheffield university.
