Vad ska jag svara min mamma?
Kulturen

När jag var ett litet barn sov jag bredvid min mamma. Varje kväll innan jag somnade, berättade hon en saga för mig. Ofta handlade den om en mamma och en pojke som tappade bort varandra i en stor mörk skog. Men till slut hittade de alltid varandra.

Efter sagan fick jag önska något. Jag önskade att hon skulle sova bredvid mig varje kväll och aldrig lämna mig ensam.

Hon sa:

– Det gör jag, om du sover nu.

Jag önskade att hon skulle sy fina kläder till mig. Hon sa:

– Jag syr fina kläder till dig om du sover nu.

Jag önskade att hon skulle köpa leksaker till mig. Hon sa:

– Jag kommer köpa det om du sover nu.

En natt frågade jag:

– Kommer jag att få mina önskningar uppfyllda när jag växer upp?

Hon sa:

– Ja, det kommer du om du sover nu.

Varje natt sov jag nöjt, för jag hade drömmar.

Min mamma har också drömmar, och de handlar om mig. Hon brukar säga att jag är hennes enda hopp. Hon säger att hon orkar kämpa mot allt som är svårt tills jag får ett tryggt liv.

Igår natt drömde jag att min mamma frågade mig:

– Kan du sova utan att någon läser en saga för dig? Önskar du fortfarande något på kvällen innan du sover?

Jag svarade:

– Jag sover aldrig.

För jag vet något som mamma inte vet. Hon vet inte att jag kanske ska skickas tillbaka till Afghanistan, till kriget. Hon vet inte att jag är som pojken i sagan, ensam i en mörk och främmande värld. Jag vågar inte berätta det för henne. Jag vill inte att hon ska förlora sitt enda hopp, sin dröm.

I drömmen den där natten frågade mamma:

– Vad önskar du dig?

– Om du är här med mig har jag inga fler önskningar, sa jag.

Hon sa:

– Jag ska försöka komma till dig i dina drömmar om du sover nu.

Mamma hade ett svar till mig. Men säg mig, vad ska jag svara mamma?



Ali Zardadi gav tidigare i år ut boken "Ängeln och sparven". Han är asylsökande och aktiv i rörelsen #Vistårinteut.



Läs första delen i exilserien – CENGIZ CANDAR: Turkiets intellektuella flyr till Europa
