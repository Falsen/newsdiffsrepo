Gudrun Sjödén hyr in sig på Kulturhuset
Björn Barr

Gudrun Sjödén är Sveriges största modeexport, näst efter H&M. Hennes framgång ligger i att hon vänder sig till en väl definierad målgrupp – högutbildade, kulturintresserade medelålders kvinnor med kvalitetskrav på både kläder och livet.

Se där ett par säljande formuleringar som skulle få en reklamare att nicka uppskattande. Är de saxade ur ett pressmeddelande för modeföretagets kommande kampanj?

Nej, texten kommer från Kulturhuset Stadsteatern i Stockholms egen hemsida.

Just nu pågår utställningen ”Gudrun Sjödén – 40 år av färg och mönster” i Galleri 5. För 100 kronor i inträde får man se några skyltdockor med kläder från Gudrun Sjödén och ett par arbetsbord med inspirationsmaterial. På en vägg kan man dessutom läsa om företagets utveckling sedan 1970-talet.

Men ingenstans – vare sig här eller på hemsidan – finns någon information om att utställningen är producerad av Gudrun Sjödén AB. Kulturhuset Stadsteatern har varken stått för urval eller innehåll. Företaget har också betalat 141 125 kronor för att få nyttja det kommunala bolagets utställningsyta under tio dagar, enligt avtalet.

– Det var vi själva som tog beslutet att göra en jubileumsutställning för att fira att det var 40 år sen vi öppnade vår första butik på Regeringsgatan. Men utställningen kommer att tas ner på söndag. Det är nästan lite sorgligt att det blev så kort, förklarar Gudrun Sjödén på telefon från Borås.

Karina Ericsson Wärn, chef för konst, design och mode på Kulturhuset Stadsteatern, säger att det ingår i verksamhetens uppdrag av presentera verksamma modeskapare. Att lokalerna upplåts till kommersiella aktörer är heller inte ovanligt, menar hon:

– Jag skulle vilja säga att alla våra utställare är kommersiella företag. Patti Smith är till exempel extremt kommersiell. När hon är här säljer vi hennes böcker i anslutning till utställningen. När Henrik Vibskov var här sålde vi hans böcker i galleriet.

Men betalade Patti Smith för sin utställning?

– Nej, absolut inte. Den betalade vi. Gudrun Sjödén är heller inte en traditionell utställning, utan hon har närmat sig Kulturhuset Stadsteatern med en fråga om att få hyra en av våra lokaler under några dagar.

Hur motiverade ni ert beslut?

– Vi gjorde som alltid en konstnärlig bedömning av materialet. Gudrun Sjödén är en del av vår kultur- och modehistoria och har ett uttryck som berör. Hon är värd att lyftas fram, säger Karina Ericsson Wärn.

På vägen ut från Galleri 5 frågar jag i kassan om det går att få en informationsbroschyr om utställningen. Då får jag Gudrun Sjödéns vinterkatalog i handen.

"Det är det vi har", förklarar värden.



FOTNOT. Efter att den här texten skrevs har Kulturhuset Stadsteatern ändrat sin information på hemsidan.

Följ Expressen Kultur på Facebook - där kan du kommentera våra artiklar.
