Jobbar för RT – skribent i Aftonbladet Kultur
Kulturen

Den ryska sensationstidningen Komsomolskaja Pravda skickade i vintras ut en rapportör för att ta temperaturen på Sverige. Hon återvände förfärad. Vad hon hade funnit var en nation i fritt fall, behärskad av invandrade muslimer, nedsänkt i kriminalitet, hårt tyglad av lögnaktiga medier, kort sagt: ”våldtagen”.

Allt blev ännu tydligare när hon fick möta sin landsman Aleksej Sachnin. Han deklarerade för henne att det svenska drömland han flytt till (undan en hotande dom för deltagande i de Putinkritiska Bolotnaja-demonstrationerna 2012) hade visat sig vara ”supertotalitärt”. Han kom hit och hyllades för sin medborgarkamp. Men så råkade han bland annat uttrycka förståelse för Rysslands övertagande av Krim. Då brast alla fördämningar. Han fann sig stämplad som GRU-agent.

Nu tvingades han arbeta som städare för att överleva. Han uttryckte i detta svåra läge bara en önskan: att få komma hem till Ryssland igen. Han sa sig vara beredd att rentav acceptera ett lägerstraff.

I tv-kanalen ”Rossija-24” följdes intervjun snart upp. Där utvecklade han sin skräckupplevelse. Han var den förste i Sverige som hade dristat sig till att beskriva den ukrainska regimens kriminalitet och ”fascism gentemot sitt eget folk”. Med det hade han förvandlats till paria.

Nästa tur blev att Sachnin tog avstånd från den stora KP-intervjun. Reportern hade minsann hårdragit hans ord. Det var ganska svårt att tro honom eftersom han redan tidigare, i början av året, hade deklarerat på radiostationen Echo Moskvy:s hemsida att åsiktsklimatet i Sverige är outhärdligt likriktat och att bara Aftonbladets kultursida finns där som ett unikt frihetsreservat.

Sachnin har verkligen funnit en fristad i Aftonbladet. Han har där – i par med sin vän Per Leander – skrivit flitigt om Ryssland och Ukraina. Senast bidrog de båda den 12 juni med ett helt uppslag om Aleksej Navalnyj och den nya ryska ungdomsprotesten. Deras analys gav vid handen att Navalnyj är på gott och ont, i grunden kanske ett ryskt svar på Donald Trump: en engagerad korruptionsfiende med populistdrag.

Sachnins dragning till Putinryssland har efterhand bara blivit starkare. Det har lett fram till att den stackars arbetslöse plötsligt har lyckats få anställning som producent på Kremls påkostade tv-kanal RT (tidigare Russia Today). Han ser det (enligt vad SVT meddelar i ett sällsynt okritiskt nyhetsutskick) som sin uppgift att belysa ”den svenska klasskampen”, inte minst manifesterad i motståndet mot sjukhusnedläggning i Sollefteå. Vi lär få höra mer av honom.

RT kan behöva förstärkning – tidigare har man uteslutande använt sig av svenska högerextremister som Sverigekommentatorer.

Nog är det kostligt med denna nära koppling mellan Aftonbladet Kultur, ”frihetsbastionen”, och Putinpropagandans spjutspets i väst.

Vad har Åsa Linderborg att säga i saken?



LÄS MER: Här är underlaget till studien om Aftonbladet Kulturs Putinvänliga skribenter



Magnus Ljunggren

Magnus Ljunggren är professor emeritus i rysk litteratur.
