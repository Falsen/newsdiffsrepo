Anna Kinberg Batra borde skämmas
Anna Hellgren

"Om man inte får vara i Sverige ska man avvisas. Om det hade fungerat som det ska hade 39-åringen inte varit på Drottninggatan i fredags."

Så skrev moderatledaren Anna Kinberg Batra på Twitter i måndags och därmed slogs dörrarna upp för allsköns sammankopplingar mellan flyktingar och potentiella terrorhot.

Det var knappast en högoddsare att det skulle vara just Kinberg Batra som följde efter SD över anständighetens gräns först, moderatledaren har seglat allt närmare den radikala högernationalismens retorik under året.

Den misstänkte gärningsmannen är från Uzbekistan, en hårdför diktatur som gjort sig känd för att tortera återvändande medborgare. För några år sedan stoppades svenska utvisningar dit just därför.

Detta är information som Kinberg Batra i egenskap av oppositionsledare rimligen har tillgång till, men i stället väljer hon att spela en främlingsfientlig hårdare tag-opinion i händerna.



LÄS MER: Anna Hellgren om attacken på Drottninggatan



I P1 Morgon under tisdagen svarar hon upprepade gånger att "detta måste vi ta reda på" oavsett om programledaren frågade om situationen i Uzbekistan eller huruvida de som får avslag på sin ansökan om uppehållstillstånd bör låsas in i förvar.

Dock tillstod hon att det saknas anledning att tillåta människor som fått avslag att "gå omkring fritt", och att polisen borde göra något åt det.

För tillfället bedöms 12 000 människor leva utan papper i Sverige – att måla ut dem som potentiella terrorister är inte bara bottenlöst osmakligt, det är också direkt felaktigt.

Det finns ingenting som stöder insinuationerna om att denna hårt utsatta och som svart arbetskraft svårt utnyttjade grupp utgör ett större hot mot Sveriges säkerhet än andra.

Det är ett givetvis ett dilemma: vart ska människor som nekats uppehållstillstånd och/eller asyl ta vägen om landet de flytt från med stor sannolikhet kommer att straffa dem med tortyr?

Och hur kan ett land vara för farligt att utvisas till, men inte för att skyddas med asyl i från?

Att en rättsstat börjar låsa in människor utan andra skäl än att Moderaterna inte vill att de ska få "gå omkring fritt" är däremot inte en lösning.



LÄS MER – Jonas Gardell: Anna Kinberg Batras öppning mot SD gör mig rädd



Anna Hellgren är redaktör för Expressens kultursida.
