Saknar Heberlein all sorts självreflektion?
Malte Persson

Jag vet: somliga borde inte ges mer uppmärksamhet än de redan får. Ändå måste jag säga att det är med viss fascination jag har läst Ann Heberleins krönikor och ledartexter på sistone. Inte för att jag är särskilt intresserad av Heberleins person; på den har svensk offentlighet redan kraftigt överdoserat. Inte heller för att hennes åsikter är särskilt intressanta – de är en typ av åsikter som det finns efterfrågan på just nu, helt enkelt.

Nej, det fascinerande är vilket idealtypiskt exempel på intellektuellt självbedrägeri detta skribentskap för närvarande är. Hur kan man vara så orubbligt och till synes uppriktigt övertygad om att man står för objektiva fakta och rationalitet – samtidigt som man ständigt argumenterar utifrån anekdoter, rykten, magkänsla, gissningar?



LÄS MER: Ann Heberlein är debattens vindflöjel

Där till exempel en Katarina Janouch vill försvara o- och halvsanningar just med att hon inte är en professionell debattör, är Heberleins självbild den motsatta. Och det är väl det som är hennes ”USP”. Hon säljer ett slags märkesvara: samma tyckande, men med en akademisk stämpel och en vag aura av kvalitet.

”Jag yrkar på en tillnyktring i debatten, på ärliga och sakliga konsekvensanalyser och, framför allt, att känslobaserade argument utan hänsyn till verkliga förhållanden ger vika för rationella och förnuftiga resonemang.” Skriver Heberlein. Som dock gång på gång blir belagd med faktafel, och vägrar ta ansvar för dem. Som gärna hänvisar till ett ”intryck” eller en ”farhåga”, när statistik tycks tala emot hennes fördomar.

Senast gällde det nivån på tilliten i Sverige. Ett viktigt ämne, förvisso. Men att som Heberlein tvärsäkert hävda en pågående katastrof, utan att sedan kunna peka på mer än en skiftning på några procentenheter i en några år gammal undersökning, har förstås inget med vetenskap att göra. Det är i bästa fall spekulation, i sämsta fall bedrägeri.



LÄS MER: Eliten har helt tappat bort sin kompass

Fascinerande, som sagt: att kunna upprätthålla identiteten som kritisk intellektuell utan att någonsin frestas ställa kritiska frågor även till sig själv. Att till exempel tala om tiggare och ”känslan av moralisk överlägsenhet” i termer av marknad och mode, som Heberlein gjorde i en famös krönika, utan att ens flyktigt tänka tanken att också ens egna åsiktsväxlingar skulle kunna ha påverkats av marknad och mode.

Hur man bäst tolkar detta fenomen vet jag inte. Men en heberleinsk tolkning (det vill säga ren spekulation klädd i skenbart argumenterande språkdräkt) kunde kanske börja så här: ”Uppenbarligen finns det människor i Sverige som är i behov av att på regelbunden basis uppleva den berusande känslan av filosofisk överlägsenhet…”



Följ Expressen Kultur på Facebook – så missar du inga texter



Malte Persson är författare och medarbetare på Expressens kultursida. Hans senaste bok är "Om Ofissim".
