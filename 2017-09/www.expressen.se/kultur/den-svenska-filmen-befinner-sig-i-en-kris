"Den svenska filmen befinner sig i en kris"
Jonas Holmberg

Den svenska filmen befinner sig i kris. Och inte bara den svenska. I stort sett all seriöst syftande filmproduktion i världen befinner sig i kris.

Det är inte fråga om en konstnärlig kris. Den 120-åriga filmkonsten är nyfiken, obändig och livskraftig. Det handlar heller inte om en publik kris. Det finns ett stort och växande intresse för film, och vi ser fler filmer per år än någonsin tidigare.

Nej, krisen är ekonomisk. Trots att filmkonsumtionen är rekordhög går mindre och mindre pengar tillbaka till filmproduktionen. Tittandet har digitaliserats och flyttat till hemmen, men pengarna försvann någonstans mellan elektronikvaruhuset, bredbandssäljaren och vod-abonnemanget.

Digitaliseringen är en djupgående kulturell förändring som raserar hierarkier, vänder upp och ner på gamla sanningar och skapar en ny ekonomisk struktur. Detta måste givetvis adresseras av politiker i alla länder, så länge man anser att inhemsk filmproduktion är av någon som helst vikt.

I Sverige sitter i stället kulturdepartementet och Filminstitutet med två ostämda miniräknare och grälar om huruvida den nya statliga filmpolitiken innebär en liten höjning eller en liten sänkning av medlen till svensk film.



LÄS OCKSÅ: Reducera inte filmkonsten till politik

Varje krona är förvisso viktig, men i ljuset av att digitaliseringen dränerat filmekonomin på miljardbelopp på bara några år ter sig räknebråket om några få miljoner dessvärre lite futtigt. Det går helt enkelt inte att låta biograferna finansiera lejonparten av filmpolitiken längre, när de står för tre procent av filmkonsumtionen. Det behövs en offensiv, digital filmpolitik för en digital värld.

Få har beskrivit situationen mer klarsynt än kulturminister Alice Bah Kuhnke själv. När hon i maj lanserade den statliga filmpolitiken i DN (8/5) skrev hon inte bara vackert om filmen som "en central pusselbit i vår utveckling som människor", utan identifierade också träffsäkert de strukturella och ekonomiska utmaningarna. Hon förstod problemen och investerade helsidesprestige i reformen, så många utgick från att en rejäl satsning var på väg i höstbudgeten.

Men det hela fick tydligen inte kosta en spänn.

Det går så klart utmärkt för en regering att driva en politisk linje där man prioriterar ner filmen. Man kan satsa på något annat, som fri entré på statliga museer, investeringsstöd till solceller eller upprustning av Göta kanal. Men en regering kan faktiskt inte både tala skönt om filmens ojämförliga kulturella vikt och samtidigt fundamentalt ignorera dess behov. I dag går nästan alla svenska filmer med förlust.



LÄS OCKSÅ: Bevare oss från Miljöpartiets kulturpolitik!

Nu känner vi fortfarande inte till själva innehållet i den nya filmpolitiken, men i de uttalanden som har gjorts kan man spåra flera goda idéer om förbättrade stödsystem. Grundproblemet kvarstår dock, och står svart på vitt i kostnadskolumnen i regeringens budget. Det blir ofrånkomligt för lite pengar till svensk filmproduktion.

Men det är inte för sent att tänka nytt. Det är fortfarande möjligt för sittande regering att visa att talet om filmens betydelse är mer än bara ord. Det går faktiskt att vara visionär på riktigt, och hävda filmens värde med bokstäver och siffror. Så gjordes när filmavtalet inrättades, så borde göras när det nu avskaffas.

Ett hastigt förslag således, bara för att visa ett sätt av många att lösa det på: Minska bolånekundernas ränteavdrag med en hundradel. Lägg pengarna på film. Klart.

På så sätt kan villa- och bostadsrättsägarna oroa sig aningen mindre för att bobubblan ska spricka, och i stället få lust att se en nu fullfinansierad svensk film via en modern streamingtjänst. Så skapas en pusselbit som låter både publik, bransch och filmskapare utvecklas, färdas i oväntade riktningar och möta nya insikter.

För med hjälp av filmen kan vi, som Ingmar Bergman formulerar det i en mikroskopisk text på den nya 200-kronorssedeln, "tränga in i hittills obesedda världar, verkligheter utanför verkligheten". Stäng inte den dörren.

I stort sett all seriöst syftande filmproduktion i världen befinner sig i kris.

Det är möjligt för sittande regering att visa att talet om filmens betydelse är mer än bara ord.



Följ Expressen Kultur på Facebook. Där kan du kommentera våra artiklar.



FOTNOT. Jonas Holmberg är konstnärlig ledare för Göteborgs filmfestival.
