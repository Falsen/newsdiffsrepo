"De vill ha ett monster – för att döda ett monster"
Jens Liljestrand

Tillsammans med kollegan Fredrik Ekman besökte Magnus Bärtås Nordkorea på turistvisum 2008. De två författarna skrev senare den Augustnominerade reportageboken "Alla monster måste dö". Här skildras hur den bisarra Juche-ideologin byggs upp av propaganda och iscensättningar, ofta mycket teatrala.

– Den nordkoreanska regimen vill disciplinera befolkningen genom att försöka komma åt deras känslor, genom parader, uppvisningar, avrättningar och melodramer, inte minst via tv, förklarar Magnus Bärtås.



LÄS MER: Nils Schwartz recenserar "Alla monster måste dö"

Det är ingen slump att Kim Jong-il, far till nuvarande diktatorn Kim Jong-Un, var fascinerad av film och lät kidnappa den sydkoreanske regissören Shin sang-ok och hans exfru, skådespelaren Choi Eun-hee. Under perioden 1978-1986 tvingades de göra filmer åt diktaturen – med Kim Jong-il själv som producent. Shins sista film var "Pulgasari" (1985), en "Godzilla"-liknande film med skräck- och fantasyinslag, där fattiga bönder skapar ett jättelikt, järnätande vidunder som kan besegra den förtryckande kejsaren.

– "Pulgasari" kom till i samma skede som Nordkorea sjösatte det sitt kärnvapenprogram. Metaforen är tydlig: man måste bygga ett monster för att kunna döda ett annat monster. Det är en oerhört känslostyrd retorik.



LÄS MER: "Godzilla" som både civilisationskritik och monsterrulle

Att Nordkorea hotar sin omvärld är ingenting nytt, säger Magnus Bärtås, som menar att man i Sydkorea numera är van vid att grannlandet med jämna mellanrum skramlar med vapen, som "bråkstaken i klassen".

Hur tror du att den nuvarande krisen upplevs av det nordkoreanska folket?

– För Nordkorea är kriget ett normaltillstånd. Regimen har i generationer spridit myten om Kim-dynastin och dess förmågor, liksom man har byggt en bild av den stora fienden. Det är en kamp mellan ont och gott som har pågått i evigheter, där man kämpar mot en trehövdad Satan, bestående av USA, Sydkorea och Japan.

– För regimen är det en delvis ny situation. Hela deras diplomati har handlat om att skrämmas, hota och tvinga till sig eftergifter, så har det sett ut sedan 1970-talet.



Tidigare har omvärlden sökt diplomatiska lösningar på de återkommande kriserna med Nordkorea. Men med Donald Trump i Vita huset har de plötsligt en motståndare som med sina teatrala utspel och sin apokalyptiska retorik är ett slags spegelbild – som när han hotade Nordkorea med "eld och raseri som världen aldrig skådat".

Ger Trumps agerande anledning till ökad oro?

– Man kan säga att Trump bekräftar den bild av USA som man i årtionden har velat befästa hos befolkningen. USA är djävulen, landet avbildas bokstavligen som en djävul med horn. Och då är det ju bara naturligt att djävulen hotar att angripa med "eld och raseri".



Magnus Bärtås framhåller att mentaliteten i diktaturens ledarskikt inte ger någon möjlighet till försoning med omvärlden.

– Det är det som gör den så farlig. I klanens historia, dess psykologi, finns ett totalt förakt för alla mänskliga värden. Att de skulle montera ner sin makt är otänkbart. Det är alltid antingen eller, varje underminerande av deras kontroll är ett hot. Nordkorea är unikt, det finns inget land i världen som har samma makt över sin befolkning.
