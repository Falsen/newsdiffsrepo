Sara Stridsberg: Darling river
Aase Berg

Är alla män pedofiler? Eller, för att könsneutralisera frågan: är alla vuxna pedofiler? Det är en otrevlig fråga, jag vet. Det omedelbara svaret är förstås ett eftertryckligt nej. Men om vi synar nejet lite närmare, vad hittar vi då? Vi hittar mycket unga fotomodeller i vanlig reklam, som ler mot oss genom kameran på ett dunkelt inbjudande, inte alls oerotiskt vis. Vi hittar oändliga mängder barnporr på nätet, och risken finns att det är vanliga män och en och annan vanlig kvinna snarare än ondskefulla monster som konsumerar den. Det räcker inte att ta moraliskt avstånd, vi måste veta varför vi gör det, och undersöka vårt eget gränsland. Det vi kommer att hitta är inte en artskillnad, utan en gradskillnad.  Vi lever trots allt i en infantil kultur som drar gränser mellan fantasi och verklighet där de inte borde finnas, men som samtidigt luckrar upp dessa gränser på områden där de verkligen behövs. När jag läser Vladimir Nabokovs Lolita grips jag inte enbart av fasa när jag sitter inne i pedofilen Humbert Humberts blick och betraktar den unga, förföriska Dolores Haze. Humberts beteende är logiskt utifrån hans sätt att tolka Lolitas prepubertala narcissism. Det finns en dragningskraft inbyggd i det nästanvuxna barnets uppenbarelse, även om det inte handlar om vuxensexualitet, utan snarare om ett lika sugande som omedvetet bekräftelsebehov.  För att sluta titta på/beslagta flickans kropp och själ men ändå bemöta hennes tjuskraft, måste man samtidigt erkänna den. Det är det Sara Stridsberg gör i Darling river, och hon låter erkännandet gå för långt, som det ofta gör; i Nabokovs anda gestaltar hon både tjusningen och destruktiviteten i att ge sig in i den sexuella gråzonen på ett omoget sätt. Där finns i och för sig också det enda problem jag kan hitta i denna underbart vackra och sorgliga roman: gör Stridsberg sin flicka en björntjänst? Den starka gestaltningen kan lika gärna bidra till mytologisering och sexualisering av honbarnet som till förståelse för hur skör hennes puppa är i den solkiga, misstolkande världen. Men det är samma risk som alltid lurpassar i den avancerade nyanseringskonsten. Darling river omdiktar och inspireras av Nabokovs Lolita, följer Dolores till Alaska och barnsängsdöden, och uppfinner dessutom några andra karaktärer i intim koppling till Nabokovs nymfett. Ja, Nabokovs fjärilar finns också där, och i Jardin des Plantes i Paris försöker en forskare tvinga en apa att teckna – bilden av den unga honan som motvilligt formbar skiss. Men framför allt kretsar berättelsen kring Lo, en närliggande parallellfigur till Nabokovs flicka. Både Lolita och Darling river befolkas av vuxna människor som inte fattar att vuxenvärldens spegling av tonårstjejen måste vara kroppslös, att det sexuella nejet är nödvändigt för flickans friskhet. För om flickan en enda gång får ett fysiskt ja av fel person, öppnas en förstörelsebana utan slut.  Det är det som händer med Lolita, och med Lo vid Darling river, floden som är en bild av den leriga stranden där flickans ansiktslösa älskare rinner förbi i en strid ström. Hon känner sig älskad av dem och kallar dem sina bröder. Hon är ”hopplöst framtidslös”, en förstörd men samtidigt paradisisk Tintomara, en Marilyn i Joyce Carol Oates Blonde-version: ”Minnesförlust är skönhet.” Vad annat kan Lo göra än att utöva bekräftelsesex, när hennes pappa har som hobby att ligga med prostituerade i bilen medan hon själv väntar i baksätet? Hon tycker om hans prostituerade också, och ser dem som sina vänner. Hon åker bil genom ett landskap av skogsbränder nätterna igenom med denna gränslösa och förmodligen gravt deprimerade far – till skillnad från i Nabokovs persongalleri är fadersgestalten i Los fall inte en styvpappa – och det är ”ingen mening med att stanna någonstans”. Kan den unga flickan vid Darling river nånsin bli sin egen igen, med en blick som kommer inifrån henne själv? I Stridsbergs skickliga språkhantering invaderar gestaltningen språket och skapar en känsla av att Lo hela tiden tittar på sig själv en bit ifrån, som om hon egentligen vore skriven i tredje person. Som här: ”Jag stod borta vid jukeboxen och valde musik.” Det lilla subtila ordet ”borta” har här ingen annan funktion än att skildra Lo som om hon ser sig själv genom rummet, på avstånd. På avstånd från Lo befinner sig också den förrymda modersgestalten, hon är en rotlös fotograf som ”kör omkring i de upplysta motorvägarnas cirklar utanför städerna”. Fotoblixtarna når ända in i Los liv. Ljusexplosioner överrumplar från ingenstans, man anar mammans kamera som ett telepatiskt öga, inte ens luften är fri. Lo drabbas mycket riktigt av en svår ögonsjukdom. Finns det någon viktigare feministisk uppgift än att undersöka hur begärets blickar skapar makt i vår kultur, att fel sorts uppmärksamhet faktiskt kan förstöra en människa, och att vi själva fortfarande inte vet hur vi ska handskas med inre och yttre speglar? Den gamla diskussionen om kvinnor och flickor som objekt, alltså: lika viktig nu som alltid.
