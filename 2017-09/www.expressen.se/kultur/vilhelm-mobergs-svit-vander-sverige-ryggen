Vilhelm Mobergs svit vänder Sverige ryggen
Jens Liljestrand

"Sverige, detta jävla näste!" Det lär ha varit August Strindberg som en gång talade så om sitt hemland, en replik som Vilhelm Moberg – en av Strindbergs största beundrare – lade i munnen på Ulrika från Västergöhl i Utvandrarserien, och som Björn Ulvaeus i sin tur skrev in i librettot till "Kristina från Duvemåla". Där sjunger Ulrika : "Jag vill komma bort ifrån bukpräst och horbock / ja, bort ifrån Sverige, från detta djävlanäste."

Inför nypremiären på musikalen på Cirkus i morgon har Mobergs historia, som så många gånger tidigare, aktualiserats i flykting- och migrationsdebatten. Idén om att dagens asylsökande är "vår tids Karl Oskar och Kristina" har blivit vanligt under de senaste 20 åren. Den bildade utgångspunkten för Farnaz Arbabis "Utvandrarna" på Riksteatern och präglade även Mats Eks föreställning med samma namn på Dramaten i fjol.



Att dagens flyktingar är "som Karl Oskar och Kristina" är ett tacksamt retoriskt grepp för den som vill bekämpa avhumaniseringen av "de andra", huvudingrediensen i all främlingsfientlighet och rasism. De som kommer hit hade kunnat vara vi själva för 150 år sedan, därför ska vi välkomna den så som vi själva blev välkomnade – så, ungefär, går den sympatiska tanken.

Det finns dock mängder av logiska kullerbyttor med greppet att göra migrationspolitik av Mobergs verk, inte minst det enkla faktum att ingen tar hand om Karl Oskar och Kristina när de anländer. Mobergs smålänningar får klä och föda sig bäst de kan ute i vildmarken, något som bara de mest hårdhudade libertarianer kan tänka sig som en förebild för dagens Sverige.

Däremot har Utvandrarserien ett viktigt budskap som sällan kommer fram numera, och som inte handlar om migration, utan om integration. Det vill säga, integration av svenskar.

Till skillnad från den faktiska, historiska utvandringen, blir Karl Oskar nästan genast "uppblandad" med det främmande. Han byter namn till Charles O. Nelson, börjar tala svengelska, röstar på Lincoln och anmäler sig, när inbördeskriget bryter ut, som frivillig till armén.



Moberg skildrar (ohistoriskt) det svenska nybyggarsamhället som ett slags multinationell smältdegel, där Karl Oskars och Kristinas barn gifter sig mestadels utanför sin etniska grupp. Bara ett av barnen gifter sig med en annan svenskättling, och de helsvenska barnbarnen beskrivs symtomatiskt som mindre vackra och begåvade än de svensk-irländska. I andra sammanhang skrev Moberg om hur "det svala och tröga svenska blodet har tillförts välbehövliga tillsatser av värmande gnistor från folk av annan stam, så att svensk energi, seghet och företagsamhet utökats med ett rörligt intellekt och ett livligt temperament – egenskaper som i regel icke kännetecknar oss nordbor".

Vilhelm Moberg skrev "Sista brevet till Sverige" i åtta olika länder. Han befann sig under 1950-talet i ett slags frivillig landsflykt, och hans romaner var inte avsedda som polemik i migrationsdebatten (det här var för övrigt långt innan invandringens blomstringstid på 1960- och 1970-talen), utan hade udden riktad mot svensk självgodhet, mot konservativ, uppblåst, dumdryg nationalism. Den ideala svensken är en Karl Oskar eller en Ulrika, som glatt och bekymmerslöst anpassar sig till det nya landet, dess traditioner, religioner, språk och kultur. Kristina, som kontrast, är den tragiskt misslyckade invandraren, hon som sitter inkapslad i sin egen nostalgi och hemlängtan och vägrar låta sig integreras i det nya hemlandet.



Det är så vi ska förstå Utvandrarseriens plats i det kollektiva medvetandet, som en hyllning till den mångkulturella, internationalistiska öppenhet som under efterkrigstiden har varit en vital del av den svenska mentaliteten. Bara en svensk skulle kunna skriva ett nationalepos om att vända sitt fosterland ryggen, om den mångkulturella, internationalistiska svensken som kastar av sig det gamla riket – "detta jävla näste" – som en maläten gammal filt.

Där har Sverigedemokraterna och alla andra folkhemskramare något att lära.
