Om du älskar Anders Ekborg, ta in honom då!
Kulturredaktionen

I det här avsnittet av Lunch med Montelius äter Gunilla och Martina smörbakad blomkål och ångad bleka på Luzette på Stockholms central.

De pratar om olika sorters regissörer, från härförare till blyga repetitionsvakter och skärskådar en plattityd som regissörer gärna tar till som lyder: "Jag älskar skådespelare". Vad betyder det egentligen? Denna kärleksförklaring kom på tapeten häromsistens då regissören Alexander Öberg sa så under Riksteaterns höstsamling, men samtidigt av nervositet eller ovana råkade glömma bort att ta in den enda skådespelaren som stod bredvid honom på scenen, Anders Ekborg.

– Han fick bara stå där och vara rekvisita? undrar Martina.

– Ja, han stod där och väntade på sin tur, för när Alexander Öberg hade gått av scenen (och nästan snubblat över Anders Ekborg), skulle han sjunga ett solonummer ur den kommande musikalen "Bläck och blod".

– Men det där med att säga att man älskar skådespelare är lika märkligt som att säga att man älskar barn, säger Martina. Yttrandet känns problematisk. Då älskar man ju en flock. Eller är det att man tycker att det är ett släkte, en särskild art.

– Ja, men egentligen är det ju kärleken självklar, regissören är ju så beroende av sin ensemble, säger Gunilla.

– Jag har ofta känt mig som en mamma när jag varit regissör, och då älskar jag dem just då, för jag är på deras sida. Skådespelaren måste kunna lita på att jag inte kommer att låta dem schavottera, säger Martina.

– Om en regissör inte är mogen sin uppgift, kan ensemblen rädda regissören. Då finns det ju verkligen skäl att dyrka skådespelarna.

– Det har jag sett på nära håll, säger Martina.

Gunilla har hört talas om en operaregissör som satt i en kartong och gav regi. Han ville inte komma ut.

– Får man vara ännu mer kokko på operan?

– Jag tror det, säger Gunilla. Han var internationellt renommerad, och spritt språngande galen.

– Internationella regissörer brukar få större spelrum att bete sig konstigt. Det är som när Pippi kommer till stan.

– Men när Alexander Mørk-Eidem säger att han älskar skådespelare så tror jag på honom. Det verkar som att hans uppsättningar kommer ur en kärleksfull lek för det märks på scenen, säger Gunilla.

– Man ser att han har tagit vara på skådespelarnas särart, säger Martina.

– Alla är på scenen, alla är med på samma villkor, det finns inga stjärnor, säger Gunilla.

– Det är en sorts kärlek, och det är motsatsen till att inte se, säger Martina.

– Det är inte det här med att man har en gullegris, det är inte som kärleken mellan Stefan Larsson och Micke Persbrandt, säger Gunilla.

– Tvi, jag spottar på den kärleken, utbrister Martina.

Martina pratar också om Jenny Diskis sista bok "In gratitude" där författaren beskriver hur hon är rädd att framstå som en gammal vanlig tjatig cancerpatient inför sin doktor. Och hur sorgligt det är att inte ens med en dödlig sjukdom i kroppen tar bort känslan av att möjligen säga någonting ointressant.



Lyssna på senaste avsnittet av Lunch med Montelius här – "Jag älskar skådespelare".
