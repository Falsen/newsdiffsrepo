När biskopen går igen
Nils Schwartz

Det sista vi ser i Maria Åbergs uppsättning av Fanny och Alexander på Malmö stadsteater är biskop Vergérus som varnande riktar ett finger mot Alexander med orden "du kommer aldrig ifrån mig". Här blir biskopen alltså inkarnationen av Bergmans egna demoner, dessa gengångare från barndomen som spökade genom hela hans produktion.

Åbergs uppsättning är den tredje i Sverige på knappt ett år, och jag vill nog hävda att den är bästa av tre. Stefan Larsson lägger sig lite för nära filmen i sin version på Dramaten, medan Linus Tunström gör allt för att bryta varje anknytning till den filmatiska förlagan, först genom att riva ner hela ikonografin och göra julfesten till ett fylleslag med buskisinslag, sedan genom att skapa sin egen teatermagi då biskopsgården förvandlas till ett antal trånga boxar.



Malmöuppsättningen liknar filmen framför allt genom Naomi Dawsons kostymer och i vissa fall skådespelarnas frisyrer, men ingen försöker efterlikna de välkända förebilderna. Att pjäsen spelas på Intiman gör den till mera av ett kammarspel, där den inledande julmiddagen och långdansen avverkas på rekordtid för att dialogerna ska få det utrymme de behöver. Åberg flyttar också ut de sexuella excesserna i kulisserna, vilket känns befriande okonventionellt.

Både Fanny och Alexander spelas av barn som har fått rejäla textpartier på sin lott, vilka premiärföreställningens Antonia Sandblom och Emanuel Olsson hanterar häpnadsväckande bra. Den rollgestaltning som annars känns mest annorlunda jämfört med både filmen och de båda andra teateruppsättningarna är Fredrik Gunnarsons biskop. Hos honom ligger desperationen nästan synlig bakom den stränga uppsynen och vid några tillfällen brister behärskningen, låt vara tillfälligt.



Att Gunnarsson också spelar Oscar Ekdahl understryker dubbelheten i Bergmans förhållande till både demoner och fadersgestalter. Det provokativa i Alexanders hat mot den nya styvfadern gör faktiskt dennes upprördhet förståelig, om än inte hans bestraffningsmetoder acceptabla.

Just dubbelheten är den röda tråden i Åbergs uppsättning, som allra synligast när Alexanders möte med Ismael pågår samtidigt med den begynnande eldsvådan i biskopsgården. Det är en dubbelexponering som bara teatern kan åstadkomma, inte filmen.
