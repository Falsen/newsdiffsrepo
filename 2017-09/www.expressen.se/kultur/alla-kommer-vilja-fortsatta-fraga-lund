"Alla kommer vilja fortsätta fråga Lund"
Kulturredaktionen

I går kom budet om att folklivsforskaren Jan-Öjvind Swahn avlidit. Vila i frid Jan-Öjvind, jag bär dina särpräglade glasögonbågar och pillemariska framtoning ljust i minne. En epok går i graven.

Nej, det stämmer inte riktigt. Swahns legacy lever. Inte bara därför att kulturhistorikern Edward Blom axlar hans gastronomiska mantel. Det finns alltid en plats i solen för den sortens matmän. Samt för programformat där frågetecken rätas ut.

Tänk till exempel på "Fråga doktorn" och "Fråga kultureliten" (visserligen kortlivat) i SVT, "Fråga kulturradion" och "Radiopsykologen" i Sveriges Radio. Vi frågar. Ni svarar.

Frågor formuleras så fantasifullt och smart att internet aldrig skulle klara av dem. Därav radioprogram som "Allvarligt talat" där PO Enquist, Kristina Lugn, Lena Andersson och Horace Engdahl har svarat filosofiskt på frågor som "Varför vill jag vara bjuden till någon jag inte tycker om?".

"Fråga Lund" startade redan hösten 1962. Man kan se ett av de tidigaste svartvita avsnitten på Youtube. I svarspanelen sitter sex lärda blyga professorer. Jan-Öjvind Swahn är programledare, det syns på flugan, och frågorna ställs av tre universitetsstudenter framför ett tidstypiskt draperi.

En av den första säsongens frågor är: "Varför knäpps herr- och damkläder åt motsatt håll?". Jan-Öjvind Swahn: "Herrknäppningen går tillbaka till det första klädesplagget på medeltiden. Damknäppningen kom mycket senare. Mannen måste ju lättare komma åt plånboken, det behöver inte damerna tänka på lika ofta". Frågeställaren, en kvinnlig etnolog, undrar om man verkligen hade plånböcker på medeltiden. Plats för skratt.

"Fråga Lund" blev en riktig långkörare som inte tog slut förrän år 2000. Det skånska lärosätet fick gratisreklam under nära 40 år. Stockholmare var dumskallar i jämförelse. Könsbalansen förbättrades något med tiden. Efter att ha legat i träda i 16 år kör nu programmet i gång igen i höst med stockholmaren Kristian Luuk som programledare. Produktionsbolaget ägs av Filip och Fredrik.

Swahn ligger i luften.



Följ Expressen Kultur på Facebook. Där kan du kommentera våra texter:
