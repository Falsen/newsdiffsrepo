Varför stoppas Johan Lundberg?
Kulturen

Docent Johan Lundberg, välkänd litteraturvetare och idédebattör, ansökte 2016 om en så kallad befordringsprofessur vid Stockholms universitet. Han fick utomordentligt fina omdömen av de båda sakkunniga. Allt verkade klart. Då hände något.

En lärarförslagsnämnd inkom med allvarliga invändningar. Lundberg uppgavs sakna "internationell anknytning”. Han skulle ha visat för lite intresse för ”administration”. Han hade inte handlett i tillräcklig utsträckning på doktorandnivå. Det fanns visst också en och annan student som var missnöjd med honom.



LÄS MER: Johan Lundberg om teflonministern Alice Bah Kuhnke



Frågan är vad nämnden är ute efter. Lundberg är en stridbar person. Han har ibland gått hårt åt delar av den svenska vänstern – särskilt så kallade kulturrelativister. Hans bok ”Ljusets fiender” är en kärv uppgörelse med olika överslag på vänsterkanten. Det kan verka som om viss vänster nu är ute efter hämnd och opererar via ombud på universitetet.



LÄS MER: Johan Lundberg om hur Staffan Forssell undviker sakfrågan i debatten om normkritik och hbtq på våra museer



Lundberg har skrivit mycket. Hans doktorsavhandling lyfte fram nya sidor hos den unge Harry Martinson. Hans stora studie av det förra sekelskiftets svenska symbolism – Sven Lidman, Anders Österling, Sigfrid Siwertz – öppnar nya perspektiv. Han har just blivit färdig med en 500-siding om frihetsbegreppet hos Henry James. Han står bakom närmare 20-talet vägande vetenskapliga artiklar och har därtill haft redaktionellt ansvar för en rad antologier med egna och andras bidrag.

Lundberg har en lång lärarerfarenhet från universiteten i Uppsala, Stockholm, Linköping och Umeå. Däri ingår inte minst omfattande handledaruppgifter. Han har samtidigt varit en framträdande debattör i medier och recenserat ett oändligt antal böcker. Han har varit chefredaktör för Tidskrift för litteraturvetenskap, Tvärsnitt och Axess Magasin.



LÄS MER: Negar Josephi läser Johan Lundbergs bok "Det sista museet"



Lärarförslagsnämnden tycker alltså att Lundberg i sin forskning saknar internationell utblick. Det resonemanget håller inte. Hans symbolismstudier utgår från Michael Riffaterres teorier. Hans James-monografi analyserar ett betydande internationellt författarskap med Isaiah Berlins frihetsbegrepp som utgångspunkt.

Nämnden ifrågasätter de båda sakkunnigas positiva utlåtanden. Vad ska man med expertis till om den fullständigt desavoueras? Kommer någon i fortsättningen att vilja ställa upp som sakkunnig hos Stockholms universitet om man vet att man riskerar att bli överkörd och odugligförklarad? Vi kan bara hoppas att prorektor – kulturgeografiprofessorn Clas Hättestrand – som har det slutgiltiga avgörandet i sin hand fattar stundens allvar.



Dag Hedman, professor i litteraturvetenskap vid Göteborgs universitet

Magnus Ljunggren, professor emeritus i rysk litteratur vid Göteborgs universitet

Lars Lönnroth, professor emeritus i litteraturvetenskap vid Göteborgs universitet

Svante Nordin, professor i idé- och lärdomshistoria vid Lunds universitet

Conny Svensson, professor emeritus i litteraturvetenskap vid Uppsala universitet
