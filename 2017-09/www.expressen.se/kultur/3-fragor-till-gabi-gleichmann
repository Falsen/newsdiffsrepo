3 frågor till Gabi Gleichmann
Björn af Kleen

Grattis, kultursidans medarbetare  Gabi Gleichmann  - din norska debutroman   Udødlighetens elixir   har redan innan den gått i tryck sålts till nio språk. Hur gick det till?

- Jag skrev 600 sidor under sex månader. I hela mitt yrkesliv har jag varit en garderad person som velat visa mig intelligent. Men efter att ha varit hemma i tio år med barnen har jag själv mognat till ett barn. Jag bara skrev utan hinder - det var väldigt roligt, jag kände mig gränslöst begåvad. Gabi Gleichmann har inte stått i vägen för verket - jag är inte ute efter ära, pengar eller berömmelse. Jag har bara velat ge världen något tillbaka; och jag har alltid varit en berättare.

Hur gick boken från norsk till internationell angelägenhet?

- Agenten på mitt förlag Aschehoug läste 100 sidor och sade att han ville ta med sig boken ut i världen. Skandinaviska författare har ju haft framgång med thrillers och romaner om alkoholiserade pappor i karga miljöer - men det som efterfrågas nu är sammansatta europeiska berättelser. Tyska Carl Hanser Verlag, som aldrig tidigare publicerat en utländsk debutant, ville ge ut boken och det blev startskottet. Trots att den är 654 sidor och därmed ganska dyr att översätta har den nu sålts till Amerika, England, Danmark, Holland, Frankrike, Ungern, Italien, Litauen och Serbien. Jag måste ha fått till det på något sätt.

Ja, vad fick du till?

- Roten var: jag ville berätta om den europeiska historien genom en judisk familj, om humanismen och pluralismen. Voltaire dyker upp med en 17-årig älskarinna, Hitler och Stalin spelar schack. Boken är ett minne över 1 000 år i Europa. Den har en komplex modernistisk form men rymmer mustiga passager om allt från horor till våld.

Nu hamnar alltså Knausgård i skuggan!

- Knausgård har gjort något enastående med sin skildring av ett liv i detalj. Jag tar ett mer panoramiskt grepp på vår historia.



Udødlighetens elixir publiceras den 20 augusti.
