"Hans Bergström ger trovärdighet åt SD"
Rasmus Fleischer

I går avslöjade Expressen dokument som visade på hur näringslivet uppvaktat Sverigedemokraterna. I dag är det Aftonbladet som kan skildra historien om partiets påkostade kalkonsatsning på medieprojektet Samtiden. På köpet ges inblickar i partiledningens kontakter med välbärgade finansiärer och rådgivare. Vid sidan av Jimmie Åkessons mentor Ian Wachtmeister återfinner vi DN:s tidigare chefredaktör Hans Bergström, vilket knappast får ögonbrynen att flyga i taket.

Under ett antal år har Bergström färdats mot haveristhögern och backat upp de antivetenskapliga försöken att sprida tvivel om klimatförändringarnas allvar. Det tycks också ha varit hatet mot miljöpolitiken – snarare än invandringspolitiken – som fick honom att agera som om han var frivillig strateg åt SD.

Som sina hjärtefrågor nämner han flygplatser, bilvägar och kärnkraftverk – samt försvaret. Det sistnämnda kan förbrylla, med tanke på hur omöjligt det är att bli klok på Sverigedemokraternas svajiga hållning gentemot Ryssland. Flera av dess europeiska syskonpartier fungerar redan som Putins villiga underhuggare.



I ett av de brev som Aftonbladet nu publicerat berättar Erik Almqvist om hur han den 29 april 2011 bjudit två finansmän på middag. De var intresserade av att stödja Sverigedemokraternas mediesatsning, särskilt om man lyckades värva Hans Bergström. Inga namn nämns, men allt pekar i riktning mot ett bolag med djupa kopplingar till den ryska bank- och byggsektorn.

Den läckta korrespondensen har ett par år på nacken. Det är lätt att se hämndmotiv hos de tjänstemän som förra våren rensades ut från Sverigedemokraternas riksdagskansli, efter att ha misslyckats med att avsätta partiledningen.

Avslöjandets politik föreställs ofta i enkelriktade termer: att avslöjaren tillfogar den avslöjade en skada. Men i det större perspektivet anas ofta en intrikat symbios.

Har något avslöjande någonsin skadat Sverigedemokraterna? Må vara att dess försök att bygga mediehus knappast ger intryck av professionalitet – det kompenseras gott och väl av rubrikerna om lyxmiddagar med finansmän och medieprofiler. Den trovärdighet som inte kan uppvisas inifrån lånar man utifrån, när Hans Bergström nu ges utrymme att beskriva SD som ett parti likt alla andra.

Smaka på den: en medlem i Liberalerna legitimerar det parti som eftersträvar vad Viktor Orbán kallar "illiberal demokrati".
