Karin Olsson har en ytlig konstsyn
Marianne Lindberg De Geer

Karin Olsson, kulturchef på Expressen, är trött på konstens ”spratt” (Expressen 3/9). Hon har sett Mattias Norströms flaggverk på Sergels torg i Stockholm med titeln "Du gamla, du fria". En flaggstång som kroknat i toppen så att den svenska fanan är på väg ner mot gatan.

Sedan radar hon (irriterat) upp andra konstsprattare hon minsann försvarat: Anna Odell, Makode Linde och Lars Vilks. Och även om, som hon skriver, ”man självklart fortfarande kan väcka mig mitt i natten och jag kommer att försvara konstnärens vittgående yttrandefrihet”, så går alltså gränsen vid Norströms verk.

Om detta var skrivet av nästan vilken annan person som helst hade jag inte höjt på ögonbrynen. Det är en mycket vanlig populistisk syn på bildkonsten. Men att en kulturchef för en av landets största tidningar har den ytliga inställningen är förvånansvärt.



LÄS MER - Karin Olsson: Jag har tröttnat på konstvärldens spratt

Kanske krävs en snabbkurs om hur ”konstvärlden” fungerar. Den är faktiskt rätt så självsanerande.

Det är konstnären som säger, det här verket är värt att kallas konst, galleristen som säger, jag håller med, detta borde nå en publik. Kritikern är nummer tre, och där ingår Karin Olsson i högsta grad. Konstkritikern bekräftar att det här verket är intressant för konstvärlden. Nummer fyra är intendenten som vill visa verket. Och kanske viktigast; köper in verket till museets samlingar. Den femte kategorin är samlaren: den som anser verket så viktigt och potentiellt värdefullt att det måste sparas för framtiden.



Att som kulturchef för Expressen bunta ihop Odell, Linde och Vilks tyder inte på någon större kännedom om samtidskonsten. Så vitt jag vet är det bara Odell och Linde som med nöd och näppe blivit godkända av konstvärlden.

För att utvinna intressant konst måste en stor mängd produceras, precis samma som gäller för allting annat: litteratur, teater, musik, dans.

Att som Olsson, slå samman en hel konstgenre och säga att nu har jag tröttnat på detta är som att se samtida teater och döma ut hela genren för att de senaste pjäserna inte motsvarade förväntningarna. Tråkigt, Olsson. Hade väntat mig mer.

En sak till: Det är inte konstnärerna om väljer den konst som ska torgföras. Det är medierna. Utan medierna finns inte konsten. Olsson är trött på konsten. Den konst hon som kulturchef själv valt att publicera. En udda ekvation.

Marianne Lindberg De Geer är konstnär och medarbetare på Expressens kultursida.



REPLIK: Karin Olsson svarar Marianne Lindberg De Geer: PR-konsten är cynisk och platt
