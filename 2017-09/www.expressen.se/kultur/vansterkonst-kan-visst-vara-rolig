Vänsterkonst kan visst vara rolig
Hanna Johansson

Nyligen konstaterade Nils Forsberg på denna kultursida (24/3) att den politiska konstens stora problem är vänsterns brist på självinsikt, självdistans och humor.

Delar du denna uppfattning men vill bryta dig loss ur polariseringens bojor, så tunga nu när få tvekar inför att debattera pjäser de inte har sett och skulpturer som inte har uppförts, rekommenderas Naeem Mohaiemens film "United red army (the young man was, part I)" som visas på Tensta Konsthall i Stockholm till den 7 maj.

I centrum av filmen, som skildrar hur japanska Röda armén 1977 kapade och omdirigerade ett plan till Dhaka i Bangladesh, står förhandlingen mellan flygvapenchefen Mahmood och kaparen Dankesu. Männens dynamik är utpräglad, Mahmoods nästan roade lugn mot Dankesus machodesperation.

Verket är en del av marxisten Mohaiemens undersökning av radikala vänsterrörelsers misslyckanden och är osentimentalt utan att koka ner till ren information, ett problem jag oftare ser hos förment politisk konst. Men humor och självdistans?

Det har den också.
