Är den slaknade flaggstången ett plagiat?
Jens Liljestrand

Det var 2008 som Eva Isleifsdottir, då elev på isländska konstakademin, som examensarbete presenterade "Flagpole", en slakande flaggstång med isländsk flagga. Den stod utanför konstmuseet i Reykjavik och var avsedd som en kommentar till finanskrisen som just då fick Islands ekonomi och politiska etablissemang att skaka i sina grundvalar.

När Expressen når Eva Isleifsdottir, som för närvarande bor och arbetar i Aten, visar det sig att hon är väl medveten om det snarlika konstverk av Mattias Norström som heter "Du gamla, du fria", som just nu står på Sergels torg och har väckt en intensiv debatt.

– En kompis mejlade faktiskt en länk med en bild på flaggstången. Jag är okej med det, flaggstången är ju en universell symbol som tillhör alla. Och nej, jag tror inte att den svenske konstnären har stulit min idé.



Isleifsdotters "Flagpole" vandaliserades efter öppningen, troligen efter att någon försökt klättra upp på flaggstången, och själva flaggan försvann. Själv tror hon att syndabockarna var "busiga ungar" och har i övrigt inte märkt några som helst negativa reaktioner på sitt verk.

– När flaggstången stod och vajade i vinden såg det ut som i en tecknad film, det var både sorgligt och roligt. Jag förväntade mig lite att bli arresterad, eftersom flaggan var hissad även på natten och det är ett brott mot lagen på Island att inte ta ner flaggan efter solnedgången. Men ingenting hände.



LÄS MER: Lars Vilks om "Du gamla, du fria" – "Ta inte flaggan på för stort allvar"

Sedan utställningen 2008, som passerade utan någon särskild uppmärksamhet, har bilder på konstverket spridits och fått allt mer positiv respons på Island.

–  Många tycker att jag satte fingret på något viktigt i samhället just då, "exakt så kändes det".

När Eva Isleifsdottir får höra om att flera svenska politiker har varit starkt kritiska till flaggstången på Sergels torg, brister hon ut i skratt.

– Är det sant! Det skulle politiker aldrig göra på Island. Att bli arg på ett konstverk är ju meningslöst, konsten reflekterar ju bara något som finns inom dig.



Mattias Norström avvisar bestämt varje misstanke om att han skulle ha plagierat Isleifsdottirs verk.

– Jag har aldrig sett det förr! Min första tanke när jag fick se det i går var: "Åh fan!" Och ingen av mina konstnärskolleger hade heller sett det, då hade ju någon nämnt det när vi ställde ut i Göteborg förra året.

Hur känns det nu?

– Uppenbarligen har ingen hört talas om Eva Isleifsdottirs verk, så det är ju roligt för henne, man får gratulera till att hon äntligen får lite uppmärksamhet för det ... Men det är förstås en ren slump att hennes verk inte är helt olikt mitt.

Du säger "inte helt olikt", men finns det någon skillnad alls?

– Javisst, rent estetiskt är böjen helt annorlunda på min, den ser mer ut som ett sugrör som nån har böjt.

Varför tror du att reaktionerna i Stockholm har blivit så negativa, jämfört med "Flagpole" i Reykjavik?

– Man har väl mer humor på Island? Sen är läget i världen och i Sverige mer spänt nu än 2008, kring frågor som etnicitet och nationalism. Mitt verk är en poetisk gestaltning av en osäker känsla.

Jens Liljestrand är biträdande kulturchef på Expressen.
