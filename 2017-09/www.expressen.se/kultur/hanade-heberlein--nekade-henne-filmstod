Hånade Heberlein – nekade henne filmstöd
Björn Barr

Den 14 januari i år konstaterade författaren Ann Heberlein att "rasist är 2000-talets mest missbrukade ord" på Expressen Debatt. En stund senare skrev Svenska Filminstitutets långfilmskonsulent Baker Karim följande ord på sin Facebook:

"Hon är kanske mitt i ett maniskt skov, Heberlein, någon kanske borde medicinera henne."

Kommentaren – som anspelar på Heberleins bipolära sjukdom – togs snabbt bort och Baker Karim fick gå ut med en offentlig ursäkt. Några dagar senare hade kritikstormen bedarrat.

Men i en intervju i senaste numret av Fokus antyder Ann Heberlein att historien har en fortsättning:

– Det var Karim som två veckor senare hanterade ansökningen som handlar om huruvida filmatiseringen av min bok skulle få produktionsstöd eller inte. Filmprojektet har gått genom alla olika nivåer av ansökningar och manus och casting är klara. Men han sa nej, säger hon i Fokus.



LÄS MER: "Rasist" är 2000-talets mest missbrukade ord

Samme Baker Karim som föreslog att Ann Heberlein skulle tvångsmedicineras var alltså ansvarig för huruvida hennes film skulle få produktionsstöd.

– Det stämmer att det var jag som hanterade ansökan. Det var dock inte två veckor senare som Ann Heberlein påstår, snarare tre-fyra månader senare. Det är heller inte Ann Heberlein själv som söker, utan ett produktionsbolag. Produktionsbolaget och jag kom fram till att deras önskan var att jag skulle hantera ansökan, säger Baker Karim.

Han berättar att det finns två långfilmskonsulenter på SFI. Om produktionsbolaget hade önskat det, hade hans kollega kunnat ta över. De hade också kunnat också begära att hans avslag omprövas – något som inte har skett.

– Det är inte så att de bara får ett nekande svar, de får en motivering till mitt beslut också. Om de tycker att det är orimligt får de gå till den andre konsulenten. Om den här filmen inte har blivit av, är det inte bara jag som har kommit fram till det, fortsätter Baker Karim.



LÄS MER: Ann Heberlein är den svenska debattens vindflöjel

Svenska Filminstitutets vd Anna Serner ser inte heller något problematiskt i hanteringen av ärendet.

–  Det var ju hon som valde att söka hos honom, då är det produktionsbolagets fria val. I det laget går inte vi in och centralstyr. Det är hela poängen med två konsulenter, att man ska kunna välja fritt. Sett ur det perspektivet har jag inga synpunkter på det.

De har tidigare haft en konflikt. Borde inte ni i ledningen ha låtit den andra konsulenten handlägga ärendet?

– Hela poängen är att den sökande ska kunna välja själv. Då ska inte vi gå in och börja göra en central fördelning. Den sökande måste själv kunna göra bedömningen var man vill lämna in sin ansökan, säger hon.

Efter en stunds tystnad tillägger hon:

– Det är ett litet land och jag tror att man måste orka med heta debatter. Man måste klara av att skilja på sak och person. Det kanske är det som Ann Heberlein har gjort. Efter att Baker Karim gått ut och bett om ursäkt tyckte jag att hon tog emot den ursäkten väldigt bra.



Följ Expressen Kultur på Facebook. Där kan du kommentera våra texter.
