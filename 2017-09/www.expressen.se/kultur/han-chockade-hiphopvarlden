Han chockade hiphopvärlden
Kulturen

I tisdags försvann en bit av den moderna hiphopens historia.

Rapparen Prodigy, Albert Johnson, dog efter en spelning i Las Vegas. Komplikationer efter en livslång blodsjukdom tros vara orsaken.

Prodigy fick, tillsammans med sin partner Havoc i gruppen Mobb Deep, aldrig en riktig radiohit. Han var ingen fantastisk scenpersonlighet, ingen avancerad rappare. Han var butter och sur. Men med sitt aggressiva sätt att berätta historier från ghettot i Queens, grundlade han en hel genre – bara med hjälp av attityd.

Mobb Deep personifierade en mörk, hård och rak sorts rap som blivit vad många inom genren ser som "äkta". Majoriteten av gruppens drygt tjugo år långa skivkarriär användes till att hota människor. Metaforer eller omskrivningar var sällsynta.

Mobb Deeps "Shook ones, pt. II" är en av de klassiska låtarna om New York, en våldsam pärla som ger en mörk klangbotten till all musik som romantiserar staden. För fansen är den också så nära själva definitionen av hiphop man kommer. När dödsbudet kom twittrade New Yorks parkavdelning ut en bild på Queensboro Bridge – bron från Manhattan till Queens – som en hyllning.

Prodigy föddes 1974. Hans mor var sångerska, medlem i gruppen Crystals. Morfar Budd Johnson var känd jazzsaxofonist. Fadern tillbringade stora delar av sitt liv i fängelse och dog till slut i aids. Prodigy träffade sin partner Havoc när båda gick Manhattan high school of art and design. Hans liv blev en balansgång mellan konsten och fängelset.



LÄS MER: Ametist Azordegan om den amerikanska hiphopkulturens explosion



2008 dömdes Prodigy till tre års fängelse för vapeninnehav. De åren gav upphov till en självbiografi, en kriminalroman och en kokbok. Lätt att se som ett av många exempel på hur ikoner från hiphopens guldålder blir medelålders. Men till och med en kokbok från Prodigy följde mönstret. "Commissary kitchen: my infamous prison cookbook" är full av tips och inspiration kring hur man lagar mat när man sitter inne. Boken blev förbjuden i fängelser över hela Kalifornien på grund av ett recept på hur man jäser sin egen alkohol i en plastpåse.

Prodigy har själv dokumenterat sitt inflytande i rapvärlden i en smått legendarisk bloggpost - en lista över tjugofyra trender han påstår sig ha skapat. Få punkter handlar om låtskrivande. I stället listar Prodigy det faktum att han hade tatueringar över hela kroppen när han var tolv år gammal, sättet han vek sin bandana på innan den knöts på huvudet, samt hur tidig han var med att gå omkring i Timberlandkängor.

"HOW DARE YOU QUESTION MY TRENDSETTING, LOOK AT WHAT I BRING TO THE TABLE", avslutar han.

Väldigt få har någonsin ifrågasatt vad Prodigy bidragit med. Men så fungerar hiphopen: saknas riktiga fiender så får man uppfinna dem. Prodigy må ha skapat en och annan halmgubbe genom sin karriär. Allt som betydde något var det brutala sätt han dunkade ned dem på. Rap är i grunden bara stil.



Emil Arvidson är medarbetare på Expressens kultursida.
