Mobergs utvandrare som undermålig buskis
Jens Liljestrand

Vilhelm Moberg och Göteborgs stadsteater har en stolt historia tillsammans. För exakt 75 år sedan, under brinnande krig 1942, hade han här en historisk premiär på "Rid i natt!". Knut Ströms uppsättning var långt mer politisk och radikal än urpremiären på Dramaten, där nationalscenen hade tvingat Moberg att byta ut ordet "tysk" mot "utländsk" i manus.

I Göteborg vågade man tala fritt, och föreställningen blev därefter. Publiken – med Torgny Segerstedt på första parkett – stampade i golvet, applåderade, jublade och "visste till slut inte hur den skulle bete sig för att ge utlopp för sina känslor" enligt pressen.

Det är lätt att drömma sig tillbaka, men nu är nu och Pontus Stenshäll har regisserat, dramatiserat och även gjort kostym och scenrum till stadsteaterns uppsättning av "Utvandrarna", Mobergs största verk och det svenska 1900-talets främsta romanklassiker. Och det är helt enkelt undermåligt.



LÄS MER: Jens Liljestrand ser Mats Eks "Utvandrarna" på Dramaten

Idén är lätt att förstå. Stenshäll har velat dekonstruera det kanoniserade verket, börja om från noll med en historia där varje replik, varje scen är nästan kvävande välkänd från Jan Troells filmer, Benny Anderssons och Björn Ulvaeus musikal, Farnaz Arbabis och Mats Eks uppsättningar på Riksteatern respektive Dramaten.

Därför en ödslig scen, en steril scenografi av bruna pappkartonger, en ensemble på sju skådespelare vid varsin mikrofon som ibland är en kollektiv tal- eller sångkör, ibland bryts upp och låter någon vara ciceron, någon annan spela en huvudroll, någon tredje klä ut sig till en tupp eller leka med en videokamera eller hitta på något burleskt lattjolajbans. Visuella effekter, projektorer, LED-skärmar. Träningsbyxor, kepsar, jeans med påsydda dalahästar. Ja, dalahästar. Vilhelm Moberg vänder sig i sin grav.

Skådespeleriet är i sig inte problemet. Gizem Erdogan och Ashkan Ghods som Kristina och Karl Oskar gör ett vardagligt bondeäktenskap präglat av diffusa framtidsdrömmar och ångesten över svält och fattigdom. Johan Gry gör en humoristiskt präktig Danjel, Kristina Issa en bitter och inåtvänd Ulrika. Tanken med att låta Robert spelas av en kvinna ser jag inte riktigt, men jag störs inte heller av det och Hannah Alem Davidson gör utan skavanker en skör och drömmande lillebror.



LÄS MER: Nils Schwartz om Pontus Stenshälls avsked från Stockholm

Nej, ingen skugga ska falla över ensemblen. Problemet är en regi där ingen tycks veta om det här ska vara på skämt eller blodigt allvar. Ibland är "Utvandrarna" publikfriande buskis, ibland fräsig videoinstallation, ibland lekfull improvisation, ibland bara obegåvad och poänglös metateater.

Som exempel: När ensemblen plötsligt reser sig upp och helt omotiverat falsksjunger "Uti vår hage", är det då en brechtsk Verfremdungseffekt, eller ett försök att borra sig ner under Mobergs granitskal genom att låta nationalromantiken slå knut på sig själv? Jag vet inte.

Eller: Varför talar skådespelarna en överdriven småländska som får alla att låta som hallänningar (tänk en halvtaskig parodi på Per Gessle)? Är det en ironisk referens till de ikoniska scenerna med Max von Sydow och Liv Ullmann, eller ett sätt att reflektera över huvudrollsinnehavarnas icke-svenska bakgrund?

Jag vet inte. Och jag tyar till slut inte mer.

I Göteborg vågar man som sagt tala fritt. Pontus Stenshäll är en stor konstnär, även konstnärer har rätt att misslyckas, och inför Gud är vi alla smålänningar.



Jens Liljestrand är biträdande kulturchef på Expressen.
