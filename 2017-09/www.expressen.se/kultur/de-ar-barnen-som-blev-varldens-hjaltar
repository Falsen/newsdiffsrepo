De är barnen som blev världens hjältar
Hanna Höglund

Filmmusikalen "Annie" från 1982 är fantastisk.

Inte bara är fattiga barnhemsbarnet Annie en av alla dessa rödhåriga, egensinniga fiktionsflickor med skinn på näsan (Pippi, Anne på Grönkulla) utan också en samhällsomstörtare.

Som litet rödhårsbarn såg jag aldrig Annie men väl som vuxen. Dock hade den trots sina kapitalist- och USA-sympatier passat bra in i min "Kåldolmar och kalsipper"- och Bamse-tintade uppväxt. Regissörslegenden John Huston spinner vidare på Broadwayförlagan, låter 30-talsflickan Annie stå upp mot orättvisor och slå mobbare på käften och filmar ur det skitiga, frimodiga barnets grodperspektiv.

Men det som gör Annie extra aktuell 2013 är att hon så tydligt är ett barn av lågkonjunktur och ekonomisk depression. Annie talar till alla vars familjer slagits i spillror av finanskrisen. Att musikalen sätts upp på åtminstone fyra olika platser i Sverige i år, ofta i ung regi, är ingen slump.

Annies utvecklingsresa - från sjungandes i rännstenen till kompis med presidenten - må vara fullständigt osannolik, men det är många som älskar att matas med den myten.

Och på 2010-talet har hon fått en modern motsvarighet i en annan osannolik tjej, 15-åriga Malala Yousafzai från Pakistan som kämpade för att flickor skulle få gå i skolan, sköts i huvudet av talibaner, mirakulöst tillfrisknade på sjukhus i England och nu kämpar igen, uppbackad av sin far och presidenten i Pakistan.

Det är något som händer med dessa flickor som lyfts upp till kändisskap, oavsett om de är fiktiva eller, som Malala, finns på riktigt. På vägen upphör de att vara personer och blir symboler, moraliska förebilder.

Vilken vuxen skulle inte önska att de bortskämda tonåringarna i realityshowerna på tv skulle vara mer som de?

Titta på Annie, liksom. Hon ser allt från den ljusa sidan och hjälper både människor och djur i nöd och får storfinansen - i form av biljonären Oliver Warbucks vars pappahjärta hon vinner - att se de mjuka värdena i livet. Hon ger inte vika ens när hon blir kidnappad och döden hotar.

Eller titta på Malala, hon drömmer minsann inte om att bli känd för kändhetens egen skull och äga dyra grejer, hon tycker att det är viktigt att ungdomar i dag lär sig om gammalgrekisk religion (det finns klipp på nätet när hon gör besök på sin nya skola i England och pratar lyriskt om detta) och lobbar för allas rätt till bildning, trots den allvarliga skottskadan och dödshotet.

Det är så att man undrar om hon finns på riktigt.

Och det är som att publiken - dvd-tittarna, mediekonsumenterna, vi - behöver och kräver dessa symboler, de moraliska förebildsbarnen, för att tro på en framtid för världen.

Talande i "Annie" är scenen hos president Roosevelt i Vita huset när Annie rekryteras som New Deal-förespråkare och sjunger hitlåten "Tomorrow" medan Roosevelt med fru försöker övertala Warbucks att donera pengar med orden "Think of the children. Think of Annie".

Warbucks kan naturligtvis inte göra annat än att hålla med och langa fram pengarna.

Det är svårt att inte tänka att något liknande måste ha hänt på vägen för Malala från att hon började blogga för BBC Urdu 2009, också med en stark fadersfigur närvarande som sett potentialen i symbolen.

Är någon förvånad över att Malala nu är nominerad till Nobels fredspris?

Jag hoppas, åh vad jag hoppas, att dessa flickor finge fortsätta att vara sig själva och inte bara bli brickor i det spel som den vita, västerländska synen på världen utgör. Men jag tvivlar. Krafterna är för starka, framgångssagan för lockande att använda.

Och jag sa tidigare att filmen "Annie" är fantastisk, men det går inte att undgå hur vit denna film är, hur de enda icke-vita i bärande roller är Punjab och The Asp, Warbucks livvakter med övernaturliga krafter, ackompanjerade av exotisk musik. Sedan har vi den snabbt utmanövrerade "bolsjeviken" - en man med lika mörkt avvikarskägg som någon taliban i Malalas hemland - som slänger in en bomb i Oliver Warbucks hemmakontor på grund av att bolsjeviker "inte gillar att Warbucks visar att den amerikanska drömmen faktiskt fungerar", som sekreteraren Grace uttrycker det.

De som motarbetar den västerländskt kapitalistiska samhällsriktningen i både Annies och Malalas värld har alla mörka skägg, för fram sitt budskap utan ord men med vapen och våld. Det är i alla fall den berättelse vi västerlänningar fortfarande gillar att berätta för varandra. Trots personer som Breivik. Trots ett 00-tal av tvivelaktigt amerikanskt agerande i Mellanöstern.

Det är klart att väst öppnar sin famn för en flicka på flykt från öst, som Malala. Det stärker bara bilden.

Därför är det lika befriande som ledsamt att ta en paus från samtiden och låta kameran panorera över ett amerikanskt 90-talsghetto i videon till Annie-samplade Jay-Z-låten "Hard knock life" (Ghetto Anthem) från 1998. Jay-Z claimar Annies vita värld när svarta barn och vuxna mimar till refrängen "It's a hard knock life for us, 'stead of treated we get tricked, 'stead of kisses we get kicked".

De är ju också Annie, utan fräknar, blek hud och röd peruk. Lika kaxiga, möjligen mindre skitiga.

Men vilken president lyssnar på dem?
