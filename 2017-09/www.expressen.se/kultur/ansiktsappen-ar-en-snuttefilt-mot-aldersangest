Ansiktsappen är en snuttefilt mot åldersångest
Therese Bohman

Jag kommer ihåg att jag någon gång under barndomen frågade mamma vad jag skulle ha döpts till om jag hade fötts som pojke.

Tobias, sa hon.

Sedan tänkte jag mycket på hur jag skulle ha varit om jag hade varit Tobias i stället för Therese (killar i allmänhet var jättejobbiga, så lite mindre bråkig i kuddrummet än de flesta andra, föreställde jag mig).

Den typen av tankar – hur hade tillvaron sett ut om slumpen gjort en detalj annorlunda? – är fiktionens själva förutsättning. Kanske är det också en förklaring till att appen FaceApp har blivit så enormt populär.

Ingen som har vistats i sociala medier de senaste veckorna kan ha missat den: Med utgångspunkt i ett porträttfoto visar den hur personen på bilden skulle ha sett ut om den till exempel varit av ett annat kön, eller kommer att se ut som gammal. I många fall är resultatet kusligt trovärdigt.

Själv har jag fortfarande inte vågat testa, eftersom jag förutsätter att alla versioner av mitt ansikte som FaceApp kan generera kommer att ge mig ångest på ett eller annat sätt. Men jag förstår lockelsen, som får mig att tänka på de där äventyren i Kalle Ankas pocket där man själv var med och skapade historien: Vill du att Kalle ska gå in genom den hemliga dörren, bläddra till sidan 35. Vill du att han ska öppna skattkistan i stället, bläddra till sidan 42.

Egentligen var valmöjligheterna ytterst begränsade, men upplevelsen landade ändå i en behaglig illusion av kontroll över oändligt många möjliga utfall.



LÄS MER – Therese Bohman: Sluta att idealisera tjejgängen i "Skam" och "Girls"



På samma sätt beror kanske FaceApps popularitet på något helt annat än bara den ytliga bekräftelsen i att förutspås att åldras väl: Den befinner sig i den exakta skärningspunkten mellan kaos och kontroll i tillvaron.

En existentiell snuttefilt ett klick bort, med sitt handfasta svar på den svindlande frågan hur livet hade varit om det varit annorlunda, eller åtminstone hur man hade sett ut då.

I bästa fall hade man dessutom varit snygg.



LÄS MER – Therese Bohman: "Mödrarnas söndag" är vårens bästa passionsdrama



Therese Bohman är författare och skribent på Expressens kultursida. Hennes senaste roman är "Aftonland".
