Männen dominerar på nationalscenen i höst
Björn Barr

Att författa ett lyckat pressmeddelande fordrar en viss förslagenhet; budskapets kärna måste hamras in med sådan finkänslighet så att även en yrvaken journalist klarar av att läsa in det väsentliga, utan att för den sakens skull känna sig skriven på näsan.

I Dramatens fall verkar man vilja berätta att hösten 2016 blir kvinnornas år. När höstprogrammet presenterades i går var huvudnumren America Vera Zavalas nyskrivna pjäs "Svenska hijabis", att Sophia Jupiter regisserar Lars Noréns "20 november och att Nadja Weiss tar sig an "Rannsakningen".

Förvisso sant, men inte hela sanningen.

Tittar man på höstens nyheter är det inte en enda kvinnlig regissör som får chansen på någon av Dramatens två största och mest prestigefyllda scener - Stora och Lilla scenen. Där är det idel män som huserar. Kvinnorna är i stället hänvisade till de mindre scenerna Elverket, Lejonkulan och Tornrummet.



LÄS MER: Bråket mellan Dramaten och Stadsteatern

De två senaste åren har annars könsfördelningen bland regissörer på Stora och Lilla scenen varit i stort sett jämn: fyra kvinnor och fem män 2014 och tre kvinnor och två män i fjol. Då var det fortfarande den förra teaterchefen Marie-Louise Ekman som ansvarade för huvuddelen av programmet.

För den som kan sin teaterhistoria påminner det om konflikten på norska Nationaltheatret i början av 2000-talet. I samband med att Eirik Stubø tillträdde som chef skrev Dagbladet om hans satsning på en generation av "unge, macho og sexy skuespillere" (8/8–00). Ett knappt år senare rapporterade tidningen om hur det kokade av ilska i ensemblen mot Stubøs mansvurm (19/7–01).



LÄS MER: Eirik Stubø om rollen som Dramatenchef

När samme Stubø 15 år senare får reda på att det inte finns några kvinnliga regissörer bland höstnyheterna på Dramatens två största scener, verkar han först bli förvånad:

– Är det inte det?

Sedan samlar han sig snabbt:

– Nej, men vet du, jag tänker inte så. I min värld är det inte finare att vara på Lilla scenen än på Elverket. Det är inte så det är.

Men Stora och Lilla scenen är väl ändå Dramatens viktigaste scener?

– De alla flesta regissörer vill vara på Lilla scenen, Elverket och Målarsalen. De är de mest populära scenerna. Så har det nästan alltid varit, säger Eirik Stubø och fortsätter:

– Jag tror jag förstår vad du vill åt. Nu har jag inte räknat på exakt hur det ser ut, men jag är väldigt angelägen om att det ska finnas en vettig balans mellan kvinnor och män, både som dramatiker och regissörer. Det är något som jag arbetar väldigt medvetet med.



Följ Expressen Kultur på Facebook - där kan du kommentera våra texter.
