Nästa "Game of thrones" – i Sudan?
Kulturen

Sudan har ett problematiskt förhållande med Hollywood. Den episka storfilmen ”Four feathers” (1939), som firade det döende brittiska imperiet skildrade Sudans första antikolonialistiska rörelse som en brokig och blodtörstig skara beväpnade vildar, filmades på plats med tusentals sudanesiska statister. Än pinsammare var den populära filmen ”Khartoum” (1966), med Charlton Heston i huvudrollen och Laurence Olivier, i blackface, som den andlige ledaren och visionären El-Mahdi (Muhammad Ahmad). El-Mahdi, mannen som enade Sudans stammar och befriade landet från den brutala ottomanska ockupationen, porträtterades i filmen som en våldsam barbar. I modern tids ”Kalle Anka-politik” har Hollywoodkändisar, som George Clooney och Mia Farrow, gjort misslyckade diplomatiska försök och märkliga resor till landet. Och nyligen uppfann hit-tv-serien ”Scandal” ett ”Östsudan”, en stat som öppet stöttar internationell terrorism.





Med detta som bakgrund, är det inte märkligt att jag hajade till när den nigeriansk-amerikanska universitetsprofessorn Nnedi Okorafors meddelade att HBO kommer att göra tv-serie av hennes första roman för vuxna, ”Who dears death”. Serien förutspås bli nästa ”Game of thrones” – en parallell som kanske kommer av att succéseriens skapare George R. R. Martin utsetts till exekutiv producent.





“Who fears death” utspelar sig i ett postapokalyptiskt framtida Sudan. I denna fantasivärld skapade den kvinnliga guden först ett mörkhyat folk, Okere, som för sina misstag straffades genom att bli förslavade och förtryckta av den nyare, ljushyade skapelsen, Nuru. Kvinnlig könsstympning, barnsoldater och könsrelaterat våld är centrala teman i romanen. Trots att en ung flicka är bokens hjälte, och att vi genom berättelsen möter många starka kvinnor, har Okorafor valt att förstärka de stereotyper man ofta finner i film och tv, avseende kvinnors promiskuitet, irrationalitet och fokus på män.

Det är sant att verklighetens Sudan kämpar med tribalism, stambaserad rasism och väpnade konflikter. Vår historia är dock alldeles för komplex för att sammanfattas som ett krig mellan ljust och mörkt. Det finns för övrigt inga motorfordon i boken, så oljepolitik har utelämnats som krigsorsak.

Jag undrar varför Okorafor överhuvudtaget valde Sudan.

Hon har baserat sagan i den nigerianska igbo-kulturella miljö hon själv känner sig hemma i. Karaktärernas kläder, språk och mat har ingenting att göra med Sudans många kulturer. Så varför inte bygga historien på det redan dramatiska förhållande och de fejder som råder mellan nigerianska folkgrupper och religiösa grupper i norr och söder, såsom andra namnkunniga nigerianska författare gjort?

Araber och muslimer från Afrika och Mellanöstern får nuförtiden nästan uteslutande roller som terrorister, och islam har, i film och på tv, i princip blivit synonymt med terrorism. Mot bakgrund av det blir Okorafors skildring av sudaneser som salt i såren.

En fiktiv arabisk makt som begår folkmord på afrikansk mark i en avlägsen framtid är en deprimerande fantasi, särskilt i ett land som har en mer än åtta millennier lång historia av starka och inspirerande svarta civilisationer. Sudans befolkning rymmer en stor mångfald och landets ungdomar arbetar i dag hårt på gräsrotsnivå för att tillsammans överkomma politiska motsättningar och tribalismens kvarlevor, oavsett etniskt ursprung eller hudfärg.



LÄS MER: Jag står inte ut med alla tuttar i "Game of thrones"

Det är däremot inte långsökt att kalla ”Who fears death” för nästa ”Game of thrones".

Okorafors berättelse delar tydliga element med George R.R. Martins fantasivärld. Det mest uppenbara exemplet är hur en ung blond flicka upphäver slaveri och förenar de sju kungarna. Att George R R Martin länge har varit mentor till Okorafor kan möjligen förklara hur hon blivit arvtagare till prestige-tv-tronen.

Fantasyberättelser är "guilty pleasures" för oss HBO-tittare. De skapar en distans mellan oss och våra medmänniskors våldsamma gärningar i den verkliga världen, och genom den rentvår de oss från den skuld vi eventuellt känner. När de onda krigar, eller utrotar hela städers befolkningar, förnyar vi våra prenumerationer eller streamar olagligt bekymmersfritt från våra sköna vardagsrum, inget av det är på riktigt.

Är detta även möjligt för "Who fears death"? Eller är svart våld för verkligt för att möjliggöra denna katharsis?



Issraa El-Kogali är svensk filmskapare med rötter i Sudan.
