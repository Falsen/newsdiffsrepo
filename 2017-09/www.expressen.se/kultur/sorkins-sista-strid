Sorkins sista strid
Jan Gradvall

Den tredje och sista säsongen av Aaron Sorkins journalistserie "The newsroom" tornar upp sig till en kamp mellan gammalmedier och sociala medier.

Dramaturgin är lika övertydlig som i vilda västern-skildringar. Ingen behöver tvivla på var Aaron Sorkins sympatier ligger. Twitterinlägg omtalas som pilar i hjärtat på den civiliserade journalistiken. Buzzfeed-sajter närmast skalperar.

Nyhetsankaret Will McAvoy, med en haka bredare än Montana, framstår också mer och mer som en John Wayne eller en Zeb Macahan.

Problemet är bara att jag som tittare känner samma sak som när jag i dag ser gamla västernfilmer. Tvärtemot skaparens avsikt börjar jag i stället hålla på indianerna.

Om Will Macahan och hans producent MacKenzie får som de vill - i det senaste avsnittet försökte de nästan parkera diligenser framför tv-studion för att skydda sig mot det digitala anfallet - så kommer gammelmedier att gå samma väg som "The newsroom". Detta blir den sista säsongen.
