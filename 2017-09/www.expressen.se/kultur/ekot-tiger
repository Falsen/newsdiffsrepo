Ekot tiger
Victor Malm

Några människor måste vara åskledare för att andra ska skonas. En av dem är Dora Bruder, judinnan som Nobelpristagaren Patrick Modianos senaste roman i svensk översättning är döpt efter. Författaren och berättaren (som av allt att döma är Modiano själv) finner henne i en förlupen efterlysningsnotis, tryckt i Paris-Soir på nyårsafton 1941. Det är bara något han råkar få syn på, i en gammal gulnad tidning. Men det är inte hennes namn eller hennes öde som han fastnar för. Det är platsen, Boulevard Ornano 41 i Paris, där hennes föräldrar bodde, dit upplysningar om hennes försvinnande kunde lämnas.

Han har gått gatan ofta. Med sin mormor på loppmarknader, men också ensam som ett ingenting, sammansmält med skymningsljuset. Så öppnar sig romanen som ett melankoliskt, drömskt, kartotek över gatans närområde, där han väntat på kaféer och allena traskat, utan att någonsin ha lagt märke till just hus nummer 41 på Boulevard Ornano.



Först förleds jag att tro att "Dora Bruder" är en vemodigt vacker flanörroman, förlegad och antikverad, men i sin stillsamhet behaglig. Men Modiano har skrivit en långt allvarligare sak än så.

När hon efterlyses har Dora Bruder varit försvunnen i två veckor. Hon har rymt från den katolska internatskola där hon, trots att hon är jude, bor, och på så vis levt relativt skyddad. Paris står under tysk ockupation. Poliser patrullerar gatorna, angelägna om att jaga var jude de ser. Senare kommer hon tillbaka till sin mor, för att snart därefter arresteras. Blixten slår ner; massarresteringarna påbörjas. Hon hamnar i Drancy, ett interneringsläger utanför Paris, och deporteras sedan till Auschwitz. Hon är en av åskledarna. Modianos egen far är en av dem som skonas, av slumpens nycker.

Vi känner väl till den här sortens öden; de var så otroligt många, och har skildrats om igen. Behövligt måhända, men ofta med en tendens att drapera dem i en gråtmild sentimentalitet, som kommodifierar det vidunderliga till något hanterligt. Till inkännande narrativ att avnjuta bekvämt två timmar i en biostol. "Dora Bruder" är motsatsen. Hon är anonym: en plats, ett plagg, ett namn. Författaren gör under många år eftersökningar. Letar efter fotografier, uppgifter om henne och hennes familj, efter människor som kan ha känt, träffat eller bara befunnit sig i hennes omedelbara närhet. Upptäcker trådar i det egna livet som ligger sträckta mot hennes. Vissa uppgifter går att inhämta i arkiv och register, men lika många, kanske fler, förstördes när nazisterna flydde.



Här ligger det verkligt storartade i Modianos roman. Merparten skildringar av Förintelsen - de vittneslitterära undantagna - använder sig av historiska data och research för att sedan skriva inkännande gestaltningar, fantasier, utifrån uppgifterna som arkiven lämnar. Ett dagsaktuellt exempel: Steve Sem-Sandbergs utmärkta roman "De utvalda", som ur ett gediget researcharbete gestaltar barnen och sjuksköterskorna i det nazistiska mikrokosmoset Spiegelgrund.



Men för Modiano vore en sådan roman inte bara omöjlig på kunskapsteoretiska grunder, utan också på moraliska. Han kommer aldrig att få veta hur Dora Bruder tillbringade sina dagar, vad hon tänkte, vem hon talade med eller om vad: "Det är hennes hemlighet. En torftig och dyrbar hemlighet som bödlarna, polisförordningarna, de så kallade ockupationsmyndigheterna, häktet, kasernerna, lägren, historien, tiden - allt detta som solkar och förstör oss - aldrig kan beröva henne."

Och inte heller han, författaren, kan - nej, han får inte - beröva henne hemligheten genom att göra litteratur av den. I stället finns hon som "ett avlägset kvävt eko". Något som han bara anar under tidens "tjocka lager av glömska" när han vandrar Paris gator.

Och så den där stora frågan: är han värdig Nobelpriset?

Ja, det tror jag.
