Respektens reportage
Sven Olov Karlsson

Mordet på utrikesminister Anna Lindh stympade inte bara svensk politik i en omfattning omöjlig att överblicka (många ser händelsen som första steget mot regeringsskiftet), det avbröt också i förtid en unik karriär driven av övertygelse och god vilja. Det visar "Anna Lindh - människan, ministern, mordet" av Christina Olofson på TV4 i går och "Anna Lindh 1957-2003" av Tom Alandh på SVT1 i kväll.

Båda dokumentärernas form och fotarbete är oklanderliga, annat vore bristande respekt mot ikonen Anna Lindh. Kanske är det av samma respekt som båda bara snuddar vid hennes privata tragedi, numera framlidne maken Bo Holmbergs problem, och vid hennes enda yrkesmässiga skamfläck, Egyptenaffären 2001 då regeringen utlämnade två terroristmisstänkta egyptier till USA.



Den stora skillnaden är att Olofson fokuserar på politikern, Alandh på människan: å ena sidan brer Colin Powell ut minnen av goda duster, å andra sidan bläddrar barndomsvänner i skoltidningar där elvaåriga Lindh skrev om FN.

Måste man välja att vara det ena eller det andra? Ja, hävdas i politiken. Nej, säger nog den inre rösten hos de flesta av oss. Det ville inte heller Anna Lindh, konstnärsdottern som blev en slags socialdemokratins superhjältinna och dessutom alltid ringde hem till sin gamle pappa och sina små söner, som Vecko-Revyn två gånger utsåg till Sveriges sämst klädda, som "sprang genom livet" med Mona Sahlins ord.

Vi behöver båda sorternas skildringar av våra ledare. Och vi behöver ledare som får vara bådadera. Och jösses vad dagens socialdemokrati och dagens Sverige, från Lundsberg till Kallak, hade behövt Anna Lindh.
