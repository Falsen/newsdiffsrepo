Kristersson är inte ledaren
Moderaterna helst ville ha
K-G Bergström

Så är det i politiken. Väljarna får långt ifrån alltid den partiledare de helst skulle vilja ha. Stefan Löfven var  knappast de socialdemokratiska väljarnas förstahandsval efter Håkan Juholt.

Däremot kan man nog säga att Annie Lööf var det. Hon fick jobbet i konkurrens med två andra. Likaså med Jonas Sjöstedt.

Ändå är Ulf Kristersson en ovanligt välkvalificerad partiledarkandidat. Han har den förmodligen allsidigaste politiska bakgrunden jämfört med nuvarande partiledare.

Han har varit ordförande i partiets ungdomsförbund. Kommunalpolitiker både i en mindre kommun, Strängnäs, och i en stor, Stockholm. Dessutom riksdagsledamot och statsråd.

Imponerande politiskt CV minst sagt.

Det var klokt av Elisabeth Svantesson att i dag meddela att hon inte kandiderar till partiledarposten. Undersökningar som gjorts visar att hon var chanslös. Återstår så bara den självutnämnde kandidaten Mikael Odenberg. De flesta utom möjligen han själv utgår nog från att han ställd mot Kristersson skulle åka på storstryk.

Det troligaste är att Kristersson blir vald. Kanske till och med enhälligt.

Däremot är det mycket svårt att sia om hur han lyckas. Han är ingen karismatisk politiker. Men det var inte heller Fredrik Reinfeldt. Så det behöver inte vara något avgörande hinder, även om det ofta är en fördel.

Däremot är han utomordentligt kunnig. En av de kunnigaste politikerna jag mött. Skicklig debattör och påstås det talare.

Samtidigt har han internt ifrågasatts för att inte vara särskilt exekutiv. Det finns till och med kritiker som beskrivit honom som lat.



LÄS OCKSÅ: Så går Moderaternas partiledarval till

På fredagen sa han i Lunchekot att han inte har några lik i garderoben. Det var inte sant. Han fick 2008 en lägenhet, ägd av Ersta diakonisällskap som förmedlar lägenheter i första hand till utsatta och hemlösa kvinnor. Vid tillfället var han socialborgarråd i Stockholm. I sitt parti är nog den historien överspelad. Men Socialdemokraterna kommer garanterat att använda den mot honom.

Hans första stora utmaning blir förstås att reda ut Moderaternas förhållande till SD. Kristersson betraktas som liberal och med obefintlig sympati för Sverigedemokraterna. Formellt stod han ändå bakom den famösa attitydförändring som blev Anna Kinberg Batras fall. Det besked som fick liberala moderater att fly till Centern. I den deklaration på Facebook som han levererade i dag, ägnade han åtskilliga rader åt relationen. Men ärligt talat blev jag inte riktigt klokt på om han vill ändra AKB:s besked. Däremot att han kommer att prioritera alliansen högt, kanske högre än hon.

Hans problem är att många i hans parti tycker att man ska hålla dörren på glänt för Jimmie Åkesson. Problemet är att just den attityden skadat M. De moderater som tidigare gått till SD, kom inte tillbaka. I stället försvann andra till C.

Om han ville göra det enkelt för sig, kunde han förstås stänga dörren till SD och hoppas på att Annie Lööfs ”moderater” återvänder. Men i programförklaringen skriver han ”Alliansen ska försöka bilda regering och lägga fram en budget efter nästa val, oavsett om de rödgröna blir större eller mindre än alliansen”.

För det har han för närvarande inget stöd hos L och C, vad jag vet.
