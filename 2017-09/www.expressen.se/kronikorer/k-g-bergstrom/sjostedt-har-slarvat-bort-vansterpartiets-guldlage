Sjöstedt har slarvat bort Vänsterpartiets guldläge
K-G Bergström

Och ovanpå det har det i dag blivit känt att V inte fått igenom sin vilja i den absoluta favoritfrågan: Vinsttak i välfärden.

Inför budgetsamarbetet ingick Jonas Sjöstedt en uppgörelse med Stefan Löfven om att vinsterna i välfärden skulle begränsas. Det gällde skola, vård och omsorg.

Utredaren Ilmar Reepalu levererade en utredning där vinsttak föreslogs. Men Socialdemokraterna har varit måttligt entusiastiska. Inför S-kongressen i våras la partiet fram ett förslag om vinsttak men inte i vården. Men ombuden tyckte det var alltför tamt och såg till att vinsttaket skulle gälla alla välfärdssektorerna.

Det borde ha bäddat för ett utomordentligt förhandlingsläge för Jonas Sjöstedt. Men i dag avslöjade SVT att det förslag som riksdagen får behandla nästa vår bara gäller vinstbegränsning i skola och omsorg. I stället blir det ännu en utredning som ska bli klar till i juni nästa år. Det betyder att det inte hinner behandlas i riksdagen före valet.



LÄS MER: V och regeringen är överens: Vill införa vinsttak



Jonas Sjöstedt försöker lugna sina väljare. I en tweet till mig skriver han: "Förslaget kommer om vården, överenskommelsen gäller, vi låter det ta lite längre tid och grundlig utredning."

Men inga ord kan skyla över det faktum att det inte kommer något färdigt regeringsförslag om vinsttak i sjukvården under den här mandatperioden.

Med tanke på hur viktig frågan har varit för Vänsterpartiet under en följd av år – i valrörelsen 2014 den helt dominerande frågan – är det uppseendeväckande att V inte lyckats utnyttja sitt förhandlingsläge bättre.

Partiet hade trumf på hand. Regeringen är beroende av V för att få igenom budgeten för nästa år. Sjöstedt hade kunnat ställa ultimatum: Antingen säger ni ja till vårt krav om vinsttaket eller så avbryter vi budgetsamarbetet. Men så hårt vågade han inte köra.
