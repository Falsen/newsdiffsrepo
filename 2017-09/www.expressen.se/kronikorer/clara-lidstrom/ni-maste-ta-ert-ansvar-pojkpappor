Ni måste ta ert
ansvar, pojkpappor
Clara Lidström

Jag tar svängen på skogsstigen där jag brukade leka och ser att andra byggt en koja där vår koja en gång var. Jag passerar min gamla skola och stannar till vid mitt klassrum och tittar in. Det mesta är sig likt. Och allting kommer tillbaka till mig.

Jag kan inte klaga på min uppväxt. Jag bodde i ett tryggt kvarter med två vettiga, kärleksfulla föräldrar. Jag gick på en bra skola med en massa välanpassade medelklassungar med engagerade klassföräldrar. Men den känsla som i minnet lyser starkast från min barndom är rädsla. Jag var så otroligt rädd. Inte för monster, spöken och troll. Men för blottare, fula gubbar och pedofiler. Och jämnåriga killar.

Jag var så rädd och tyvärr fanns det fog för rädslan.

LÄS MER: Vegetarianer räddar inte nödvändigtvis fler djurliv

Jag var rädd för killarna som slogs med pinnar eller sylade isiga snöbollar i skallen på mig när jag gick hem från skolan. Rädd för den stränga fritidsledaren som brölade med sin basröst och svor. Som röt spela inte som kärringar för i helvete.  Rädd för hockeyklubban i sidan på gympalektionen och fotboll i magen på rasten. Rädd för den manliga pedagog som med våld bände upp munnen på min tjejkompis som tagit en bit socker från lärarrummet. Den där mannen som ringde hem till min kompis storasyster och ville fota henne i underkläder. Blottaren som höll till runt skolgården. Varningslapparna som en lärare delade ut på lektionen, men som sedan samlades ihop igen. För att de inte skulle skapa panik hos föräldrarna. Jag minns polisbilen som kom dit men åkte igen med oförrättat ärende.

Allra tydligast minns jag den gubbe som dök upp när jag och två kompisar var ute och lekte i skogen en vårvinter. Och som sedan förföljde oss när vi sprang genom skogen i panik. Hem till en släkting vars hus vi skräckslagna gömde oss i. En timme senare – när vi äntligen vågade oss hem - såg vi att han stod och väntade utanför huset där vi gömt oss. Jag minns hur jag fyllde tolv och erbjöds självförsvar i skolan. För att Hagamannen satte skräck i staden. Och inte förrän jag fyllde tjugo skulle de lyckas fånga honom.

Jag har inga minnen av att jag har varit rädd för någon kvinna under min barndom. Men rädslan för pojkar, unga män och fullvuxna karlar var närvarande.

Nu är jag vuxen men det är fortfarande män jag fruktar. Jag kollar vem som går bakom mig när jag går hem sent, ser till att någon vet vart jag ska och vilken tid jag borde komma fram. Jag sätter mig inte i vilken taxi som helst. Och blir samtidigt kallad hora av en chaffis när jag har mage att välja bort hans svarttaxi på Arlanda. När jag skriver en krönika kommer de otrevliga mejlen alltid från män – precis som de äckliga kommentarerna på Instagram. Män, män, män. Man ska akta sig för att reta dem. Man vet aldrig när de går till attack.

LÄS MER: Vad ska vi göra åt alla gubbglin?

Men när kvinnor pratar om sina upplevelser av mäns våld får de höra att de inte ska generalisera. Inte alla män. Du kan inte gå omkring och misstänkliggöra alla män! Samtidigt är vi sedan barndomen uppfostrade till att inte lita på dem. Du är väl inte så dum att du liftar när du missat bussen? Du dricker väl inte en drink du lämnat obevakad? Du är väl inte så naiv att du följer en kille du precis lärt känna hem? Då får du ju faktiskt skylla dig själv om det händer något!

Ibland går någon snubbe ut och berättar att han blivit feminist för att han fått en dotter. Som om han förtjänade en medalj av ädelmetall för att han plötsligt tycker illa om diskriminering. I alla fall när den drabbar hans barn. Men att bli feminist när du får döttrar är ett jävla slöseri. Det är ju män med söner det kommer an på.

Pojkpappor – ta ert ansvar. Bara gör det. Ansvar och skuld vilar på era axlar.

LÄS MER:
