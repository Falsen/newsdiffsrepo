Mamma och hennes väninnor,
glada och bekymmersfria…
Nisha Besara

Många minnen från den sommaren är för evigt inpräntade i mig. Ett av dem: Vi sover på hustaket. I gigantiskt stora “spjälsängar” låg vi hela familjer högst upp på trevåningshuset och somnade till syrsorna under oss och stjärnorna över. Roligast var när alla vi barn – syskon och kusiner – fick sova i en och samma säng. Jag undrar hur många syriska barn som får uppleva det just i dag?

Ett annat minne: Jag följer med mina kusiner till skolan en dag och får uppleva den brutala skillnaden

i våra liv. Den som inte kunde rabbla upp läxan blev slagen med en linjal på händerna tills den grät. Skolan var bara för kristna barn, liksom kvarteren var uppdelade och mycket annat i vardagslivet pågick parallellt för de olika religiösa grupperna i Syrien. Jag undrar hur många som just i dag längtansfullt blickar tillbaka till den tiden?

Fler minnen: Vi hoppar hage på gatan, jag lär de andra barnen den svenska varianten. Vi går i kyrkan – finklädda – varje söndag och efter kyrkan får vi barn en lire var av morfar som vi festar upp på färgglatt tuggummi. Vi hjälper kvinnorna i huset att städa trapphuset – varje fredag skulle vartenda dammkorn bort, trots att det blev lika dammigt en timme senare. Hur mycket av den vardagen finns kvar i dag?

LÄS MER: Ständigt dessa män i ett system av broderskap

Jag minns sommaren 1986 i Syrien präglad av en sammanhållning och en bekymmerslöshet som bara en sjuåring på ett kort besök kan uppleva. Jag tänker på det de här dagarna och jag tänker på den bekymmerslöshet som vilar över en svartvit bild på min mor – troligen från tidigt sjuttiotal. Hon står i profil och håller några böcker i handen, ett lyckligt leende vilar över den nyutexaminerade mate­matikläraren, med höga platåskor, barbent och en kortkort minikjol. Eller den där bilden när hon står i blommig klänning, omgärdad av lika glada och bekymmerslösa väninnor. Syrien på 1970-talet.

Snabbspolning till sent 1990-tal. Jag frågar släktingar i Australien varför de ska rösta ja till Assad (pappan) i det syriska valet. ”Vad har vi för val, Nisha? Om vi röstar nej vet vi inte vad som kan hända de släktingar som är kvar.” Så naivt av en svensk arton­åring på besök i Melbourne att inte tänka på det. Även de som har lämnat har en fot kvar i en paranoid och enväldig stat.

Men nu finns ingen kvar av det Syrien som min mamma och hennes syskon växte upp i. Ett Syrien under två hårdföra Assad-diktatorer, men paradoxalt nog tryggt för den kristna och andra minoriteter. Sönderslaget av motsatta parter som ville kriget, av olika orsaker. Västvärlden för att den ville införa demokrati och jihadisterna för att de ville införa kaos, som ett steg mot sin dröm om ett kalifat.

LÄS MER: De fnyser åt 38 000 kronor i månaden

Försvarar jag diktatur? Nej. Försvarar jag kriget? Nej. Ett krig som inte bara slog sönder ett helt land, dödade miljontals och tvingade ännu fler på ofrivillig flykt, utan också utgjorde en grogrund för en fasansfull, global rörelse i IS. Hade de drabbade, som protesterade mot Assad i begynnelsen av arabiska våren, hellre sett en annan väg än kaos till ett demokratiskt Syrien? Så att de hade sluppit fly, sluppit se sina barn dö, sluppit dö själva?

När IS, som nu verkar vara skjutet i sank, finner ny näring någon gång och någon annanstans, kanske världens ledare kan lära sig av alla fel som hittills har begåtts i Mellanöstern.
