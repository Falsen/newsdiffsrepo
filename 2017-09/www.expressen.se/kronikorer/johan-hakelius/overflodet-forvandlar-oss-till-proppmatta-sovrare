Överflödet förvandlar oss till proppmätta sovrare
Johan Hakelius

Nina Björk är, för er som undrar, konsumtionskritiker. Enkelt uttryckt. Hon är mycket annat också, förstås. Vem är inte det?

Jag var kanske 13 när min syrra åkte på språkresa till England. Folkstone eller Eastbourne eller någon annan av de där kanalstäderna där svenska pubertetsmonster av tradition har lärt sig att rysa åt vinägerchips och heltäckningsmattor på toaletten. Jag skickade med en hundring eller så och strikta order på inköp: något med The Who och något med The Jam. Who och Jam, Who och Jam, tjatade jag. Jam och Who. Ändå låg jag vaken och mardrömde om att hon skulle komma hem med Shakin' Stevens och Bucks Fizz.

Höga förväntningar, alltså, men ändå rätt vaga.

Det här var när sportradion tyckte att den hade tuffat till sig, genom att spela Herb Alpert mellan målen. Expert i Enköping hade en komplett avdelning dragspelsplattor, men ett begränsat utbud engelsk kvalitet. Däremot gick det då och då att få tag i New Musical Express i tobakshandeln. Och en idiot kunde se att Paul Weller lät bra. Även om man inte kunde höra honom.

Hem kom hon. I packningen fanns en nypressning av "My generation". Score! "All Mod Cons" Score! Och som bonus "Tommy". Lite stolpvarning på den, tyckte jag då.

De där skivorna var bland mina finaste ägodelar i åtminstone ett par år. Jag kan fortfarande alla texter. Var de värda den uppmärksamheten? Fanns inget annat och ännu bättre?

Antagligen, men nu var det de här skivorna jag hade kommit över.

Så var det med andra skivor också. Staffan Schejas inspelning av Musorgskijs "Tavlor på en utställning" och "Back to Back" med Duke Ellington och Johnny Hodges, till exempel. Jag lyssnade på dem gång, på gång, på gång. Långt in i demensdimmorna kommer jag antagligen att fortsätta nynna den där kamelgungiga inledningen på "Wabash Blues".

För att inget bättre någonsin gjorts? Nej. För att det var gott nog och framför allt för att jag hade skivorna.

Hypotesen var att varje skiva - dragspel undantaget - faktiskt var värd något, för saker som är svåra att få tag på borde rimligen ha ett värde.

De gånger som slutsatsen, efter mycket lyssning, trots allt blev att skivan i fråga var värdelös, var få. Och ofta fel. Jag våndas fortfarande över att jag kokade Kraftwerks "Pocket calculator"-singel för att forma den till en skojig skål. Jag förstod inte bättre.

Nu är ingen musik svårtillgänglig i enkel mening. Och inte har den blivit sämre för det, men det har blivit svårare, mer karaktärskrävande, att verkligen ta in musiken. Att fastna i den. Att göra den till sin egen.

När svälten var norm för musikintresserade, var det en dygd att vara frossare. Att äta allt, om och om igen med ohämmad, glupande aptit. När det ständigt nybystade smörgåsbordet aldrig är mer än ett lojt gaffelhugg borta, krävs helt andra dygder. De asketiska, njugga och skeptiska dygderna.

Nej, nej. Jag vill inte ransonera musiktillgången. Tror jag. Men det här överflödet förvandlar oss från levnadsglada, hungriga sökare till sippa, proppmätta sovrare.
