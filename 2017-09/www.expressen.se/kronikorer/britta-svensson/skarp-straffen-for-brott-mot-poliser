Skärp straffen för brott mot poliser
Britta Svensson

När jag var i Husby för ett reportage förra året frågade en kille som hängde på torget nyfiket hur ofta polisen kom till mina hemkvarter.

Ja, vid lunchtid på fredagen räknade jag till åtta polisfordon och ett dussin poliser på Medborgarplatsen och kvarten runt, på Södermalm i Stockholm, min hembygd sen 30 år tillbaka.

En patrullerande polis meddelade att kollegan som huggits i nacken ett dygn tidigare vid en av tunnelbanenedgångarna klarat sig bra. Men att det var rena turen. Gärningsmannen hade tagit tag i skyddsvästen för att komma åt att hugga polismannen i nacken. Det hade kunnat gå mycket illa.

Polisen som blev knivhuggen heter Ted Eriksson och är 33 år gammal.

Det är mycket bra att hans namn och bild publiceras. Det var en människa som blev utsatt och inte en anonym uniform.



Jag har blivit ordentligt omskakad de senaste åren när jag har haft kontakt med många poliser runtom i Sverige som vittnar om sin arbetssituation. Det är en situation som speglar samhällsproblem som många inte vågar se eller ta i.

Men någon måste göra det. Vi kan inte ropa på någon annan, som en polis i Järvaområdet i Stockholm sa till mig.

I juni publicerade Polisförbundet en undersökning om hot och våld mot poliser. Där kan man tydligt se det samhällsklimat som mordförsöket på Ted Eriksson skett i.

Där säger sex av tio poliser i yttre tjänst att de det senaste året utsatts för våld, hot eller trakasserier. En stor majoritet anger att våldet och hoten ökat de senaste två åren.

En sådan upptrappning leder oundvikligt till allvarligare situationer.

Som både Polisförbundet och olika debattörer framhållit gång på gång behöver straffen för brott mot poliser och annan blåljuspersonal skärpas för att visa på allvaret när viktiga samhällsfunktioner angrips.



Det är inte rimligt att rättsväsendet säger att det ingår i jobbet för poliser att bli slagna och spottade på och utsatta för andra övergrepp, och att de därför inte kan få ersättning för kränkning.

I Stockholmspolisens fackliga tidning beskrivs hur fyra poliser blivit spottade på, sparkade och dödshotade av en person utan att något hänt. "Personen har i praktiken straffrihet och kan fortsätta begå brott utan några konsekvenser", säger en av de drabbade poliserna.

Det har skett en stor förändring i samhällsklimatet de senaste åren, när slentrianmässigt polishat och förakt har blivit mindre rumsrent, och förståelsen för yrket större. Det är poliser som trätt fram och berättat om sin vardag i bland annat sociala medier som drivit på den utvecklingen.

Att vi får ett namn och ett ansikte på den knivhuggne polisen på Medborgarplatsen ser jag som ett led i detta.

Nu behövs också lagstiftning som stärker polisers integritet och skydd.
