Kungahuset kan inte ta ansvar för äldre släktingar
Britta Svensson

Varför döpte kung Carl Gustaf egentligen sin förstfödda till Victoria? Hans mormor Victoria Adelheid hade ju suttit i husarrest efter kriget tillsammans med sin nazistiske make som dömdes till böter för krigsbrott.

Varför döpa ett barn efter den nazikvinnan, kunde en ilsken debattör ha utropat.

I en bok syns Victoria Adelheids man Karl Edvard bredvid en heilande Adolf Hitler i München, och på nästa sida en bild på tre Hagasessor med morfar på hans födelsedag 19 juli 1939 på slottet i Coburg i det nazistiska Tyskland.

Prinsessan Margaretha är fyra år, Birgitta två år och Désirée ett år gammal.

Det är märkligt att inse att Hagasessorna och nazisternas krigsförbrytelser existerade samtidigt.

Kungens morbror Hubertus av Sachsen-Coburg-Gotha gick med i tyska nazistpartiet 1 oktober 1939 och fick medlemsnummer 7213588. Han var överstelöjtnant i Luftwaffe och sköts ner med sitt flygplan över Polen 26 november 1943.

Hagasessornas barnsköterska Ingrid "Nenne" Björnberg berättar i sina memoarer att prinsessan Sibylla tog upp sin drygt tre månader gamla dotter Christina i famnen och satt länge och grät när hon fick veta att hennes älsklingsbror dött.

När Sibylla, vars främsta uppgift var att föda en manlig tronföljare, äntligen fick en son döptes han till Carl Gustaf Folke Hubertus. Det är vår kung det.

Hans äldsta syster prinsessan Margaretha döpte sin första son till Charles Edward efter morfadern, ärkenazisten. Prinsessan Birgittas son Hubertus var brudnäbb på nuvarande kungens bröllop 1976.

Kungen gifte sig med dottern till Walther Sommerlath, en man som gick med i tyska nazistpartiet 1 december 1934, med medlemsnummer 3592030.

Den nyligen avlidne tyske förbundskanslern Helmut Kohl myntade uttrycket "nåden att vara född för sent” om den generation som kungen, född 1946, och Silvia, född 1943, tillhör.

Det är orimligt att pådyvla det svenska kungahuset ansvar för vad föräldrar och äldre släktingar har gjort.

Att ha skänkts nåden att vara född för sent innebär förstås varken att man ska strunta i det förflutna eller avstå från att arbeta mot nazistiska idéer i nutiden. Fakta om nazitiden är oerhört viktiga.

Men livet rör sig framåt. Det föds nya barn. Ett barn föds och får namnet Victoria, och får själv fylla det med mening och innehåll.

"Nye prinsen får mellannamnet Hubertus, liksom kungen. Efter tysk nazist och soldat i Hitlers armé", twittrade journalisten Henrik Arnstad förra året, när prins Carl Philip döpte sin son till Alexander Erik Hubertus Bertil.

När den nu nyfödde prinsen fick mellannamnet Walther, var det radiojournalisten Thomas Nordegrens tur att utbrista:

– Hur kan man uppkalla sitt lilla barn efter en gammal nazist?

I den tyska serien "Weissensee" som gick för ett tag sen i SvT, fanns en stark scen i slutet, där den östtyske generalen, en antifascistisk hjälte, bryter samman. Han börjar prata om sin far, som var major i Nazitysklands krigsmakt.

– I hela mitt liv har jag kämpat mot min far. I hela mitt liv. Samtidigt älskade jag honom. Hur hänger det ihop? Var snäll och förklara det, säger han förtvivlat.

Roger Lundgren skriver i sin biografi om Sibylla att hon hatade nazisterna och sa att de hade förstört hennes liv. Ändå älskade hon sin lillebror Hubertus. Trots allt som framkommer om hennes far håller drottning Silvia fast vid sin kärlek till honom.

Det är säkert obegripligt för en svensk som tycker det är kul att skrika "nazist" åt ett nyfött barn, och få några skrattare med sig. Så enkel tillvaron verkar för vissa.

Kanske tycker Carl Philip bara att Walther är ett fint namn, och just nu populärt bland nyfödda. Eller så vill han visa att hans morfar var värd kärlek, trots allt.
