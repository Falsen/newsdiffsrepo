Eliasson har klamrat sig fast
– men det här klarar han inte
Britta Svensson

Ekot och P4 Stockholm avslöjar att rikspolischefen Dan Eliasson beslutat att ge ett privat företag tillgång till hemlig och känslig information från polismyndighetens personal- och lönesystem.

I ett beslut från april 2015 som Dan Eliasson skrivit under framgår att myndigheten valde att inte använda sig av ett krypteringssystem godkänt av Försvarsmakten när uppgifterna lämnades ut till det kanadensiska företaget CGI.

Det bryter mot Säkerhetsskyddsförordningen, och det får inte gå till på det viset, säger Pia Gruvö, chef för IT-säkerhet på Militära underrättelse- och säkerhetstjänsten, Must, till Ekot.

Som medborgare känner man stor förtvivlan över nyheten.

För det första är skandalen med Transportstyrelsen färsk och långt ifrån färdigutredd. Där kan känslig information ha läckt till andra länder när företaget IBM övertog myndighetens datadrift 2015.

Vi är många som jobbar inom privata näringslivet som vet hur otroligt viktigt det är med IT-säkerhet, ja, helt avgörande för känsliga verksamheter. Varför detta obegripliga slarv i offentlig verksamhet som rör oss alla?

För det andra har polisen tillräckligt med problem, utan att den högste chefen ska orsaka ännu fler. Utomstående har fått tillgång till namn, personnummer och löner på alla polisanställda och uppgifter om anhöriga. Man kan enligt Ekot se enskilda polisers resor, meriter och scheman i systemet.

Enligt Ekot anses personal- och lönesystemet så känsligt och innehåller hemliga uppgifter med bäring på rikets säkerhet, att driften sköts internt i särskilda lokaler.

En tredje sak som gör mig förtvivlad är att orsaken till avstegen från Säkerhetsskyddsförordningen sägs vara att hela löneproduktionen annars riskerade att haverera. Polismyndigheten klarade inte längre av att sköta den själva.

Så länge jag har varit journalist har jag hört poliser klaga på dåligt fungerande tekniska lösningar i jobbet. Varför har inte en sådan viktig yrkesgrupp tillgång till det allra bästa?

LÄS MER: Eliassons beslut: Ge privat företag hemlig information

Vänsterpartiets partiledare Jonas Sjöstedt är snabbt ute och talar om en rejäl skandal.

Han säger att om en polischef medvetet gör något som strider mot lagar och förordningar så är den personen omöjlig på sin post.

Jag håller helt med.

Dan Eliassons taktik har en tid varit att göra sig otillgänglig för medier, och inte ställa upp på intervjuer. Nu går polismyndigheten ut och skriver att de inte kommenterar "frågor om hantering av informationssäkerhet eftersom det kan ha betydelse för rikets säkerhet och annat som också skyddas av sekretess".

Goddag, yxskaft. Ni kan inte strunta i att hantera frågor om rikets säkerhet genom att hänvisa till rikets säkerhet. Då börjar jag faktiskt tro att det verkligen är Kling och Klang som styr polisen.

En ingripandepolis med åtta år i yrket twittrar:

"Det enda positiva med det här är väl att ryssen kommer skratta ihjäl sig när han ser hur dåligt vi tjänar".

Hjälp, vi behöver en fungerande polis! Inte den här sörjan.
