Jag stod och försökte bli upprörd – det gick dåligt
Britta Svensson

Förra sommaren stod verket "Du gamla, du fria" i Vasaparken i Göteborg. Nu har det flyttat till Stockholm, och det blev liv direkt. Natten till torsdag, när den stått uppe en och en halv dag, var någon där med stege och såg.

Enligt polisen sa den misstänkte att han vänder sig mot konstverket för att det skändar svenska idrottare och svenska skolavslutningar.

Även olika twittrare var kritiska, och Kristdemokraterna sa i ett pressmeddelande: "Det är både olämpligt och osmakligt att Sergels torg flaggar med svenska flaggan på en krökt stång".

Jag stod länge på Sergels torg och försökte bli upprörd. Det gick dåligt. Själva flaggan gjorde motstånd.

På bild i Göteborgs-Posten hade den verkligen sett ut som en skymf. Den hängde lite ledset, och om uttrycket tillåts, impotent. I GP hade den utnämnts till den "sorgmodiga flaggstången som med flaggan på trekvart tycks ha abdikerat från sitt uppdrag som nationalstatens stolta symbol".

Men hela verket ser annorlunda ut på plats. Därför tycker jag att det är synd att så få tyckare orkar masa sig till Sergels torg för att titta på det i verkligheten.

Nu var det i stället mannen med sågen som tog sig dit på natten och verkade försöka fälla stången. Det lär bli en sport fram till 12 september, så länge som den ska vara kvar, att lyckas med det.



LÄS MER: Man ville såga ner krökt flaggstång – greps av polis



Flaggstången riskerar att bli en ny julbock.

Det är konstnären Mattias Norström, 46, från Gagnef som skapat konstverket.

– Jag är uppväxt i Dalarna bland flaggor och flaggstänger, förklarade han förra året för Göteborgs-Posten.

"Han använder sig ofta av tydliga symboler som genom brutal eller ömsint behandling laddas med oväntat innehåll", läser jag om Norström på hemsidan för Missionen, konsthallen i Gagnef.

Chefen för utställningen i Göteborg, där verket ingick, påstod att det "uppmanar till en lång rad frågor: hur ser vårt samhälle ut, vad är nationalstatens roll i framtiden, vem står innanför och vem är lämnad utanför".

Det fattade jag inte alls när jag stod och glodde på flaggan, medan samhällets olycksbarn, poliser och turister vimlade på Sergels torg.

En familj, som faktiskt lät som de kom just från Dalarna stannade till. Mamman i familjen ropade häpet:

– Men vad är det som har hänt med flaggan!

Då fattade jag. Det är en olycka som har inträffat, något har gått fel. Man har glömt att vattna en stor, ståtlig växt, den slokar. Materialet i själva stången har gett upp, och böjt sig. Kanske är flaggan en symbol för det utbrända Sverige, där människor inte orkar längre?

– När man ställer ut det så läser man in det politiska läget hela tiden. Så innehållet ändras i takt med samhället, säger Mattias Norström till Sveriges Radios Kulturnytt.

Och jag ser det när jag stått på Sergels torg en stund. Senast jag befann mig här en sådan lång stund var dagen efter terrordådet på Drottninggatan. Hela omgivningen var fullproppad av människor som hade med sig blommor, som ville visa medkänsla med offren och motstånd mot terrorn.

Flaggstången är knäckt mot Drottninggatan till. Det är förstås en lastbil som träffat den, eller ett flygplan med en terrorist vid spakarna. Stången har böjt sig, men inte knäckts.

Och flaggan hänger kvar. Plötsligt kommer en vindpust, och då ser jag att den inte alls måste hänga slak, för att stången är böjd. Den rätar ut sig och står rak i vinden.

Heja Sverige! Vi kan åka på smällar, men vi ger oss inte. Vi kanske är lite vissna, men vi finns här, med det gula och blåa intakt.
