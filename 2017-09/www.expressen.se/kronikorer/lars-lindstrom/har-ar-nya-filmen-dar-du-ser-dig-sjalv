Här är nya filmen
där du ser dig själv
Lars Lindström

Genom bilens sidoruta noterar jag en liten svensk flagga på ett hus. Den hänger på en ministång, fastskruvad i ungefär 30 graders vinkel från fasaden.

Jag tänker på en annan flaggstång, den krökta på Sergels torg i Stockholm, konstverket ”Du gamla, du fria” av Mattias Norström, och funderar över hur mycket man får vinkla en flaggstång.

Är 30 graders lutning OK? När blir det en skymf? När kan man förvänta sig att politiker och populister ska släppa lös sitt raseri? När vinkeln blir över 45 grader?

Är inte flaggstången rak bara för att det är mest praktiskt? Får man hänga svenska flaggan över axlarna? Får man, som i Spanien, hänga flaggan över balkongräcket? Får man, som Thore Skogman, göra en kostym av flaggan?

Många frågor blir det, och senaste veckan förvandlades varannan nationalist till konst­kritiker på sociala medier. Jag vill tacka för roande läsning, skriven av kränkta flaggstångskramare.



LÄS MER: Vi människor är i stånd till fantastiska bedrifter och samtidigt så fulla av skit



Konstnären måste älska de häftiga reaktionerna. Lustigt nog var de inte alls lika starka när verket ställdes ut i Göteborg förra året. Och att konstnären Eva Isleifsdottir placerade en krökt stång med isländska flaggan på ett torg i Reykjavik för nio år sedan har gått obemärkt förbi. Ett hårt slag för de som påstår att inget annat land skulle acceptera detta.

När blir konst... konst? Som humorkollektivet Klungan skulle uttrycka det.

Konstens vägar äro outgrundliga, men att en man greps av polis när han tänkte såga av den krökta stången känns som ett självskrivet kapitel i den här storyn.

Men nu var det om Ruben Östlunds geniala film ”The square” vi skulle prata. Här står också ett konstverk i fokus, en ruta på nio kvadratmeter, en frizon där alla ska behandlas lika.

Filmen driver med både konstens själva substans och dess jakt på finansiering. Den raljerar över kulturmän, reklamare och journalister. Pricksäkert skildras telefon­beroende, självupptagenhet och grupptryck, medelklassmänniskans rädsla för de andra, förortskillens sårade heder, tiggarens utsatthet.

Magen smärtar när jag går ut från biografen i den ljumma, fuktiga sensommarkvällen. Inte bara för att jag skrattat så mycket, även om jag har gjort det också, åt många absurda scener. Mest värker magen för att filmen träffar så rätt. Du måste bara prata om den efteråt, du ser dig själv och andra.



LÄS MER: Vetskapen förvandlar det till en vedervärdig gest



På så vis liknar filmen både den krökta flaggstången ”Du gamla du fria” och konstverket ”The square”; den manar fram betraktarens egna tolkningar. Du fyller rutan själv.

Jag fyller den med uppfattningen att det inte är godtroget och naivt att lita på andra människor, utan absolut nödvändigt för att ett civiliserat samhälle ska fungera. Jag fyller den med uppfattningen att vårt sätt att klumpa ihop grupper av människor utan hänsyn till individuella skillnader är ett stort samhällsproblem.

I den mest uppmärksammade film­scenen hoppar en aplik man omkring på bord och våldför sig på människor i en balsal.

Där har jag svårt att se helheten, då jag mest letar efter grannarna som agerar statister.

Den som tittar riktigt noga kanske rentav hittar sig själv i ”The square”.
