Det finns skäl för Kim Jong-Un att agera som han gör
Mats Larsson

Nordkorea och USA har varit fiender i praktiken sedan den kommunistiska statens födelse 1948. Mindre än två år senare invaderade Nordkorea sin södra granne och mötte snart överlägsna amerikanska styrkor.

Kriget slutade med vapenvila 1953. Nordkorea räddades 1950 av Kina. USA trodde aldrig kineserna skulle ingripa. En historisk missbedömning.

Nordkorea styrs sedan födelsen av dynastin Kim och landet hölls länge under armarna av Sovjetunionen. Det kalla krigets slut fick dock inte fientligheten mellan USA och Nordkorea att upphöra.



LÄS MER: Nordkorea: "Testerna ett gåvopaket till USA"



Och det har varit nära att USA gått till anfall. President Bill Clinton övervägde bombattacker 1994. George W Bush namngav 2003 Nordkorea som en av tre ”ondskans axelmakter” dit han även räknade Irak och Iran.

Nå, vi vet hur det gick med Irak och Saddam Hussein. Nordkoreas ledare Kim Jong-Un har säkert sett den gryniga filmen från Saddams hängning.

Det formella skälet för USA:s invasion var att Iraks påstods ha massförstörelsevapen, kemiska och biologiska. Det fanns inga. Men de finns i Nordkorea.

En annan diktator – Moammar Khadaffi – hade ett eget kärnvapenprogram, men han gick med på att montera ner det efter Irak-invasionen och mot löfte om bättre relationer med USA och väst.

Men när libyerna reste sig 2011 så tog väst snabbt handen från Khadaffi. Det finns en blodig film även på hans sista ögonblick i livet.



LÄS MER: MATS LARSSON: Det är över på en halvtimme



En förhandlare som suttit med i samtal med nordkoreanerna uppgav tidigare i år för the Guardian att nordkoreanerna ställt följande fråga till sina motpartner:

”Skulle amerikanerna ha gått in och gjort vad de gjorde mot Khadaffi, eller mot Syrien, om de haft det vi har?”

Antagligen inte. Så ja, det finns rationella skäl för en hänsynslös diktator som Kim Jong-Un att agera som han gör.

Vi är inte vana vid den här typen av beteende längre. En ledare som avrättar eventuella rivaler och även mördar sin egen bror. Men världshistorien har sett många liknande härskare, även på betydligt närmare håll än Nordkorea.

Skillnaden är förstås att Kim Jong-Un har vapen som kan radera ut en stad. Det faktum att Nordkorea testar sina kärnvapen med provsprängningar och missiltester, är dock i sig inte så underligt.

Nordkorea är fortfarande i utvecklingsstadiet. Även USA och Sovjet genomförde mängder av kärnvapenprov på 1950-talet.

Och det kan ligga i Nordkoreas intresse att visa att de verkligen har kapaciteten. Att visa vilket oerhört pris USA riskerar om Donald Trump beslutar sig för att angripa.



LÄS MER: Detta vet vi om Nordkoreas vätebomb



Men det ska också medges att det är svårt för omvärlden att veta hur rationell Kim Jong-Un egentligen är. Vilka råd får han? Vad vet han om omvärlden? Hur långt anser han att han kan gå med Trump?

Förra veckans robottest och helgens kärnvapenprov tänjer gränserna. Kim Jong-Un vill rimligen inte starta ett krig eftersom han måste inse att det skulle innebära slutet för honom.

Men historien bjuder på många exempel där konflikter startat eftersom ledarna missbedömt situationen. Som sagt, general Douglas MacArthur – den amerikanska befälhavaren i början av Korea-kriget – var säker på att Kina aldrig skulle ingripa, även om han närmade sig den kinesiska gränsen 1950.

MacArthur hade fel. Kim Jong-Un riskerar begå samma misstag.
