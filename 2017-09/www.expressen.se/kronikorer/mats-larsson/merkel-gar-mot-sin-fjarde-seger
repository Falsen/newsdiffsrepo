Merkel går mot
sin fjärde seger
Mats Larsson

Ska vi bena ut förkortningen fedidwgugl först? För det är vad hashtagen är. Inte blir den så mycket mer spännande utläst.

Den står för: ”Für ein Deutschland in dem wir gut und gerne leben” – ”För ett Tyskland som vi bor bra och gärna i”. Försök få plats med det på en basebollkeps!

Det är alltså dags för det sista stora valet i Europa detta supervalår. Ett valår som följer på dramatiken 2016 som gav oss både ett Brexit i Storbritannien och Donald Trump i Vita huset.

Det har inte rått någon brist på spänning hittills i Europa heller. Nederländerna undrade om högerpopulisten Geert Wilders Frihetsparti skulle bli det största. Det blev det inte.

Emmanuel Macron besegrade Nationella Frontens Marine Le Pen i det franska presidentvalet. Men även Macron vände upp och ner på etablerad fransk politik och blev den första presidenten i modern tid som inte tillhör något av de traditionellt stora partierna.

I Storbritannien utlyste premiärminister Theresa May nyval, säker på att hennes ledning i opinionsmätningarna skulle ge henne en storseger. Hon och de Konservativa backade i stället och förlorade sin majoritet.

Som sagt det händer saker i politiken. Det har heller inte rått någon brist på dramatik i Tyskland sedan landet senast gick till val 2013.

Tyskland har öppnat plånboken för att rädda eurozonen, landet har tagit emot över en miljon flyktingar och migranter och sett relationerna med Ryssland försämras rejält över krisen i Ukraina.



LÄS OCKSÅ: Mats Larsson: Kim Jong-Un kan radera stad i USA



Det borde med andra ord ha kunnat vara upplagt för en spännande valkamp i Tyskland. I stället genomlever landet ännu en Schlafwahlkampf – en sömnvalkamp.

Många såg söndagens tv-debatt mellan förbundskansler Angela Merkel och socialdemokraternas partiledare Martin Schulz som den sista chansen att ändra på valvinden. Merkel är en notoriskt dålig tv-debattör och har setts som förlorare i alla de tre valdebatter hon deltagit i inför tidigare val. Detta är hennes fjärde val.



Merkel och hennes CDU har i veckor haft en stabil ledning i mätningarna. CDU/CSU ligger på kring 40 procent. Socialdemokraterna – SPD – den främsta motståndaren ligger runt 15 procentenheter efter.

Så Schulz behövde använda tv-debatten – den enda – för att slå hål på Merkels pansar. Han lyckades inte med det.

Någon duell a la Donald Trump mot Hillary Clinton var det definitivt inte. Det blev mest en seriös, artig debatt på tyskt manér. Tittarna sa efteråt att Merkel klarat sig bäst.

Men det också är svårt för SPD-ledaren att angripa Merkel alltför hårt i frågor som exempelvis migrationspolitiken. SPD har ju suttit i regeringskoalition med Merkels CDU de senaste fyra åren.

Därför satte Socialdemokraterna sitt hopp till Schulz. Han kom utifrån, hade varit talman för Europaparlamentet och alltså inte så inblandad i vad partikollegerna gjort i regeringsställning i Berlin.

Han fick också en rejäl skjuts i mätningar tidigt i våras när han tog över. Men den glädjen blev kortvarig för honom. Tyskarna är i regel rätt försiktiga i sitt val, de föredrar det säkra och beprövade och i dessa oroliga tider så är onekligen Angela Merkel ett beprövat kort. Dessutom kan hon ju peka på en ekonomi som tuffar på och en låg arbetslöshet som är Europas avund.

Merkel har också en förmåga att avläsa opinionen och plocka delar ur motståndarens politik. Hon anstränger sig verkligen för att inte reta någon. Tyskarna kallar det asymmetrisk demobilisering och Schulz har ofta beklagat sig över det.

För ett drygt år sedan kändes hon dock sårbar. Merkel hade rullat tärningen med beslutet att öppna landets gränser för asylsökande från Syrien. Tyskland har tagit emot 1,2 miljoner flyktingar och migranter sedan dess.

Det ledde till hård kritik även från de egna partileden. Framför allt gav det ammunition till högerpopulistiska Alternativet för Tyskland.

Partiet grundades en gång som EU- och eurokritiker men har efter valet 2013 förvandlats till ett invandrarkritiskt parti som nu försöker locka väljare med exempelvis en valaffisch som visar en gravid vit kvinna och rubriken: ”Tyskar tillverkar vi själva”.



LÄS OCKSÅ: Tyskland har godkänt samkönade äktenskap



Ett tag under 2016 var partiet uppe i kring 15 procent i mätningarna. Nu ligger de kring åtta procent, tillräckligt för att ta sig in i den tyska riksdagen men antagligen inte för att spela någon avgörande roll. Det blir dock första gången i modern tid som ett högerpopulistiskt parti tar sig in Bundestag om AfD som väntat får över fem procent.

Merkel avväpnade AfD genom att bland annat sluta ett avtal med Turkiet 2016 som ledde till kraftig minskad invandring. Hon har tuffat till politiken mot de nya invandrarna och betonat vikten av att lära sig tyska och göra det enklare att avvisa dem som fått avslag på asylansökan.

Det finns kort sagt just ingen som tror annat än att Tysklands förbundskansler även i fortsättningen kommer att heter Angela Merkel. Frågan är bara vem hon ska samregera med.

SPD vill helst undvika ännu en storkoalition. Troligare är att CDU sätter sig i koalition med det liberala FDP – som väntas ta sig in i riksdagen igen – och möjligen även med de Gröna.

Det finns dock en joker i valleken 2017. Även den tyska riksdagen har utsatts för hackerattacker och många fruktar att dokument kommer att publiceras någon gång före valet.

Men det ska till något väldigt allvarligt för att rubba Merkel. För vem tror att hon har sådana lik i garderoben.
