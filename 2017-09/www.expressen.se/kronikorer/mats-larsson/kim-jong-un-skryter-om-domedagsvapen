Kim Jong-Un kan
radera stad i USA
Mats Larsson

Signalen om att något hänt i Nordkorea kom på det vanliga sättet. Detta är domedagsvapen kraftiga nog för att kännas som jordskalv.

Skalvet mätte 6,3 på Richter-skalan denna gång. Kim Jong-Un senaste finger till omvärlden, det senaste i en lång rad provokationer.



LÄS MER: Världen rustar upp efter Nordkoreas kraftiga vätebomb



Kärnvapenestet är naturligtvis i sig skrämmande nog. Ännu en påminnelse om att Kim Jong-Un inte bara skryter tomt, han är verkligen beväpnad med kärnvapen, möjligen nu även med det värsta vapnet av alla, en vätebomb, den mest förödande typen av kärnvapen.

Det var en sådan Nordkorea påstod sig ha bara några timmar innan marken skakade. Kim Jong-Un var på besök på landets Kärnvapeninstitut och den statliga nyhetsbyrån publicerade samtidigt några bilder på honom.

Det är bilder som garanterat ger Donald Trump och USA svår huvudvärk. För där står Kim Jong-Un intill det som sägs vara just en vätebomb. I bakgrunden syns spetsen på en missil.



LÄS MER: Margot Wallströms oro efter kärnvapentestet: "Äventyrar freden"



Bomben påstås kunna placeras på Nordkoreas nya robotar, missiler som även kan nå den amerikanska kontinenten och städer som Chicago eller Los Angeles.

Det är första gången Nordkorea på bild visat upp detta. Var säkra på att bilderna just nu analyseras för fullt av den amerikanska militären.

Nordkorea hävdade redan i fjol att landet utvecklat en vätebomb, men utländska experter var då skeptiska. Explosionen vid fjolårets test - senaste gången Kim Jong-Un provsprängde - ansågs inte stark nog.

Även i fjol valde Nordkorea att genomföra kärnvapenprovet strax efter att USA och Sydkorea hållit en stor militärövning i Sydkorea. Den hålls i augusti varje år och även årets övning väckte kraftiga reaktioner från Nordkorea.



LÄS MER: Detta vet vi om Nordkoreas vätebomb



I förra veckan provsköt Kim Jong-Un en medeldistans robot som flög i flack bana över den japanska ön Hokkaido. Flyglarmet gick där. FN:s säkerhetsråd fördömde testet, men sånt har aldrig påverkat Kim Jong-Un.

En viktig skillnad mot i fjol är att då hette USA:s president Barack Obama. Han talade om ”strategiskt tålamod” med Nordkorea.

Nu heter presidenten Donald Trump. En betydligt mer oförutsägbar ledare. Han och hans administration har gjort klart att tålamodet nu är till ända.

Trump har hotat Nordkorea med ”eld och vrede av ett slag som världen aldrig skådat”, han har signalerat att USA är ”laddat och klart” för militära aktioner om Nordkorea fortsätter med sina aggressivitet och tester.



LÄS MER: Här är Nordkoreas mystiska specialförband



Trumps första reaktion på kärnvapetentestet kom via twitter och var förhållandevis återhallsam. Han kallade Nordkoreas aktioner för ”väldigt fientliga och farliga”. Alla kan hålla med om det. Han noterade dock också att avspänningspolitik inte fungerar mot landet.

USA har sedan länge olika militära planer för en konflikt på den koreanska halvön. Problemet för Trump är att datasimuleringarna visar att de mänskliga förlusterna skulle bli enorma.

Bill Clinton hade planer på att bomba Nordkorea redan 1994 men avstod när han blev informerad om att minst en miljon väntades dö, när Nordkorea svarade med angrepp mot Söul.

Och det var innan Nordkorea hade kärnvapen. Kim Jong-Un kan nu radera ut Söul och Tokyo med sina domedagsvapen. Möjligen även en stad i USA.

Så ja, världen vaknar ännu en gång upp till dåliga nyheter från Nordkorea. Men det är bilderna som verkligen skrämmer.
