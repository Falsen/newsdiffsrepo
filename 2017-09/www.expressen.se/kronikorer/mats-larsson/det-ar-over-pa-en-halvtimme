Det är över på
en halvtimme
Mats Larsson

Nordkorea genomförde i helgen sitt sjätte och hittills kraftigaste kärnvapentest. Bomben tros ha varit på cirka 100 kiloton.

Det kan jämföras med bomben som USA fällde över Hiroshima 1945. Den var på 15 kiloton. Den dödade 80 000 människor.

Detta är domedagsvapen, kraftiga nog att i praktiken utplåna en amerikansk storstad. Det är förstås det som ger Vita huset huvudvärk.

Vi vet inte hur kapabla nordkoreanerna egentligen är. Själva hävdar de att de numera har vätebomber som kan placeras på interkontinentala robotar, missiler som kan nå den amerikanska kontinenten.



Få tror att Nordkorea oprovocerat skulle angripa USA. Det vore självmord för Kim Jong-Un. USA:s försvarsminister James Mattis konstaterade efter det senaste kärnvapentestet att Nordkorea kan utraderas.

Så en nordkoreansk attack skulle antagligen komma som en reaktion och upptrappning. Säg att Nordkorea skjuter en robot mot Guams närhet och att den av misstag slår ner på ön.

Donald Trump kan i ett sånt läge känna sig tvungen att slå till militärt som svar. Därifrån kan saker och ting snabbt spåra ur.

Det är Sydkorea - och möjligen Japan - som riskerar betala det högsta priset om Nordkorea slår tillbaka med kärnvapen. Det finns också amerikanska militära mål där.

Och om det stämmer att Nordkorea redan har interkontinentala kärnvapenrobotar så kan inte ett angrepp mot amerikanska städer uteslutas heller. Nordkorea lär om inte annat ha möjligheten inom en snar framtid.

Kim Jong-Un har för övrigt redan publicerat en dödens karta över potentiella städer i USA. Det skedde redan 2013 och visar måltavlor som Washington DC, San Diego (USA har en stor flottbas där) och Hawaii.

En sak är säker. Vid en eventuell attack så går allt väldigt snabbt. En dryg halvtimme från start till detonation.

Amerikansk radar och satellit kommer på någon minut att ha fångat upp missilstarten. Men det tar några minuter innan president Donald Trump kommer att få larmet. Runt tio minuter.

Han har inte lång tid på att sig att bestämma ett svar. Det är en orsak till varför USA:s president ensam har kontrollen över sitt lands kärnvapenarsenal.

USA kommer att försöka skjuta ner roboten. Eller robotarna om Nordkorea sänder fler. Det är inte lätt. Det är som att träffa en gevärskula med en annan gevärskula.



USA har ett markbaserat anti-robotsystem - GDS - med robotar i bland annat Alaska. De har vid test träffat målet ungefär varannan gång. Så fler kommer att behöva skjutas upp för att skjuta ner en nordkoreansk missil.

Och om de missar och kärnvapenstridspetsen fungerar som det är tänkt? Ja, någon tid att evakuera invånarna i säg New York finns inte. Bulletin of Atomic Scientists publicerade i juni i år ett scenario där en atombomb på 10-15 kiloton - Hiroshima klass - detonerar över Manhattan.

Resultat: mellan 75 000 och 100 000 döda på någon sekund. En bomb på 30 kiloton skulle döda cirka 700 000 omedelbart.

Bomben som Kim Jong-Un sprängde i söndags tros alltså ha varit på upp till 100 kiloton. Han poserade intill den på en bild som publicerades några timmar före detonationen.

Det var inte så länge sedan Nordkorea och dess ledare betraktades som dåliga skämt, som porträttet av Kim Jong-Uns pappa, Kim Jong-Il, i satirfilmen ”Team America: World Police”.

Nå, ingen skrattar längre.
