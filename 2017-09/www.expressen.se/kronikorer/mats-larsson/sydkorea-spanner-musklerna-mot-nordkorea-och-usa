Sydkorea spänner musklerna
mot Nordkorea – och USA
Mats Larsson

Det blev Sydkoreas tur att provskjuta en robot i går kväll. Ett svar på Nordkoreas kärnvapentest, en påminnelse om att Sydkorea kan avlossa robotar mot Nordkoreas kärnvapenanläggningar.

Övningen kom bara några dagar efter att Sydkorea också övat flyganfall för att med kraftiga bomber försöka slå ut Kim Jong-Un personligen. Även för de luttrade sydkoreanerna så väcker de senaste dagarnas händelser oro.

Men det är inte bara Kim Jong-Uns agerande som vållar huvudbry. Även USA:s president Donald Trump agerar på ett sätt som Sydkorea inte är vant vid.



LÄS MER: Detta vet vi om Nordkoreas vätebomb



Ta den amerikanske presidentens Twitterflöde efter Nordkoreas kärnvapentest i söndags. Där fanns förstås hård kritik mot Nordkorea, men presidenten riktade denna dramatiska dag tuffa ord till sydkoreanerna:

”Sydkorea finner, precis som jag sagt åt dem, att deras tal om avspänning med Nordkorea inte fungerar. De förstår bara en sak.”

Trump twittrade även om Kina, men den fränare kritiken riktade han mot landets viktiga allierade. Det finns cirka 25 000 amerikanska soldater i Sydkorea och de har funnits där sedan Koreakriget.

Sydkoreanerna har ingen högre uppfattning om Donald Trump. Landets nye president Moon Jae-In – han valdes i maj – gick bland annat till val på att hålla en kritisk attityd till honom.

Deras relation är fortsatt inte den bästa. Sedan Nordkorea provsköt en robot i förra veckan som gick över Japan så har Trump talat med Japans premiärminister Shinzo Abe tre gånger, men med Sydkoreas Moon Jae-In har han bara samtalat en gång.



LÄS MER: Världen rustar upp efter Nordkoreas kraftiga vätebomb



Trump trappade själv under augusti månad upp den verbala retoriken mot Nordkorea. Moon Jae-In har dock förespråkat avspänning med nordkoreanerna och sa i ett tal att USA inte får inleda militära aktioner utan Sydkoreas tillstånd.

Det är bland annat sådant tal som Trump nu reagerat mot i sin tweet. Men det är också samme Trump som själv tidigare sagt att han skulle vara ”hedrad” att få möta Nordkoreas Kim Jong-Un. Han har också kallat den nordkoreanske ledaren för en ”smart kille”.

Precis innan Nordkorea genomförde söndagens kärnvapentest så kom dessutom signaler från Washington att Trump vill riva upp det frihandelsavtal som USA slöt med Sydkorea 2007.

Trump är som bekant kritisk mot handelsavtal som han anser missgynna USA. Detta avtal är ett i raden.

Men han kunde kanske valt en bättre tidpunkt än just dessa dagar för att trappa upp en handelskonflikt med Sydkorea. Så det är kanske inte så underligt att sydkoreanerna inte riktigt vet vad de ska tro om USA längre.

Det är för många sydkoreaner ett skrämmande tillstånd. Det hade räckt med en nyckfull ledare.
