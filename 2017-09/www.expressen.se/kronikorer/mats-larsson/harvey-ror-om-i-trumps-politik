Harvey rör om
i Trumps politik
Mats Larsson

Texas har aldrig skådat något liknande. Knappast USA heller. Översvämningarna efter orkanen Harvey och omfattningen av regnet beskrivs nu som en händelse som bara inträffar en gång vart 1 000:e år.

Och det är något som politikerna i Washington snabbt måste börja titta på när kongressen återsamlas den 5 september.

Det har varit en minst sagt tuff sommar för president Donald Trump och september väntades bli en kritisk månad på den politiska fronten. Finansieringen av federala program går ut i slutet av månaden och kongressen måste höja utgiftstaket och möjliggöra nya federala lån om inte verksamheten ska avstanna.

Och stänga ner den federala verksamheten är precis vad Trump tidigare hotat med att göra om kongressen inte går med på att inkludera finansiering av hans planerade murbygge mot Mexiko. Den som han lovade att Mexiko skulle betala. Ja, ehmm.



LÄS MER: Dödssiffran stiger – ny storm på väg



Men republikanerna i kongressen har nu efter Harvey fått annat att tänka på. Eller som William Hoagland, en rådgivare till republikanerna i senaten, uttrycker det för New York Times.

– Sanningen är att de inte behöver pengar för att bygga en mur i Texas, men däremot för att bygga upp Texas kust.

Och det kommer att kosta. Enorma belopp. Harvey kan komma att bli dyrare än orkanen Katrina som översvämmade New Orleans 2005.

För Trump är det också viktigt att nu framstå som en effektiv ledare och president i dessa naturkatastrofens tider. Det skulle knappast se bra ut att hota med att stänga ner federala organ om han inte får pengar till sin mur.

Det är i regel republikanerna som vill minska i de federala utgifterna. En del gör inte ens undantag för katastrofhjälp. Senator Ted Cruz röstade emot höjda anslag efter att orkanen Sandy drog fram över den amerikanska nordöstkusten 2012.

Men nu är det Ted Cruz egen hemmadelstat Texas som drabbats. Så nu låter det annorlunda. Han kämpar för mer federala pengar till Texas och har förstås fått kritik för hyckleri.



LÄS MER: Stormen Harvey höjer det svenska bensinpriset





President Trump höjde under sommaren sitt tonläge även mot republikanska allierade i kongressen. Harvey ger honom nu en chans att i alla fall i denna fråga arbeta mot samma mål.

Det blev också en sommar då en lång rad personer i Trumps Vita hus avgick eller fick sparken. Namn som Reince Priebus, Sean Spicer, Steve Bannon.

Det är långt ifrån omöjligt att det kommer mer avhopp. Enligt Washington Post så börjar utrikesminister Rex Tillerson också fundera på att byta jobb. Han uppges ha beklagat sig för Vita husets nye stabschef John Kelly.

Den ekonomiske rådgivaren Gary Cohn kritiserade Trump för hur presidenten handskades med oroligheterna i Charlottesville, och kan sitta löst även han. Trump uppges inte vara glad över kritiken.

Ja, han är även irriterad på John Kelly, enligt Washington Post. Trump känner sig för hårt styrd när Kelly tagit kontrollen över vilka som har tillgång till presidenten i Ovala rummet.

Hösten börjar nu. Den lär bjuda på en hel del överraskningar från Trumps Washington.
