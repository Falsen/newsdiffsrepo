Hade hon kunnat vara annorlunda? Hade jag?
Cecilia Hagen

Istället för att lyssna till nyheterna har jag ägnat mig åt Åsa Mobergs memoarbok ”Livet”. Jag har sträckläst den. Jag har inte kunnat lägga den ifrån mig. Det finns så mycket i den som kommer åt ömma punkter i mig. Och så mycket som får mig att minnas sådant jag inte hade kommit ihåg på egen hand.

Vi är lika gamla. Ska jag vara noga så är hon ett år yngre än jag, ändå har jag alltid varit övertygad om att hon är flera år äldre. För att hon förekom långt före mig i spalterna. För att hon hade jättebyline innan ordet ens var uppfunnet. För att hon var så politiskt stridbar. Själv har jag verkat i det mer ofarligt underhållande facket.

Jag känner henne inte, trots att Stockholms journalistvärld är, eller framför allt var, så liten och trång. Mellan Expressen och Aftonbladet var skotten vattentäta.

Jag har träffat henne på ett eller annat 50-årskalas för tjugo år sen. Jag intervjuade henne när hon skrev sin bok om Florence Nightingale 2007. Och då sa hon följande om att krönikera:

– När jag var en ung krönikör fanns det ett väldigt sug efter vidriga elakheter, från läsekretsen och redaktionen. Alla blev jätteglada när man klippte till med något riktigt tarvligt. Jag hade ganska svårt för det, även om jag gjorde det.

– Nu har jag inget forum där jag kan avbörda mig spontan ilska och det är så sällan den där sortens känslor överlever någon längre tid. Dessutom har jag fått mycket mer respekt för hur svårt det är att vara människa, jag är väldigt lite lagd åt att vara elak nu för tiden.

I just detta kan jag känna igen mig. Och i så mycket annat. I att vara grym mot sin mamma. Hon kallar det mammahatet, att det låg i tiden. Och jag skruvar på mig när jag läser om det. Om hur välmenande hennes mamma alltid var, om hur välmenande min arma mamma alltid var. Och om hur vi bemötte dem. Låg det i tiden? Åsa var så hård mot sin mor, jag var så hård mot min. Hade hon kunnat vara annorlunda? Hade jag?

Det svider.

Hon börjar snora lite när hon talar om det i radion och intervjuaren ser till att snorandet fortsätter en stund. För tillfället verkar intervjuare i alla hörbara medier inte nöjda förrän de fått den intervjuade att börja hulka eller åtminstone bli tårögd. Det är rätt avskyvärt.

Hon tycks ha och ha haft så många mycket nära vänner, Åsa Moberg. När hon blev änka fanns de där, de kom och bodde hos henne långa tider, hon behövde aldrig sova ensam trots att hon bodde på en liten otillgänglig ö i Dalarna.

Hade jag haft det likadant om jag varit i hennes situation? Har jag varit en sämre vän än hon?

Ungefär 1980 fattade hon beslutet att aldrig mer tala illa om andra. Vi journalister är annars bra på det. Hon kom fram till att skitsnack ofta var mycket roligt, men att den som baktalar människor blir minst lika baktalad själv.

Hon har med framgång avstått från det nöjet sen dess. Och jag känner att nu är det dags att följa detta kloka råd.

Läs hennes bok, tycker jag. Om inte annat så för de oväntat fina naturskildringarnas skull!
