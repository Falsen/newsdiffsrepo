Ovanligt att kungligheter
berättar så öppenhjärtigt
Karin Lennmor

Dramatiska utspel mot drottning Margrethe.

Demonstrationer i form av att skolka från kungliga fotograferingar, till och med sin hustrus födelsedag.

Och så dråpslaget när han deklarerade att han inte vill begravas bredvid sin fru på den kungliga begravningsplatsen i Roskilde Domkirke.

Prins Henriks utfall saknar motsvarighet i Europas kungliga historia, säger den danske historikern Lars Hovbakke Sørensen.

Det hör ju faktiskt inte inte till vanligheterna att kungligheter går ut och kritiserar varandra så offentligt.



Först tänkte jag att han bara en ordinär, sur, gubbe.

Så här har det nämligen pågått i flera år, Henrik ville bli kung av Danmark, fick nej … och så drog hela cirkusen i gång.

Han är nu 83 år och under sommaren började det, efter de allt mer aggressiva uttalanden om sin hustru, pratas om att det faktiskt handlade om att prinsen var sjuk.

Och under onsdagen fick spekulationerna ett slut när drottning Margrethe själv beslutade att via danska hovet berätta om makens allt mer försämrade sjukdomstillstånd: Han är dement.



Jag känner en viss ömhet efter detta besked.

Det handlade alltså inte om sura prinsgemåler och sårad manlig stolthet – det handlade om en helt vanlig människa som drabbats av demens, och som nu ännu mer måste dra ned på sina offentliga framträdanden.

Det är ovanligt att kungligheter går ut så öppenhjärtigt och berättar. Men kanske kan danska hovets beslut hjälpa och påverka förståelsen för demenssjukdomar.

Enligt Socialstyrelsen finns över 160 000 demenssjuka bara i Sverige, och i takt med att vi blir äldre ökar förstås antalet människor som insjuknar. 2030 beräknar man att antalet demenssjuka är 270 000 i Sverige!



Ibland är det nyttigt – särskilt för oss som skriver och jobbar med kungligheter – att påminnas om att de faktiskt också bara är av vanligt kött och blod. Respekt till den danska kungafamiljen som så öppet gick ut och berättade. Nu förstår vi bättre anledningen till Henriks beteende.

Vad kommer att hända nu? Kanske dags för generationsskifte i danska kungahuset? Jag hoppas och tror att drottning Margrethe tar sig en funderare och ganska snart avstår tronen till kronprins Frederik.

Han är klart förberedd, 49 år gammal och stadgad fyrbarnsfar. Dessutom är han och kronprinsessan Mary nästan lika älskade av danskarna som mamma drottningen.

Och Margrethe, hon borde flytta ned till familjens vinslott Château de Cayx i Frankrike och försöka få några värdefulla år med prins Henrik. Det är båda värda.
