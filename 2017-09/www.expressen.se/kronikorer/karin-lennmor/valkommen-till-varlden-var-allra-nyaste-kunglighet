Välkommen till världen,
vår allra nyaste prins
Karin Lennmor

Carl Philip och Sofia och storebror Alexander har fått en ny liten familjemedlem. Man kan verkligen prata om babyboom i svenska kungahuset, det är det sjätte barnet som föds på bara fem år.

Den nye prinsbabyn är en liten kille som föds med silversked i munnen. Efterlängtad av sina föräldrar förstås och med framtiden, kanske inte utstakad men väl, tryggad.



LÄS ÄVEN: Prinsessan Sofia och prins Carl Philip har fått barn igen



Att vara andrabarn lär vara betydligt mer avslappnat än att vara förstfödd, åtminstone enligt studier från universitetet i Illinois. Andrabarnet blir ofta en rättvis fredsbevarare, bra på att kompromissa och förhandla, en social person med många vänner.

– Jag tror syskonen kommer att ha mycket glädje av varandra, sa Sofia före förlossningen.

Snart, på konseljen, kommer vi att få veta lillprinsens namn. Storebror Alexanders namn var ju rätt otippat och det tror jag denne lille killes tilltalsnamn blir också. Någonting i tiden som passar in 2017, kanske ett namn med internationell klang.

Av alla namn som föreslagits i förväg tror jag mest på Wilhelm, det känns lite som Carl Philips och Sofias stil. Andra pojknamn på tapeten har varit Carl Johan, Walter och Folke. Vi får se…



LÄS ÄVEN: Välkommen! Här är ditt syskon och kusiner



Dopet får vi också vänta på, Bernadottebarnen är alltid i tremånadersåldern när det är dags för dop i Slottskyrkan. Det skulle alltså bli december-dop, men jag tror kungafamiljen avvaktar till över julhelgerna och döper prinsen i januari istället.

Barnkammaren på övervåningen på Villa Solbacken står klar sedan länge. Babykläder finns i mängder sedan Alexanders spädbarnstid. Carl Philip och Sofia är överhuvudtaget noga med att återanvända. Den gamla Emmaljunga-vagnen är framtagen och klar att börja rulla igen.

Som nummer sex i den svenska tronföljden får nya prinsen ett ganska avslappnat och fritt liv. Med uppväxt på Djurgården, dagis i samma område, förmodligen på societetsförskolan Lilla Kvickjokk. Och så småningom en skolgång i den helt vanliga svenska grundskolan. Han kommer också kunna bestämma yrkesval själv och odla sina egna intressen. Det låter så självklart för oss, men glöm inte att det här handlar om vårt kungahus. Och att det inte ens för 50 år sedan var en självklarhet att kunna leva ett vanligt liv som kunglig. På sin höjd behöver lillprinsen visa upp sig på slottsbalkongen när farfar kungen fyller år.



LÄS ÄVEN: Skicka din hälsning till prinsessan Sofia och prins Carl Philip



Men vi kan glädja oss åt att få se honom i andra sammanhang, på sociala medier! Kungahuset är numera generösa med att bjuda på bilder på både Facebook och Instagram.

Det är stora skillnader mellan Bernadotte-kusinerna. Prinsessan Estelle ska ju en dag bli Sveriges drottning och på det sättet är hennes liv förutbestämt. Men de andra barnen; Oscar, Leonore, Nicolas, Alexander och så nyprinsen – hela det här gänget kommer lyckligtvis att kunna ägna sig åt vad de själva vill. Och även om nyaste prinsen just blir prins – kan han säkert avsäga sig den titeln som vuxen, om han vill.

Vi är också nyfikna på vilket hertigdöme vår nye prins får. Ett tips – det kommer nog att stå mellan Dalarna och Öland. Inget av dessa landskap är hertigdöme just nu. Men båda spelar stor roll i Carl Philips och Sofias liv.

Många barn i kungahuset ger trygghet och stabilitet åt monarkin såklart. Kanske pustar dessutom prinsessan Madeleine ut en smula – i och med Carl Philips och Sofias nyfödde pojke, blir hon nu nedputtad ytterligare ett steg i successionsordningen till förmån för den nya prinsen.

Sjätte Bernadotte-babyn på fem år.

Jag ser bara en liten varningsflagg i framtiden. Det finns nämligen bara sju stycken prins- och prinsesskronor bland riksregalierna i svenska kungahuset. Hur löser man det sedan? Vi vill ju ha ännu fler gullungar i kungahuset!
