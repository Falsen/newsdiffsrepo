Prins Carl Philip och Sofia
gjorde det oväntade – igen
Karin Lennmor

Till och med kungen själv verkade lite nyfiken och överraskad över namnvalet på sjätte barnbarnet, även om han förstås visste i förväg…

Gabriel Carl Walther.

Fina namn men varför blir det sådan hype innan de offentliggörs?

Vi i medierna blir som tokiga och kommer med massor av mer eller mindre sannolika namnförslag. Folk satsar pengar i spelföretagen.

Och nästan aldrig slår tipsen och förslagen in…

Carl Philip och Sofia hade bestämt sig i förväg; blev det en pojke skulle han heta Gabriel.

– Det är svårt att hitta på ett bra namn, man vet ju inte om namnet passar ihop med personen, sa Carl Philip i helgen. Men jag tycker vi valt ett bra namn.



LÄS MER: Därför heter prinsen Gabriel Carl Walther



Och pappa Carl Philip kan säkert vara lugn.

– Jag har precis tittat på prinsen och han är en liten Gabriel, försäkrade statsminister Stefan Löfven.

Carl Philip och Sofia visade redan med namnvalet till först-födingen Alexander, att de ville ta sina egna fria beslut och inte fastna i nåt stelt kungaprotokoll. Förstanamnet var helt oväntat då liksom nu, men prinsparet har berättat att de gärna väljer namn med internationell klang, passande vårt globala samhälle.

Farföräldrarna kungen och drottningen hade inte kommit med påtryckningar, det finns inte längre några ”måsten” i kungliga namnval. Men andranamnet Carl är ju en hyllning till farfar själv, och Walther hette prins Carl Philips morfar.

Sen måste vi naturligtvis gratulera Ylva Thörn, landshövding i Dalarna! Det var ju Dalarna lille prins Gabriel fick som sitt hertigdöme.

När en liten kunglighet blir hertig- eller hertiginna i ett landskap betyder detta alltid ett litet extra turist-uppsving. Och valet av landskap var ganska givet, Dalarna är ju prinsessan Sofias hemlandskap och den lilla familjen tillbringar mycket tid där.



LÄS MER: Kungens hyllning till Carl Philip och Sofias kärlek



Alexander och Gabriel, fina namn båda två. Och pojkarna är dessutom, vad man i läkarvetenskapen kallar, psuedotvillingar. Det skiljer bara 16 månader i ålder mellan dem.

En smärre mardröm för småbarnsföräldrarna kanske, med två blöjbarn, två ”skrikisar” på natten, två småkillar som ännu inte kan gå.

Men vad kul för killarna när de växer upp, när de kan dela samma intressen, ha samma vänner, följas åt genom livet.

Välkommen prins Gabriel – den senaste topprekryteringen i det kungliga fotbollslaget kungen alltid drömt om.
