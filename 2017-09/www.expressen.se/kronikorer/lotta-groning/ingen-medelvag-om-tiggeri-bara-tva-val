Ingen medelväg om
tiggeri – bara två val
Lotta Gröning

Levde vi i en idyll då? Givetvis fanns det fattiga människor även på 90-talet, men folkhemsideologin var så stark och välfärdssamhället tog hand om människor, och de som ramlade utanför talade ingen om. I dag är tiggeriet vardag.

Tiggarna finns överallt, över hela landet. Finns det en affär som många besöker, så finns det en tiggare. Uppgifterna om att tiggeriet är organiserat blir allt fler, ligor med säte utomlands utnyttjar fattiga människor. Jag har pratat med tiggare här i Bergslagen som inte vågade säga sina namn som pratade tyst om sin situation och som inte visste på vilken ort de befann sig.

Det är fattiga människor som utnyttjas och far illa, som blir av med huvuddelen av de pengar de fått av förbipasserade. Det är människohandel det är frågan om. I dag börjar också den största rättegången någonsin om den organiserade brottsligheten och tiggarna. Det är människor från Bulgarien som kom hit till Bergslagen med löften om byggjobb, men i stället tvingades de tigga på gatorna. De fick redan betald men sedan tvingades de först tigga ihop skulden. Tre män har tjänat miljoner på att utnyttja dessa människor. De står nu åtalade för människohandel.



LÄS MER: Regeringen vill prata tiggeriförbud med M



Men det finns också tiggare som kommer hit på egen hand i hopp om att få pengar till barnen och bostaden hemma. Det är deras bästa chans till ett bättre liv. Trots utsatthet och förnedring är tiggeriverksamheten en lönsam affär och vi svenskar är väldigt givmilda.

Länge har diskussionen om tiggeriet varit en het fråga. Flera kommuner har infört förbud mot tiggeri men fått bakläxa på det. Andra kommuner är på väg att införa tiggeriförbud. Det handlar inte bara om att många tycker att det är jobbigt att se dem, på många håll har effekten också blivit sanitär olägenhet.

De har ingenstans att bo utan måste leva på gatan eller flytta in på ödetomter. Flera partier diskuterar frågan om tiggeri. Inför kongressen i våras sa den socialdemokratiska partiledningen att de ska skärpa lagstiftningen men inte förbjuda tiggeriet. Men ansvarig minister Åsa Regnér har talat om att hon inte ger pengar till tiggare och hon uppmanar andra att göra det samma. Istället ska vi ge pengar till hjälporganisationer.



LÄS MER: DEBATT: Tiggeriförbud är inte lösningen



I dag har Moderaterna gått ut med att de helt vill förbjuda tiggeriet. Ett starkt skäl till detta är att tiggeriet är en väg in i landet för den organiserade brottligheten. Sverige har onekligen problem med den organiserade brottligheten. Moderaterna har rätt när de konstaterar att det är för lätt att vara kriminell i Sverige. Vare sig regering, riksdag eller polisen har någon kontroll över den organiserade brottligheten. På många områden lever människor i vad som liknar laglöst land. Vi har med andra ord ett enormt problem. Men allt kan inte skyllas på tiggeriet.

Motargumentet är att vi inte kan lagstifta bort fattigdom. Men för att motverka fattigdom krävs ett samlat grepp. Fattigdomen i de länder varifrån tiggarna kommer är enorm, lägg dessutom till att det ofta är folkgrupper som är förföljda, utsatta och hotade. EU har ett stort ansvar i den här frågan, tiggeriet finns i alla länder och det krävs ett samlat grepp. Redan i dag har länder som Rumänien fått EU-pengar för att ta itu med fattigdomen men lite har hänt.

Så vad gör vi i Sverige? Försöker vi lagstifta bort fattigdomen och låta tiggeriet stämplas som organiserad brottlighet? Eller accepterar vi att tiggarna finns och hjälper dem med uppehälle när de är i landet? Det finns ingen medelväg.
