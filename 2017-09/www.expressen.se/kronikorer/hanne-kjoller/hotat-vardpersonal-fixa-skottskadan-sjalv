Hotat vårdpersonal?
Fixa skottskadan själv!
Hanne Kjöller

Den här krönikan handlar inte om skattepengar som förslösas i diverse meningslösa sociala projekt som aldrig utvärderas. Eller om kommunala tjänstemän som är så förtjusta i sina handlingsplaner och modeller att de struntar i att de inte fungerar.

Denna text berör inte alls ­eventuella svek och brister från kommun och stat. Den handlar om sjukvården. Och den har då rakt inte svikit kriminella som skjuter varandra. Jag undrar om folk vet vad som händer när larmet går en sen fredagskväll om att en 20-årig man blivit skjuten i bål och huvud.

Fattar människor hur många superspecialiserade kirurger som då lämnar säng­värmen hemma och kastar sig iväg till operation? Förutom ett tiotal specialistläkare och sjuksköterskor i tjänst på sjukhuset, kan överläkare från trauma, neuro, ortopedi, angio, kärlkirurgi, thorax, plastik, öron och ögon ringas in. Samt annan specialistutbildad personal.

LÄS MER: Nej, ett foster är inte en människa

Om det finns några som svikit så är det snarare kriminella som valt att ställa sig utanför ett system där man bidrar efter förmåga och får efter behov. Och som istället för att vara tacksamma över sjukvårdens mangranna uppställning i skarpt läge svarar med att hota personal och skrämma medpatienter.

SVT har i flera nyhetsinslag visat hur skadade gängmedlemmar och deras följe terroriserar anställda. ”Helt oacceptabelt”, konstaterar justitieminister ­Morgan Johansson (S).

Regeringen vill därför att riksåklagaren ser över straffsatserna för hot mot personal inom vård och socialtjänst. Justitieministern säger till SVT ”Jag ser framför mig att samhället genom straffsatserna ska signalera att vi tar det här på stort allvar.”

Frågan är bara vilka som uppfattar dessa signaler. Och låt mig gissa att den multi­kriminella som ligger i sjuksängen eller står bredvid inte bryr sig ett vitten. Han vet att ett olaga hot sannolikt kommer att konsumeras av den ansamling andra grova brott som ofta finns på hans CV.

LÄS MER: De kräver ett arbete som de inte vill utföra

Att förvägra skjutna kriminella vård efter behov är varken möjligt eller önskvärt. Skottskadade gängmedlemmar ska behandlas som alla andra. Men tyvärr är det just det som inte sker.

För av alla andra – som inte tvångsvårdas eller vars beteende kan förklaras medicinskt – avkrävs någon form av civiliserat uppträdande för att inte köras på porten. Till och med personer som har ”medicinska skäl” kan slängas ut. En bekant berättade hur hennes cancersjuka mamma med metastaser i hjärnan ”straffade ut sig” från kliniken genom att vid upprepade tillfällen röka på rummet.

Och om vårdinrättningar tar sig rätten att göra sig av med stökiga patienter som inte förstår vad de gör (vilket kan ifråga­sättas) – varför ska de då inte göra sig av med de stökiga som förstår vad de gör?

Ingen ska dömas på förhand och något kollektivt portförbud kan det förstås inte bli tal om. Det är mot individer, inte ­grupper, som vården måste agera.

Men, säger kanske någon, den skott­skadade 20-åringen i sjukbädden är kanske inte färdigbehandlad. Nej, så kan det vara. Men en vuxen människa som tillräckligt kry för att leva rövare på ett sjukhus är också tillräckligt frisk för att ta ansvar för sina handlingar.
