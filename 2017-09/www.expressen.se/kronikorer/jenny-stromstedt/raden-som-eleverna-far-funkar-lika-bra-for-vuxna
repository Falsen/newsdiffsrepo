Råden som eleverna får
funkar lika bra för vuxna
Jenny Strömstedt

Det behövs inte mer.

Det kan vara allt.

Sedan återigen förmörkelse, en diffus motighet, och axlarna åker på ett märkligt sätt upp i stället för ner av tyngd­lagen. På föräldramötet berättar lärarna att prestationsångesten är stor bland eleverna och ger oss råd hur vi ska hantera barnens kommande skolår. De 342 andra föräldrarna ser gamla och trötta ut tills jag inte kan låta bli att fippla med mobilen samtidigt som rektorn talar om hur uselt det är för inlärningen att fippla med mobilen, och slår på kameran i spegelläge underifrån och inser att jag också ser ut som en sorgset stirrande Shar pei, en hund med bekymrad blick berömd för sina hudveck.

Jag drar i väg ett sms till tonåringarna med en sammanfattning av powerpointen som säger vilken inställning lärarna vill att de ska ha till skolarbetet.

LÄS MER: Att äta sig till en för tidig död är ett val

Vi kommunicerar gärna digitalt, även när alla är hemma. Det står:

✓Du är i skolan för att lära, inte för att visa att du redan kan.

✓Du lär dig mer om du vågar fråga.

✓Konstruktiv kritik är en del av lärandet, inte ett straff.

✓Klasskompisarna är en tillgång, inte en måttstock.

✓Själva insatsen, hur och hur mycket du pluggar, hjälper dig i arbetet.

Det är livsråd värda att säljas i ram på närmsta inredningsboutique.

Punktlistan kunde lika gärna vara riktad till mig, eller alla andra medelålders som skruvar sina värkande kroppar på de obekväma träbänkarna och försöker låta bli att tänka på jobbet som inte är klart, nedskärningar och om det går att begära mer av livet.

Det enda som haltar är punkt ett. Yrkeslivet kräver visserligen kunskap, men leveransen blir rimligen bättre om man lyckas se varje dag som en läroprocess i stället för en prestation. I övrigt verkar det ha hänt oroväckande lite sedan gymnasiet.

Utan spaning ingen aning för att citera saliga faster Maj. Det är bara att räcka upp handen på nästa frukostmöte. Konstruktiv kritik uppfattas fortfarande bara som kritik, men med stigande ålder är de flesta bara sura i en halvtimme innan de inser att det ligger något i synpunkterna.

LÄS MER: Det finns roligare saker att göra för dina pengar

Andras framgång applåderas moget med mer generositet än i tonåren, men vi sitter fortfarande som Shar peier och dreglar över sociala medier och vecken blir ännu skrynkligare för varje vacker bild av de andras liv som fladdrar förbi.

Vid närmare scrollning, som sker samtidigt som rektor berättar att läraren bestämmer när mobilen får användas i klassrummet, inser jag att de enda feedar jag inte får stresspåslag av är vänner som uppdaterar sällan med korniga bilder på ovanligt lyckad köttfärssås.

Jag avföljer därför omedelbart 15 personer som är fokuserade på kändisbröllop, och lägger till ett konto om friluftsliv i fjällen med en idé om att träd är lugnande för själen.

Återstår förhoppningen att den insats vi puttar in i våra liv får effekt på resultatet. Det gäller bara att veta vad som ger utdelning för en själv, vad som lättar tyngden och leder mot ljuset. Vinägerchips med holidaydip kanske. Det är ändå lördag.

Må lättnaden befria alla åldrar.

LÄS MER: Kvinnor som inte hatar alla muslimer ska våldtas enligt nättrollens logik
