Tiggare som sjunger samtidigt borde komma undan förbudet
Jenny Strömstedt

Köp något gott också, hade hon sagt och jag tog för mig en chokladkaka som tillsammans med ett halvt kilo kaffe och en tvåa grädde till kvällens persiljejärpar kostade en krona mer än vad jag fått med mig. Efter att i kassan ha frågat efter den billigare chokladen ”Blåvitt”, Konsums egna varumärke som var av bristande kvalitet trots att min far kooperationsvurmaren påstod att den var god, fann jag inget annat råd än att snegla på herrn bakom mig.

”Här ska du få en krona”, sa han snällt varefter jag neg, betalade och sprang i väg med rödblossiga kinder fast besluten att för resten av livet förtränga detta pinsammaste av pinsamma ögonblick.

Det är inte särskilt uppbyggligt för själen att behöva tigga.

Nu vill Moderaterna förbjuda tiggeri i Sverige och det finns väl ingen som tycker att det är en bra idé att människor ska behöva sitta på trottoaren och be om växelpengar - vem har ens växel - för sitt uppehälle. De flesta önskar nog också att de slapp konfrontera livets orättvisor när de går in till köpcentret, även om det är ett grumligare argument än det första.

Det stora frågetecknet är dock hur ett dylikt förbud ska utformas.

Vad skulle ha hänt med den generade elvaåringen i affären?

Naturligtvis ingenting, i övriga Europeiska länder där det redan finns tiggeriförbud åker man sällan dit som så kallad förstagångsförbrytare.

Men gränsen för olagligheter verkar kunna bli knivig. Hur många alltför dyra chokladkakor är det rimligt att man kan tigga sig till på marginalen innan konstapeln tar fram blocket, och vem är egentligen tiggare?

Jag tänker på min man. Det är lika bra att hålla resonemanget inom familjen med tanke på att ingen vet vad framtiden har i sitt sköte och vare sig popartister eller programledare i kommersiell tv är särskilt eftertraktade i längden. Om min man i slutet på månaden väljer att sjunga en truddelutt nere på torget för att dryga ut kassan är det i dag problemfritt så länge gitarrfodralet ligger öppet och stilla vid hans fötter.

Väljer han att gå runt med mössan efteråt är det däremot olagligt.

Faktum är att det i Stockholms stads lokala tillägg till ordningslagen, paragraf 14, krävs polistillstånd för att be om pengar ”i bössor eller liknande, om insamlingen inte utgör led i en tillståndspliktig allmän sammankomst eller offentlig tillställning.”

Konklusion: Tiggeri är tillåtet men samla in pengar förbjudet.

Tiggare som sjunger samtidigt borde komma undan tiggeriförbudet. Tiggare som sjunger med usel eller entonig sångröst är eventuellt också gatumusikanter. Trots idogt letande i paragrafer har jag inte hittar några speciella kvalitetskrav på underhållningen i fråga, vilket verkar glädjande för min egen eventuella framtid på gatan.

Många av de tiggare jag träffat idkar också någon form av försäljning av den typ som är av ”obetydlig omfattning och som därför inte kräver tillstånd enligt 3 kap. 1 § ordningslagen”. Det kan handlar om kvastar eller små blombuketter efter säsong. De tiggare som säljer saker kan därmed rimligtvis inte kallas tiggare, även om buketternas värde understiger det köparen väljer att lägga i koppen. Inte minst Moderaterna lägger sig ogärna i det fria företagandet, väl?

Andra situationer som kan ställa till det är om Katerina Janouch, Marcus Birro och Joakim Lamotte går till en trottoarservering med sina datorer och börjar be om kontanter, eller jag menar crowdfunding. Men det kanske räcker med att de sitter på en stol för att det inte ska kallas för tiggeri.

Jag har fortfarande inte uttryckt någon åsikt om ett förbud. Jag vill bara påpeka komplikationer som känns svåra att överblicka i alla hänseenden utom ett: det blir skönt att slippa hejdas var femte meter på väg hem från jobbet av insamlare från välgörenhetsorganisationer som i perioder är påfrestande aktiva.

Men för dem blir det möjligen ”business as usual”.

De är ändå inte romer.
