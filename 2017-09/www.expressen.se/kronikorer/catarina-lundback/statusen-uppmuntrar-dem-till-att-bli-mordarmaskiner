Statusen uppmuntrar dem
till att bli mördarmaskiner
Catarina Lundbäck

När en lastbil stannar till alldeles utanför är skyddsvakter och polis snabbt på plats för att kontrollera.

Rättegången om morden i Hallonbergen har flyttats från Solna tingsrätt till källaren på Kungsholmen – Stockholms tingsrätts säkerhetssal. Inga konstigheter när det är åtta tilltalade från en kriminell miljö med stor tillgång till illegala vapen. När man kan anta att de misstänkta har kontakter på utsidan. När ett av mordoffren var uppgiftslämnare.

Men jag har aldrig varit med om att vakterna tar mig in bakom ett skynke för en kroppsvisitation. De går igenom min väska, bläddrar genom mina visitkort och tömmer ut betalkort, kvitton och gammalt skräp ur plånboken. Allt ska kontrolleras.



Väl i salen slår det mig: Alla är så unga. Inte bara de åtalade  – den äldste är 21 år och den yngste 16 – som sitter på andra sidan glasväggen. Utan också de som sitter omkring mig på de fullsatta åhörarbänkarna. Det är småkillar, på sin höjd unga män, som borde vara i skolan. I stället sitter de här. Tittar på killar som är några år äldre och misstänkta för mycket allvarliga brott. Åtalet gäller inte bara mord. Det gäller mord i syfte att tysta ett vittne. Ett vedervärdigt, skrämmande brott.

LÄS MER: Här är det åtalade kompisgänget



En person jag pratar med undrar om jag känner spänningarna i luften – och visst gör jag det. Men jag tycker mig också se något annat. En form av beundran från de yngre killarna inför de misstänkta mördarna. Det skrämmer mig ännu mer.

När det är dags för paus flinar de åtalade muntert och nickar till några av dem som kommit för att lyssna. Jag undrar om de verkligen förstår vad de anklagas för. Sen lämnar de salen med en världsstjärnas attityd.

LÄS MER: Larmet: Min vän har blivit skjuten

Den status kriminalitet ger bland vissa ungdomar i förorten är livsfarlig. Den snärjer ungdomarna som saknar tillhörighet och förtroende för samhället och uppmuntrar dem att bli mördarmaskiner. Den attraherar ungdomar som sett sina familjer leva i utanförskap och fattigdom. Som upplever att samhället svikit och att de inte har något att förlora – och skulle kunna lyckas utanför det ordinarie samhället.

Jag tänker på ett mordförsök som togs upp av hovrätten i Malmö förra veckan.

En 16-årig kille – 15 vid tiden för gärningen – dömdes av tingsrätten för ett kallblodigt mordförsök på en vaktmästare i Rosengård. En kille som skolan larmat om långt tidigare. Sagt att det skulle gå åt skogen. Men ingen gjorde något och sedan var det för sent. Den rättegången, liksom den om morden i Hallonbergen, präglades av tystnad. Och av hot. Ingen vågar prata.

Redan under häktningsförhandlingen mot en av de åtta misstänkta Hallonbergenmördarna gick vänner runt och frågade efter vittnen.

Stämningen var spänd, denna första dag i säkerhetssalen av 28. Blickar och miner skickades mellan åhörare och på väg ner till förhandlingssalen fällde några av killarna upp sina huvor och vände ryggen mot kamerorna. Ingen sa något.

I pausen bjöd en av grabbarna mig på kaffe. Jag saknade en femkrona – han ger mig sin. Jag har ingen aning om hans bakgrund eller framtid. Men jag hoppas att han möter en ljusare framtid än de unga killarna bakom glasväggen.
