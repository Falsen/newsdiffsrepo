Kajsa: "Jobbigt tiden innan det kom ut"
Therese Färsjö

Det var i december 2011 som den före detta höjdhopparen, numera sommelieren och vinimportören, Kajsa Bergqvist, 36, berättade i tidningen QX om sin relation till Kristina Norrby, 35. I premiäravsnittet av Carina Bergs nya talkshow i Kanal 5 berättar Kajsa, som tidigare var gift med Måns Herngren, om beslutet att komma ut som bisexuell.

- Det var ganska jobbigt tiden innan det kom ut. Det var inte att jag eller vi hade något problem inför vänner och bekanta eller oss själva, utan det var en väldig press och vi kände att det blev en offentlig hemlighet som det tisslades och tasslades om, säger hon i programmet.

- När man gick på stan och någon tog fram telefonen för att ringa så trodde jag att de skulle ta kort. Då går ju det ut över oss och relationen, så till sist var det bara att bestämma sig att ska vi vara tillsammans då får vi nog vara det offentligt också i någon mån, säger hon i programmet.

På frågan vad hon var rädd för svarar hon:

- Att folk skulle se mig och det första de skulle tänka på är: jaha, det är hon lesbianen, i stället för höjdhopperskan eller företagaren.

- Men jag har inte upplevt att folk tycker att det är konstigt, och det är man väldigt tacksam för. Hade man levt i ett annat land hade det kanske varit annorlunda, säger hon i programmet.

"Bergs bärbara talkshow" har premiär i Kanal 5 klockan 21 i kväll.
