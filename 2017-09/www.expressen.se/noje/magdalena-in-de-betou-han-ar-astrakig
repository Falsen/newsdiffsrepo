Magdalena in de Betou: Han är astråkig
Mathilda Olausson

Skådespelaren Magdalena In de Betou har tre barn på 24, 21 respektive 11 år gamla. Hon berättar i podcasten "Livshjulet" om att man faktiskt får misslyckas med föräldraskapet.

– Jag tror att när man får barn gör man allt man kan, för det är den viktigaste uppgiften i livet. Man kommer alltid att misslyckas lite. Man gör så gott man kan och det får duga. Jag tänker att jag gjort så gott jag kan, så kan jag inte göra mer, säger hon.

Hon är känd från tv-serien "Cleo", har spelat Sunes mamma i musikalen "Sune", och är numera aktuell med filmen "I nöd eller lust", som handlar om ett misslyckat bröllop. Men förutom sitt skådespelaryrke har Magdalena In de Betou också ett annat stort intresse - nämligen poker.

– Gaming har blivit en stor del av mitt liv. Jag har lärt kvinnor spela poker, jag har velat vara förebild för något modernare i och med att spelbranschen är väldigt segregerad.

Magdalena In de Betou säger att hon är ointresserad av att dricka alkohol, och att det förmodligen inte hade fungerat tillsammans med hennes intresse för spel.

– Jag har inte suttit vid ett annat bord efter att jag förlorat och druckit fyra öl och sedan spelat bort mina pengar. Då går jag hem och läser en bok, säger hon.

Hon berättar också att Robert Gustafsson alltid säger att hon är världens tråkigaste kvinna.

– Han är också ganska tråkig. Han är astråkig, på riktigt. Därför fungerar vi så bra ihop, säger Magdalena In de Betou.
