Lena PH:s oro –
efter okända orden
Nike Rydberg

Lena Philipsson beger sig snart ut i Sverige med den omfattande höstturnén "Jag är ingen älskling". Men förberedelserna har fått ett oväntat störelsemoment: Lenas egen Facebook-sida.

I ett inlägg berättar hon för sina 85 000 följare att sidan kan ha blivit hackad, och därför har både slumpmässiga vänförfrågningar och meddelandet "Gud välsigne dig" skickats ut.

"Men det är alltså inget jag känner till eller som kommer från mig" förtydligar hon i inlägget och lägger till att hon inte vet vad som har hänt.

Artisten ska dock gå till botten med det hela.

"Jag har ingen aning om vad detta är för något, och tänker försöker kolla upp det hela", skriver hon.

Lenas hackare ska ha skickat meddelanden om pengatvätt såväl som att följa med och jobba på hennes konserter, uppger flera personer i inläggets kommentarsfält.

Några fans berättar att de tagit emot så mycket som fem vänförfrågningar från "Lena Philipsson", men förstått att det varit något lurt och blockerat henne. Flera personer lägger hursomhelst till att de gärna skulle vilja vara hennes vän – om det bara vore den riktiga Lena Philipsson.

"Jepp, jag fick en vänförfrågan från dig, blev både glad och stolt, men efter en liten stund så tänkte jag, varför skulle du vilja bli vän med mig?”, skriver en person i kommentarerna. "Synd då, tyckte det var kul att du skickade vänförfrågan", svarar en annan.



LÄS MER: Lena PH:s mystiska bild får följarna att undra



Bland de många svaren föreslår många att Lena ska byta lösenord och vara på sin vakt, för att förhoppningsvis kunna slippa liknande utskick i framtiden. Själv lovar Lena Philipsson i sitt inlägg att "försöka kolla upp det hela".

Expressen har inte kunnat nå Lena Philipssons presskontakt för en kommentar.
