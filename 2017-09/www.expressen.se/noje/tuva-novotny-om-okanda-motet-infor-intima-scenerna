Tuva Novotny om okända
mötet – inför intima scenerna
Maria Brander

Skådespelerskan har till skillnad från sina kollegor Sverrir Gudnason (som spelar Borg) och Shia LaBeouf (som spelar McEnroe) haft flera samtal med personen hon ska porträttera – Mariana Simionescu.

– För mig handlade det om att få en känsla av henne, en tonalitet, och kanske också ett litet grepp om hennes upplevelser av vad som ligger fyrtio år tillbaka i tiden. Det handlade om att visa respekt, men också att höra henne i det här, säger Novotny och fortsätter:

– Sen måste jag ju ta det, och göra något eget av det. Man minns ju olika. Det är inte säkert att det hon minns idag, var fakta då. Det handlar mer om att få ett samtal med kvinnan jag ska porträttera.

–Men det var ett väldigt fint samtal, väldigt generöst, och så hittade vi varandra. Vi gillade att prata med varandra och blev sittande några timmar med varsitt glas vin.

Scenerna handlar ju mycket om relationssvårigheter mellan henne Björn. Hur såg hon på det?

– Hon har ju läst manus. Sen kan jag inte uttala mig om hur hon känner, däremot så förklarade jag för henne hur vi kände för den historien vi väljer att berätta. Sen fick hon naturligtvis kommentera, och det verkade som att hon var med på den väg vi valt att gå. Det som var fint, och som förstärkte Janus’ (regi), Ronnies (manus) och min egen vision, var att hon inte var något kuttersmycke. Hon valde att vara en del av teamet, hon gav inte upp sin egen karriär.

Men hon hade inga invändningar mot manus?

– Nej, absolut inte.

•Jag tänker att tävlingarna är ju dokumenterade, men vad som hände mellan henne och Björn på hotellrummet vet vi ju egentligen mindre om…

– Precis, men där har hon ju skrivit en bok. Sen hur en relation möter påfrestningar av framgång och vardagshysteri, det är ju rätt universellt.
