"Mamma mia" har gett hela New York tröst
Anne-Sofie Näslund

Bara en månad efter terrorattacken, 11 september 2011, skulle ”Mamma Mia!” ha premiär ett gäng gator högre upp. Många tvivlade såklart på att en så lättsam show skulle ha en chans. Herregud, hela New York var ju i sorg. Men det visade sig vara precis vad staden behövde.

I en intervju med New York Post minns producenten hur dåvarande borgmästaren Giuliani vädjade till aktörerna på Broadway att ”hålla staden levande”. (Giuliani hyllades senare för sitt ledarskap, bland annat med Time Magazines prestigefulla utmärkelse ”Person of the year”.)

Producenten Judy Craymer satte upp musikalen som planerat – och resten är som det brukar heta historia. New York Times recensent konstaterade att showen passade alla som behövde tröst och la sedan till ”och vem behöver inte det dessa dagar” – och publiken älskade den.

I dag har ”Mamma Mia” spelat in hisnande 5,3 miljarder kronor, bara i New York och är med sina 14 år den åttonde mest långlivade showen på hela Broadway. Men 5 september  är det alltså över. Dags att hänga upp dansskorna som New York Post egna Broadway-skribent uttrycker det. Eller varför inte – dags att tacka för musiken.

Men frågan är om inte denna Broadway-reporter hoppas på lite väl mycket när han spekulerar i en återförening där på scenen.

Å andra sidan skulle det vara en grand finale som heter duga och värdig en stad som New York.

Björn? Benny? Vad säger ni?
