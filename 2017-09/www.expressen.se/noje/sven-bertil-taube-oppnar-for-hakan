Sven-Bertil Taube öppnar för Håkan
Linda-Marie Nilsson

På lördag och söndag ställer sig Håkan Hellström, 42, återigen på Ullevis scen i Göteborg inför utsålda läktare. Och ingen mindre än Sven-Bertil Taube, 81, kommer vara support och förband.

– Det är en ganska lång föreställning gissar jag, och jag ska vara med på ett hörn och sjunga några sånger. Det blir trevligt.

Men det är inte första gången giganterna möts.

– Vi har jobbat ihop tidigare för många år sedan. Så vi har träffats tidigare i liknande sammanhang.

Sven-Bertil Taube ser framemot gästspelet på Hellströms två spelningar.

– Det kommer otroligt mycket folk, så det blir väldigt spännande, säger han.

Kristofer Åkesson på Live nation skriver i ett sms att Taube inleder spelningarna med en konsert:

"Han ackompanjeras av Curt-Erik Holmquist och en stråkensemble ledd av Peter Nordahl".

Håkan Hellström och Sven-Bertil Taube har tidigare samarbetat och Hellström har kallat sig ett "fan" till Taube.

– Taube delade alltid tronen med Morrissey. Morrissey stod för utanförskapskänslan, där man hämtade kraft och Taube för flykten, romantiken, har Håkan Hellström tidigare sagt till Tidningen Vi.



LÄS MER: Uppgifter: Miriam Bryant gästar Håkan Hellström

Sven-Bertil Taube medverkade i "Så mycket bättre 2015" och fick en Grammis för sitt album "Hommage" i kategorin årets folkmusik/visa samma år.

Han har släppt över 30 album och bland annat tolkat sin pappas, Evert Taubes, visor. Sven-Bertil Taube har också medverkat i mängder av svenska storfilmer, bland annat "Män som hatar kvinnor", "Arn - Tempelriddaren" och "Tre solar". 2012 vann han också en Guldbagge för sin roll i filmen "En enkel till Antibes".

Sven-Bertil Taubes låt, "Ett sista glas", blev också en stor radiohit i höstas när Miriam Bryant tolkade den i TV4-programmet.



LÄS MER: Se musikvideon till Hellströms låt "Din tid kommer"

Det har också ryktats att Miriam Bryant kommer att gästa Håkan Hellström på Ullevi till helgen, men själv har artisten dementerat uppgifterna.

– Det hade varit en dröm. Men nej, tyvärr, sa hon i går.





Följ Expressen Nöje på Facebook - där kan du kommentera och diskutera våra artiklar.
