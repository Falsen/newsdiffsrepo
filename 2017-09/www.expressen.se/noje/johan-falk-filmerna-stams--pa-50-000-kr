"Johan Falk"-filmerna stäms – på 50 000 kr
Robin Velander

De nya filmerna om polisen Johan Falk har spelats in för fullt. Men nu skakas produktionen av en stämning på 50 000 kronor. Det är fackförbundet Teaterförbundet som kräver skadestånd från produktionsbolaget, rapporterar Siren. Strix Drama ska ha brutit mot arbetstidsreglerna under inspelningarna.

"Bolaget har inte kompenserat anställda som omfattas av kollektivavtalet för arbetstidsförkortning med åtta timmar avseende alla helgons dag, vilket de har rätt till", skriver Teaterförbundets ombud i stämningsansökan.

Filmarbetarna skulle alltså ha haft åtta timmars kompensation för veckan då alla helgons dag inföll på en lördag, med tanke på att filmavtalet gäller måndag till söndag.

Dock hävdar produktionsbolaget och Medieföretagen att minskad arbetstid inte är aktuell om helgdagen infaller under en lördag som inte är schemalagd.

Teaterförbundet vidhåller dock sin ställning och anser att Strix Drama borde ha minskat arbetstiden den vecka alla helgons dag inföll.

De nya "Johan Falk"-filmerna började spelas in i somras och regissören Andreas Nilsson utlovar "tyngre busar än någonsin och Johan Falk drabbas personligen". Jakob Eklund, Mikael Tornving och Meliz Karlge har, som tidigare, huvudrollerna.



Följ Expressen Nöje på Facebook - där kan du kommentera och diskutera våra artiklar.
