För kärlekens skull – Ted Gärdestad och kvinnorna i hans liv
Arne Lapidus

Ted Gärdestad sjöng om kärlek och sommar. Men hans inre demoner och ett framrusande tåg satte brutalt stopp för hans visioner om sol, vind och vatten.

I dag, på hans dödsdag, sätter familjen blommor på graven i Sollentuna utanför Stockholm.

Ted Gärdestad slog igenom som underbarn och blev en av Sveriges största artister. Den späde, långhårige och fräknige 15-åringen sprängde alla charm- och gullighetsmätare – och skapade hysteri både bland tonårstjejer och tanter.

Med sin musikaliska genialitet och sitt hoppfulla kärleksbudskap blev han omåttligt populär och hyllades över alla köns- och generationsgränser. Särskilt för kvinnor var den unge idolen oemotståndlig. Han var gift och sambo fyra gånger, varje relation var kort.

Kärlekslivet gick i rasande tempo, precis som karriären.

– Vi var tillsammans jämt. Vi kunde inte vara åtskilda en sekund. Det var en enorm hysteri kring Ted, det var som Beatles i folkparkerna, säger skådespelaren och regissören Lotta Ramel, som var gift med Ted Gärdestad 1976–1978.

– Min nuvarande bästa väninna, som jag inte kände på den tiden, har berättat att hon gjorde en voodoo-docka av mig som hon stack nålar i. Så svartsjuk var hon. Men jag hade goda relationer med de tjejer som startade Teds fanklubb.





– Jag har otroligt ljusa minnen av Ted. Vår tid var fylld av glädje, bus och lycka. Han var rolig, intelligent och omtänksam, men samtidigt mycket sårbar, säger hon.

Lotta Ramel berättar hur de klädde ut Ted i lösnäsa och lösskägg från Buttericks när de skulle beställa vigselringar hos en guldsmed på Biblioteksgatan i Stockholm. Det var ett försök, som misslyckades, att hålla bröllopet hemligt för pressen och fansen.







LÄS MER: Årsdagen: Så dog Ted Gärdestad 1997



– I affären höll de god min fast de förstod vilka vi var. Särskilt när de frågade vilka namn som skulle stå i ringen och jag svarade: ”Till exempel … Ted”, säger Lotta Ramel.

Ted Gärdestad var en gigant i 1970-talets polariserade musikvärld, där även progganhängare rycktes med av den unge popartistens ljusa toner. Men redan på 1980-talet började hans psykiska sjukdom göra sig gällande, den destruktiva kraft som till slut ändade hans liv den 22 juni 1997.





Han ligger begravd på Silverdals kyrkogård i Sollentuna, där han föddes och växte upp – och där han tog sitt liv genom att kasta sig framför ett tåg på Häggviks pendeltågsstation.





Brodern Kenneth Gärdestad, 68, som skrev texterna till den åtta år yngre Teds låtar, har tidigare berättat i böcker och intervjuer om broderns psykiska sjukdom, ångest och självskadebeteende. I dag vill han minnas de ljusa sidorna, alla glädjeämnen och framgångar de hade gemensamt.

– Jag minns alla goda stunder. Ted är ett stort ljus, både för att hans musik handlade om kärlek och för att han trots allt var så levnadsglad. På dödsdagen går jag och pappa, som är 93 år, till graven och sätter blommor, säger Kenneth Gärdestad.





– Jag vill att bilden ska vara positiv. Sjukdomen var inte Ted, han såg livet i ljusa toner. Han kämpade hårt för att vara harmonisk, men förlorade, säger han.

Ted Gärdestad fick efter debuten med ”Undringar” 1972 snabbt en central position i det svenska nöjeslivet. Benny Andersson och Björn Ulvaeus tog sig an det nya stjärnskottet och producerade hans första album; det här var före Abba-tiden. Och inga mindre än Agnetha Fältskog och Anni-Frid Lyngstad gjorde sångpålägg på hans första album. Över hela Tedprojektet tronade den store musikmogulen Stikkan Andersson och hans företag Polar.

Via giftermålet med Lotta Ramel, dotter till Povel, kom Ted in i en ledande nöjesdynasti. Och genom förhållandet med skådespelaren och regissören Ann Zacharias – tidigare gift med Sven-Bertil Taube, son till Evert – fick han ännu en personlig relation till underhållningsetablissemanget.

Teds förhållande med Ann Zacharias varade några år i början av 1980-talet. De fick barnen Sara, född 1982, och Marc, född 1983.







Sara Zacharias släppte 2013 ett album med outgivna låtar som pappan skrivit. Ett år senare hamnade hon på Svensktoppen med sin tolkning av Teds ”Himlen är oskyldigt blå”.

– Jag blir glad när jag hör pappas röst. Det är underbart att musiken får leva vidare och att många människor fortfarande lyssnar på hans musik Jag lyssnar på pappas musik varje dag. Den var fantastisk, säger hon i P4-programmet ”Min pappa Ted Gärdestad”.







Sonen Marc är liksom övriga familjemedlemmar restriktiv med framträdanden i medier. Han levde för några år sedan som ultraortodox jude i Jerusalem där han försörjde sig på att tillverka rituella bönekapslar. Tidigare hade han bott i Belgien och Kanada.





– Min pappa var en mycket religiös människa, och det är förmodligen från honom jag har fått det draget. Han hade en törst för sanningen, även om han sökte på fel ställen, sade Marc, som då kallade sig Moishe Zacharevsky, till Sydsvenska Dagbladet 2009.

– Det är först i vuxen ålder som jag har insett att han var en uppskattad artist. Pappas musik har jag inte så mycket att säga om. Den var bra. Trevlig liksom, sade han.

I dag är Marc tillbaka i Stockholm där han bland annat ägnar sig åt thaiboxning, både som tävlande och tränare.

Ann Zacharias och de två barnen har avböjt att medverka i den här artikeln.

Före relationen med Ann Zacharias var Ted Gärdestad 1980 sambo med sångerskan Annica Boller. De båda deltog i Melodifestivalen samma år med ”Låt solen värma dig”. Ett år tidigare vann han samma tävling med ”Satellit”.







På 1980-talet tornade de mörka molnen upp sig för Ted. Karriären gick trögare och han engagerade sig i den sedermera skandalomsusade sekten Bhagwan i USA, som förespråkade fri sex och meditation. Ted tillbringade allt längre perioder i Bhagwan-centret och brodern Kenneth började upptäcka de första symtomen på hans psykiska problem. Ted bytte till och med namn till Swami Sangit Upasani eftersom alla i sekten skulle ha indisk identitet.



LÄS MER: Nya tuffa tragedin i Gärdestad-familjen



Men 1985 greps sektledaren av polisen. Ted återvände hem och gjorde comeback. Han gifte sig med Alexandra Lindholm 1993, men äktenskapet varade bara några månader.

Den psykiska sjukdomen kom allt mer att dominera hans liv och familjen försökte hjälpa honom.

– Kraven blev större och svårare att leva upp till. Hans stora olycka var att han förlorade kontrollen. Sjukdomen tog över, han hörde inre röster som ville ta ned honom, säger Kenneth Gärdestad.

– När han hade det svårt sa jag: ”Gå ut och sjung, då har du besegrat dina onda andar". Jag minns sista framträdandet i Gävle, han gick ut och sjöng helt fantastiskt, säger han.
