Radioprofilens angrepp
på prinsens nya namn
Eric Emanuelsson

Det var under måndagen som namnet på prins Carl Philip och prinsessan Sofias nyfödda son tillkännagavs.

Den nya prinsen ska heta Gabriel Carl Walther och bli hertig av Dalarna. Något som kung Carl Gustaf avslöjade vid en konselj på Stockholms slott.

Ännu har inte prins Carl Philip och prinsessan Sofia berättat varför man valde namnet Gabriel. Men Walther är samma namn som drottning Silvias pappa, Walther Sommerlath bar.

Sommerlath har ett omstritt förflutet och var bland annat medlem i det tyska nazistpartiet. Något som tidningen Arbetaren avslöjade år 2002.

I det populära Sveriges Radio-programmet "Nordegren & Epstein" går nu radioprofilen Thomas Nordegren till angrepp mot den nya prinsens namn.

Det är i slutet av sändningen, när programledaren Louise Epstein frågar Nordegren om hur han upplevt programmet, som han svarar:

– Jag trodde att du skulle ta upp det där med prinsnamnet.

Louise Epstein svarar då att "Det var så väntat", men då fortsätter Thomas Nordegren:

– Ska man uppkalla sitt lilla barn från en gammal nazist?

– Vem tänker du på?, svarar Louise Epstein.

– Walther. Han ska heta Walther på samma sätt. Eller ska man återupprätta namnet Walther nu?, säger Thomas Nordegren.

Louise Epstein förklara att "det är väl många som har hetat Walther" och då svarar Nordegren snabbt:

– Ja, det är många som har hetat Adolf också.

När Expressen når Thomas Nordegren under tisdagen säger han att han snart ska gå in i studion för att spela in ett nytt program, där han ska prata mer om den nyfödda prinsens namn.

Samtidigt berättar han att han har fått en hel del reaktioner efter måndagens program.

– Ja, men i båda riktningarna. En del tycker att man inte ska ta upp det över huvuddraget och andra tycker att det är relevant.

Vad tycker du själv?

– Jag tycker att det är relevant att ta upp det.

Under tisdagens program utvecklar Thomas Nordegren sitt resonemang:

– Är det särskilt smart att belasta ett litet barn med att bli uppkallad efter pappas nazistiske morfar? Drar det inte bara ytterligare uppmärksamhet till den här historien? Som hovet har haft sådana problem med att hantera på ett vettigt sätt? Eller är det här en markering för att återupprätta den gamle Walthers rykte? Att markera att han var en hygglig släkting trots att han var nazist?, säger han i programmet.

Expressens kungliga krönikör, Karin Lennmor, var också inbjuden i tisdagens program. Hon håller inte med Thomas Nordegren:

–  Allvarligt talat så tycker jag inte att det är ett problem. Kungabarnen har i dag sin totala frihet att välja vilka namn deras barn ska ha, säger hon bland annat och fortsätter:

– Man kan inte koppla ihop namn på det sättet. Och i dag, 2017, tror jag inte någon kan associera det här namnet med en nazistisk morfar.

Karin Lennmor fortsätter:

– Att man gör så här, så visar väl kungafamiljen att namnet inte betyder någonting i det här. Det går väl aldrig att bortförklara vad drottningens pappa har gjort, det håller jag med dig om. Men att namnet Walther på något sätt skulle vara bannlyst, det tycker jag är lite larvigt.

Thomas Nordegren berättar också i programmet att flera lyssnare har hört av sig till honom under den senaste dagen.

– De flesta är arga på mig. Jag har fått många reaktioner, säger han.

Hovets informationschef Margareta Thorgren hälsar att hon inte har hört radioprogrammet, och därför inte kan svara på Thomas Nordegrens kritik.

Samtidigt säger hon att Walther är ett väldigt vanligt namn i Sverige i dag och ett släktnamn inom kungafamiljen.

– Nya prinsen har fått tre namn. Och det är Gabriel, Carl och Walther. Och Gabriel är tilltalsnamnet som paret har valt. Och Carl finns ju med sedan länge i den svenska historien och Walther är ju också ett släktnamn, eftersom bland annat drottningens far heter Walther. Det är väldigt vanligt att man väljer namn från de båda familjerna, säger hon.

Drottning Silvia har under flera år engagerat sig för att rentvå sin far från nazistanklagelserna. För en vecka sedan kunde Expressen berätta att drottning Silvia bjöd in till möte på Sollidens slott efter att en familj i Malmö hittat uppgifter om drottningens far.

Det var IT-konsulten Tomas Sielski som i sina släktarkiv hittat brevväxling från andra världskriget där en person, chauffören Otto, ger flera ingående beskrivningar av Walther Sommerlaths aktiviteter under andra världskriget.

Sielski har tidigare berättat för Expressen att han fick avbryta semestern för att åka till möte med drottningen, efter ett samtal från Erik Norberg, som forskar kring Walther Sommerlath på uppdrag av drottning Silvia.

– Vi skulle åkt från Cypern till Malmö och sen vidare till Mallorca. Men han sa att drottningen vill träffa er och ser fram emot mötet. Han sa att våra fakta verkade stämma med saker de kontrollerat och att hon var väldigt angelägen, har han berättat.

I fyndet ska det också ha funnits dokument som kopplar Sommerlath till utsmuggling av judiska flyktingar.

Drottning Silvia har i flera år kämpat för att ge en annan bild av fadern efter flera uppmärksammade reportage om nazistkopplingar.

2002 avslöjade tidningen Arbetaren faderns medlemskap i det tyska nazistpartiet. 2010 kom ytterligare avslöjanden i Kalla Fakta om att Sommerlath deltagit i "ariseringen" av Tyskland när han tog över ett företag av en judisk affärsman, Efim Wechsler, som då tvingades fly till Brasilien. Drottningens egen utredning året efter menade att fadern hjälpte Wechsler att fly genom att överlåta en kaffefarm och tre tomter i Brasilien i utbyte mot företaget i Tyskland. Utredningen bekräftade dock hans medlemskap i nazistpartiet.
