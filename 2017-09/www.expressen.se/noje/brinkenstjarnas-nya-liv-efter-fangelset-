Brinkenstjärnas nya
liv – efter fängelset
Aino Oxblod

Det var i mars som Michael Brinkenstjärna släpptes ut från Kolmårdens anstalt efter att ha suttit av ett års fängelsestraff. Men att sitta inne är inte värst för internerna, menar han.

– Det är inte vi som sitter inne som har det värst. Det är mina barn och min fru som lider mest, och ekonomiskt är det en hård smäll. Det är familjen som får ta det ekonomiska och att alla snackar, säger Michael Brinkenstjärna.

Michael Brinkenstjärna och hans kollega anklagades för skattebrott, något som i slutändan landade i bokföringsbrott. Och medan Brinkenstjärna fick sju miljoner kronor i böter och ett år på anstalt så valde kollegan att fly landet för att slippa straff.

– Min kompanjon flydde landet, jag jagar honom lika mycket som alla andra.

Brinkenstjärna förnekar inte att det blivit fel i bokföringen i företaget, men tycker inte att det ligger på enbart honom.

– Jag tycker inte om att säga att jag har gjort fel, för det är vi som gjorde fel och trampade i klaveret. Man får ta lärdom och vara noggrann med de man jobbar med. Jag har alltid varit bra på cashflow men inte på papper, och har jobbat med människor som kanske inte heller har varit så bra på det, säger profilen.

Efter tiden på anstalt har Brinkenstjärna nu startat om på nytt. Hans böter är betalda och han söker nya utmaningar.

– Mina kunder och kolleger tog det hela bra, och jag har fått tillbaka de flesta på ett bra sätt.

Men det har inte bara varit en tuff tid i arbetslivet. En kort tid efter att Brinkenstjärna fick lämna anstalten och återförenas med sin familj, så drabbades de av en tragedi.

– Min fru drabbades av cancer. Hon började få ont i ryggen och dylikt, och skickades hem från läkaren med penicillin, det är helt galet. Hon sa själv att hon trodde det var cancer. Hon är bara 37 år, man tänker att det här drabbar aldrig oss, men så sitter man där på klinikerna, säger han.

Men nu är hustrun på väg att må bättre, och profilen är optimistisk.

– Hon är på bättringsvägen och går åt rätt håll. Det här är sista behandlingsveckan, och det ser mycket bra ut.

Michael Brinkenstjärna blev Sveriges skandalkung när han släppte boken "Ett jävla liv" 2012, med avslöjande påståenden och skvaller om svenska kändisar.

– Det var en fantastiskt rolig tid och jag ångrar ingenting och ingen jag har hängt ut. Men nu är det en ny tid.

Efter "Ett jävla liv", har Brinkenstjärna nu skrivit boken "Ett jävla liv 2", som han dock inte vet om han vill ge ut ännu - trots erbjudanden från flera olika förlag, menar han.

– Den är ännu värre. Ännu värre bilder, ännu mer skvaller. Om första boken var förspelet är den här boken penetreringen.

Men trots bokplaner och fortsatt arbete i artistbranschen så är familjen viktigast av allt för kändisprofilen.

– Viktigast för mig nu är att min fru blir frisk och att ta hand om familjen.
