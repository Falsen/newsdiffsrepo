One Direction-stjärnans
drastiska förändring
Nike Rydberg

På måndagen delade Trisha Malik – mamma till tidigare One Direction-medlemmen Zayn Malik – en Instagram-bild som fått sonens fans att reagera. Där framträder Zayn tillsammans med sin mamma och flickvännen Gigi Hadid, medan han visar upp en stor utseendeförändring: sitt skalliga huvud.

Zayn Maliks nya frisyr har sedan dess väckt både förvåning, bestörtning och eufori bland fansen. "Jag fattar inte. Han har så fint hår och kan ha vilka frisyrer han vill och han valde att bli skallig", skriver en märkbart provocerad person i bildens kommentarsfält.

Någon tycker att Zayn "ser ut som en jävla glödlampa", medan en annan upprörd person skriver ”HAHAHA SÄG ATT DET HÄR ÄR ETT SKÄMT”.

Alla är dock inte lika kritiska: ”Den enda personen jag vet som kan få ett skalligt huvud att funka. Fantastiskt”, kommenterar en person.

Det är inte första gången som Zayn Malik rör upp känslor med sitt hår (eller brist på sådant). 2015 visade han upp en snaggad och grönfärgad frisyr – vilket fick fansen att jämföra honom med bland annat en broccoli, en markeringspenna och filmkaraktären "Shrek".

"Det ser ut som en gräsmatta", lät en av fansens många kommentarer då.

Zayn Malik slutade som medlem i One Direction i mars 2015. Sedan dess har han gett ut soloalbumet "Mind of Mine", men ställt in många konserter på grund av ångestproblem.

"Jag har sett din kamp och sättet du kämpar för att komma till en plats där du kan vara där för dina fans. Din talang och ditt goda hjärta kommer aldrig leda dig fel. Älskar dig och är så stolt över dig alltid", skrev flickvännen Gigi Hadid på Twitter förra året.
