Chuck Berry är död – blev 90 år gammal
Michael Töpffer

Chuck Berry räknas som en av förgrundsfigurerna inom den tidiga rock'n'roll-musiken på 1950-talet. Han var också en av de första artisterna att väljas in i Rock and Roll Hall of Fame.

Polisen i St. Charles County i Missouri skriver på sin Facebooksida att man under lördagen strax efter lunch, lokal tid, fick ett larm till en bostad.

Polisen berättar om händelsen i inlägget. När man först kom fram till platsen anträffades en livlös man. Livräddande åtgärder inleddes omedelbart.

"Tyvärr, den 90-årige mannens liv kunde inte räddas och han dödförklarades 13:26", skriver man.

I inlägget bekräftar också polisen att den avlidne mannen är Charles Edward Anderson Berry Sr, "mer känd som den legendariske musikern Chuck Berry".

Den exakta dödsorsaken är oklar. Men nyligen berättade Chuck Berrys son Charles jr för Rolling Stone att pappan drabbats av lunginflammation.

– Som de flesta 90-åriga män har han bra dagar och dåliga dagar. I ett inte alltför avlägset förflutet fick han en släng av lunginflammation. Han återhämtar sig, men det är en mycket långsammare process för honom, sa sonen till musikmagasinet då.

Polisen skriver nu i sitt inlägg att världsartistens anhöriga vill sörja i fred.

Reaktionerna efter Chuck Berrys död lät inte vänta på sig. På sociala medier började tankar, känslor och hälsningar genast strömma in. Bland annat från författaren Stephen King, rockmusikern David Coverdale och skådespelaren Russel Crowe.

Berry har inspirerat några av den moderna musikhistoriens främsta gestalter och grupper, som Beatles och Rolling Stones.

Bland hans mer kända låtar märks "Sweet Little Sixteen", "Johnny B. Goode", "Memphis, Tennessee", och "No Particular Place to Go".

Chuck Berry var den som uppfann den berömda "duckwalken", en struttande gång på scenen, som många artister, däribland AC/DC:s Angus Young tagit efter.

I samband med att han fyllde 90 år i oktober, aviserade han sitt första studioalbum på närmare 40 år.

Studioalbumet ”Chuck” blev uppföljaren till ”Rock it” från 1979. I pressreleasen sade Chuck Berry att han har jobbat med nya skivan under en lång tid och att han nu kunde lägga skorna på hyllan.

Albumet tillägnade han sin fru sedan närmare 70 år tillbaka, Themetta ”Toddy” Suggs.

”Min älskling, jag har blivit gammal”, skrev han till sin fru i pressmaterialet.

2014 tilldelas Chuck Berry Polarpriset, men hans vacklande hälsa hindrade honom från att delta vid ceremonin.

Chuck Berry blev 90 år gammal - och hans plats i rockhistorien är oomtvistlig.





Följ Expressen Nöje på Facebook - där kan du kommentera och diskutera våra artiklar.
