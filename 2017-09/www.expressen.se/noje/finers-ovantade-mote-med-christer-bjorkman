Finers oväntade möte
med Christer Björkman
Aino Oxblod

Sarah Dawn Finer fick sig en ordentlig överraskning när hon skulle in på möte i SVT-huset i Stockholm, och möttes av SVT-veteranen Christer Björkman - som var förbjuden att komma in.

På sin Instagram berättar den blivande "Så ska det låta"-programledaren om det oväntade mötet, som får henne att skratta.

"På Svt mötte vi denna man i receptionen som jag inte träffat på närmare ett år, (Christer Björkman) där han stod och väntade på att bli insläppt. Någon hade glömt sin mobil efter möte med Christer och därför hade han sprungit ut och lämnat den till vederbörande. Dock hade han (för första och sista gången på 16 år på Svt no doubt) i all hast, glömt att ta med sin passerbricka och mobil ut för att lämna telefonen, och då får man INTE komma tillbaka in genom dörrarna" förklarar Sarah Dawn Finer.

Trots att "schlagergeneralen" Christer Björkman är en av de mest kända profilerna i SVT-huset så fick han inte komma tillbaka in, utan tvingades skriva ut en besöksbricka, och bli hämtad av någon person inifrån byggnaden.

"Så för sin goda gärning fick han stå och vänta i 10 min tills någon kunde släppa in honom .. med sin härliga glädje åt detta absurda ögonblick .. Ja... kanske inte direkt tidseffektivt system minst sagt" konstaterar Sarah Dawn Finer.

Men trots det så hyllar hon vakterna för den höga säkerheten på SVT.

"Men.. vaktbolaget tar i alla fall sitt jobb på största allvar. Inga undantag. Heja dom!! Public service är fullkomlig Fort Knox." skriver artisten.
