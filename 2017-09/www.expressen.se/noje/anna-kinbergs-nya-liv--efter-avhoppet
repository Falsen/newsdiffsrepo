Anna Kinbergs nya
liv – efter avhoppet
Eric Emanuelsson

Den 25 augusti berättade Anna Kinberg Batra inför en fullsatt pressträff i Stockholm att hon avgår som partiledare. Elva länsförbund hade krävt M-ledarens avgång och situationen blev ohållbar.

Nu har det gått nästan två veckor sedan Batra lämnade beskedet.

Under måndagskvällen gick hon tillsammans med maken David Batra på den stjärnfyllda galapremiären av den svenska storfilmen "Borg" på Filmstaden Sergel i Stockholm.

Där berättade M-ledaren, som officiellt lämnar posten som partiledare under Moderaternas partistämma i oktober, att hon numera har mer tid för familjen.

– Jag har redan spanat in att jag ska ha höstlov med familjen i stället för partiledardebatt i tv, när min dotter är ledig från skolan – och det är väl inte så tokigt, säger hon.

Hon berättar vidare att han har fått mer tid till att göra annat nu.

– Nu hinner man ju redan med lite mer bio och lite mindre möten, säger hon.

Samtidigt hoppas Anna Kinberg Batra att läget kommer att stabiliseras i Moderaterna, efter att hon lämnat posten som partiledare.

– Sen hoppas jag så klart att det blir ordning i Moderaterna. För det är problem kvar som inte går över bara för att jag har fattat det här beslutet, säger hon.

Direkt efter presskonferensen i slutet på augusti åkte Anna Kinberg Batra och Maken David Batra utomlands till Italien för att vila ut.

Två dagar senare var de tillbaka i Stockholm.

Maken David Batra var även han på plats på galapremiären. Komikerns nya show "Elefaten i rummet – han som är gift med henne" har premiär i slutet av september och Batra håller nu på att skriva om showen.

– Det blir mer att prata om efter förra veckan. Så jag försöker hitta på nya skämt. Jag har fått inspiration till nya tankar och idéer, säger han.

Övriga framtidsplaner har Anna Kinberg Batra inte hunnit planera, efter sin hastiga avgång.

– Jag hade ju inte tänkt mig att det skulle bli så här för bara några veckor sedan, så pass på den frågan, svarar hon angående nya framtidsplaner.
