Kristins svåra väg tillbaka efter kraschen
Mathilda Olausson

Det var i december i fjol som TV4-profilen och programledaren Kristin Kaspersen, 46, berättade i en intervju att hennes kropp hade sagt i från redan under sommaren.

Under ett besök hos familjen brast det.

– Jag åkte och hälsade på mamma (Lill-Babs), Malin (Berghagen, Kristins syster) och Love, Malins dotter. Jag var helt själv med dem. Då brast det. Jag sov elva timmar, gick upp och promenerade, sov två timmar, gick upp och åt, sen gick jag och lade mig. Så höll jag på i en vecka, sa Kristin Kaspersen i december förra året.

Två veckor innan dess hade hon träffat en läkare som varnade henne för att hon visade upp flera symtom på utmattningssyndrom.



LÄS MER: Berghagen om stödet från Kaspersen



Sommaren 2014 drabbades Kristin Kaspersen av twar en andra gång, vilket hon tidigare berättat om. Hon blev frisk första gången 2010.

Men nu har det vänt för Kristin Kaspersen efter den tuffa perioden. I ett inlägg på Instagram skriver hon om lyckan över att vara på väg tillbaka.

"Så otroligt skönt att känna jag har kraften att spela basket med mina barn. Under längre tid har jag, som jag skrivit om tidigare, varit orkeslös. I helgen spelade jag basket med sönerna och orkade hur länge som helst", skriver hon i inlägget.

Hon skriver vidare att glädjen för att orka finns där.

"Även om konditionen är kass så finns glädjen och kraften inifrån att orka. Helt galet härligt känsla. Ren jävla lycka att känna jag är på väg tillbaka", skriver Kristin Kaspersen på Instagram.



LÄS MER: Kaspersen: "Började gråta – jag var så trött"



Programledaren berättade även i december förra året att hon ville prata om det för att inspirera andra.

– Jag vill visa att det går att komma ur det. Jag har en bra bit kvar. Och jag har en sjuk respekt för hur illa det gick den här gången, för jag blev rädd, och jag tänker inte hamna där igen, sa hon då.

Redan då hade hon börjat få sin energi tillbaka.

– Nu känner jag att livet är härligt. Tycker det är roligt att göra saker. Jag har inte sett fram emot saker på flera år. Jag har inte kickats i gång av något. Kroppen har bara jobbat för att orka. Men nu börjar jag kickas i gång, har Kristin Kaspersen tidigare sagt.

Expressen har sökt Kristin Kaspersen för en kommentar.





Följ Expressen Nöje på Facebook - där kan du kommentera och diskutera våra artiklar.
