Avicii berättar
om sin ångest
Nike Rydberg

Tim "Avicii" Bergling är aktuell med EP:n "Avici (01)" – men inga spelningar kommer att göras i samband med släppet. Förra året bestämde sig dj:n för att sluta turnera, och i en intervju med Rolling Stone berättar han nu om livet efter beslutet.

– Jag behövde styra upp mitt liv. Allting handlade om att bli framgångsrik för framgångens skull. Jag kände ingen glädje längre, säger Avicii.

Under turnerandet ska artisten ha blivit inlagd på sjukhus flera gånger – bland annat drabbades han av en inflammerad bukspottskörtel efter allt drickande.



LÄS MER: Avicii slutar turnera – artistens besked

”Varför kan jag inte njuta av det här som alla andra dj:s?", berättar Avicii att han tänkte under perioden. Nu har han uppfattningen att många dj:s "som ser glada ut på varje spelning" känner likadant som han gjorde.

– Fester kan vara fantastiska, men det är lätt att bli för inne i att festa på ställen som Ibiza. Man blir ensam och får ångest. Det blir farligt, säger han i intervjun.

Under det senaste året har Tim Bergling tagit en paus från att gå på konserter – trots att det inte längre är han själv som står på scen.



LÄS MER: Avicii är tillbaka med delvis ny inriktning



– Jag är fortfarande traumatiserad. Men jag vet att jag kommer göra det igen. Jag har börjat kunna lyssna på musik igen, fått tillbaka lite av den glädjen, säger han.

I augusti förra året gjorde Avicii sin sista spelning på svensk mark i Malmö. Prins Carl Philip och prinsessan Sofia var några av hans 15 000 åskådare, såväl som hans egna föräldrar Anki Lidén och Klas Bergling.
