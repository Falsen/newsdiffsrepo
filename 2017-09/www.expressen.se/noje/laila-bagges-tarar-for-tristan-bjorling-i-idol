Laila Bagges tårar för Tristan Björling i "Idol"
Johannes Selåker

Det var i onsdags som beskedet kom att Tristan Björling avlidit, 19 år gammal. Under fredagens semifinal hyllades "Idol"-deltagaren med en tyst minut och ett känslosamt tal av Pär Lernström.

För Mollie Lindén, som var nära vän med Tristan, blev sändningen en pärs. Efter sången "Impossible" fördes hon backstage för att stöttas av produktionen.

- All luft gick ur mig. Jag kunde inte hålla mig från gråt. Jag skulle egentligen ha suttit i artistsoffan, men jag hängde med crewet i stället, säger hon.

Flera gånger under veckan funderade hon på att hoppa av tävlingen.

- Jag har känt det hela veckan. Men sen kände jag att oavsett hur jag ser ut och hur jag sjunger, kommer ingen att döma mig. Jag ville göra det för Tristan, säger hon.

Hon har haft kontakt med Tristans familj under veckan, och tillägnar sin finalplats till honom.

- Han ville att jag skulle stå här. Vi blev bästa vänner på så kort tid. Det var häftigt. Jag har varit ledsen varje kväll den här veckan, säger hon.

Under sändningen brast Pär Lernström i tårar under ett känslosamt tal till Tristan.

- Det har varit en väldigt omtumlande vecka. Han hade en så stark personlighet. Han var en talang utöver det vanliga. Vi i gruppen har träffats mycket sedan det small till. Vi har pratat mycket om känslor, säger han.

Även juryn kämpade mot tårarna. De har under veckan hela tiden funnits där för att stötta idolerna. Laila Bagge Wahlgren grät igenom hela sändningen.

- Jag är oerhört ledsen. Jag är helt slut. Det är som att någon ryckt ur proppen. Det har verkligen varit omtumlande. Det var en chock, säger Laila Bagge.

Hon berättar att hon tog ett snack med deltagarna innan sändning. De valde aktivt att inte såga idolerna.

- Vi ville inte hugga av dem vid fotknölarna, när de är som mest sårbara. Vi träffades precis innan sändning och gav dem vårt stöd, för att de skulle klara sig igenom den här sändningen, säger hon.

- Det är tufft. Jag kämpade mot tårarna. Jag skulle ha tagit hans plats i stället. Han kunde ha fått 27 år av mig i stället. Det är så fel, säger Anders Bagge.

Pelle Porseryd är exekutiv producent på kanalen. Han berättar att förutom psykologen har Pär Lernström tagit ett stort ansvar i att stötta deltagarna under den tuffa veckan. Man har också brutit mot regeln att juryn inte får ha kontakt med deltagarna.

Familjen fick också godkänna hyllningen till Tristan, innan den planerades. Dessutom hade man en krisplan, i fall att någon Idol ville hoppa av.

Även Mollie Lindén hyllar Pär Lernström.

- Han har tagit ett sånt ansvar. Han är en sån man kan ringa till. Han finns där i sändningen, säger Mollie.

För Laila Bagge har det varit ett gäng tuffa veckor, först med skilsmässan från Niclas Wahlgren, och nu Tristans död. När "Idol"-säsongen är slut åker hon därför till Maldiverna för att vila upp sig.

- Det har varit tuffa veckor. Det ska bli jävligt skönt att få rymma i väg lite. Jag åker dit med min son, och ska simma med fiskarna, säger hon.
