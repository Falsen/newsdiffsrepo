Coop backar efter
Jihdes uppläxning
Dante Thomsen

TV4-profilen Peter Jihde befann sig i en Coop-butik på Lidingö och skulle plocka på sig lite frukt när han noterade att personalen i butiken placerat chokladgodis i frukthyllan. Bredvid apelsinerna låg nämligen Daim med apelsinsmak som dessutom var på extrapris.

Det gjorde programledarem, som själv har diabetes och som är mycket engagerad i frågan, förbannad.

"Fy fan Coop! Choklad i fruktdisken är något av det lägsta jag varit med om. Gör om! Gör rätt! #jihdesdiabetes", skriver programledaren på Instagram, där han också har lagt upp en bild som visar fruktdisken.

Inlägget har i skrivande stund gillats nära 2500 gånger och har fått nära 150 kommentarer. Många håller med Peter Jihde om kritiken.

"Lite utbildning så att de slipper göra bort sig vore på sin plats. Gör om gör rätt Coop", skriver en person.



LÄS MER: Peter Jihde berättar om livet med diabetes



"Detta var riktigt dåligt!", skriver en annan.

"Det måste vara något fel i tänket. Det har man aldrig sett", skriver en tredje.

Det finns dock de som tycker att Peter Jihde överreagerar.

"Det är ju faktiskt ganska roligt. Det är ju ändå Daim med apelsinsmak!", skriver en person.

"Men snälla människa bry dig om annat som är världsligt i stället... Nordkorea smäller kärnvapen och du gnäller om choklad vid fruktdisken", skriver en annan.

Samtidigt ber nu Coop om ursäkt.

– Peter pratade med butikschefen när han var där inne och han förstod att det inte var så bra att placera chokladen jämte apelsinerna. De tog bort det omedelbart i samband med att Peter pratade med dem, säger Tobias Rydergren, presschef på Coop.



LÄS MER: Peter Jihdes oro för barnen



Vad tycker du om det här?

– I grunden är det väl inte en bra exponering att lägga godiset runt frukten. Tvärtom kan jag tycka att man borde lägga frukt vid godiset i stället. Sedan förstår jag att det här var ett sätt att försöka göra det lite roligt genom att lägga apelsinchoklad vid apelsinerna.

Peter Jihde har diabetes typ 1, en diagnos han fick hösten 2012. Bland annat har programledaren skrivit en bok om sjukdomen samt dokumenterat sitt liv med diabetes på Instagram.
