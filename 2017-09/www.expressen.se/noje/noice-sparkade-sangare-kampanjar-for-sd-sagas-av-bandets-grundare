Noice sparkade sångare kampanjar
för SD – sågas av bandets grundare
Dante Thomsen

Sverigedemokraterna satsar stort på Kyrkovalet den 17 september och nu får bandet draghjälp av Marcus Öhrn, tidigare sångare i Noice.

På Instagram har Marcus Öhrn lagt upp en bild med texten "Jag röstar SD i kyrkovalet!". På bilden poserar sångaren också tillsammans med Noice klassiska logga.

Peo Thyrén, som grundade Noice 1977 och fortfarande spelar bas i bandet, reagerar starkt på tilltaget.

– Vi sparkade ju Markus som sångare för snart tio år sedan och det har man ju aldrig ångrat. Vi har inget alls med honom att göra på något sätt. Dessutom är den här loggan han använder ett skyddat varumärke och det är absolut inget han får använda, säger Peo Thyrén och fortsätter:

– Jag tror bara att han är desperat över att få uppmärksamhet eftersom hans egen karriär har gått så dåligt efter att han fick sparken från Noice. Han vill ge sken av att han fortfarande har med oss att göra och försöka hänga sig kvar i det.



LÄS MER: Noice splittras – efter stort bråk om namn



Vad tycker du om att er logga figurerar i det här sammanhanget?

– Vi är ett totalt opolitiskt band och jag har ingen aning om vad de andra killarna i bandet har för politiska åsikter eller vad de röstar på. Vi snackar inte om sådant överhuvudtaget när vi är ute och lirar. Och jag får själv inte rösta i kyrkovalet för jag är inte medlem så det här valet har passerat helt obemärkt för min del.

Peo Thyrén, som äger varumärket Noice, har dock inga planer på att vidta några åtgärder mot Marcus Öhrn.

– Nej jag tror att han är desperat på uppmärksamhet och jag vill inte ge honom mer av den varan faktiskt.

Marcus Öhrn uppger i sin tur att det inte är han som gjort bilden.

– Jag har ingenting med den där bilden att göra. Jag såg att den cirkulerade på Facebook och då la jag bara upp den på Instagram.

Noice logga är ju varumärkesskyddad.

– Ja det vet jag. Men jag har inte gjort den här bilden. Grejen är att jag la upp en bild tidigare i morse där jag höll i det här röstkuvertet och så var det någon annan som hade gjort den här bilden. Jag tyckte den såg lite rolig ut.



LÄS MER: Noice ger konsert för offren i Haiti



Du använder ju ändå bilden på din egen Instagram?

– Ja men det är fortfarande inte jag som har gjort den. Jag kan inte styra över vad folk gör för bilder.

Marcus Öhrn vill i övrigt inte kommentera kritiken från Peo Thyrén.

Noice var ett av Sveriges största band under 1980-talet. Gruppen splittrades 1982 men har återförenats flera gånger. Marcus Örn var sångare i Noice från 2004 till 2008.

I dag sjunger Marcus Öhrn i bandet Bedårande Barn där även Sverigedemokraternas partiledare Jimmie Åkesson spelar klaviatur. Bandet har tagit sitt namn från Noice klassiska skiva "Bedårande barn av sin tid" från 1980.

2014 kom uppgifter om att Noice skulle spela på SD:s valvaka. Uppgifterna dementerades då av Peo Thyrén och i samma veva bekräftade partiet att det i själva verket rörde sig om ett coverband med Marcus Öhrn på sång.
