Blev helt knäpptyst –
efter Wikingssons ord
Mattias Knutson

Fredrik Wikingsson har hittills vunnit ett pris på Kristallengalan, nämligen för programmet "Jorden runt på sex steg".

Han är på galan utan kompanjon Filip Hammar – som han säger är "nere på kontinenten".

Filip Hammar har tidigare uttryckt kritik mot Kristallengalan. Förra året dök han upp utan kostym – och hade i stället på sig en t-shirt och en grön jacka.

När Fredrik tidigare i kväll tog emot priset tackade han bland annat Filips mediciner – ett skämt som gick ut på att produktionen inte skulle ha varit möjlig utan dem.

När Kattis Ahlström skulle gratta honom – genom att säga att han och Filip Hammar vunnit många priser genom åren – fick hon ett kyligt svar.

– Det är som att vara Greklands bästa bandylag, sa Wikingsson.

Galan svarade på skämtet på sämst tänkbara vis – genom total tystnad.

Efteråt förklarade Fredrik Wikingsson att det var ett skämt som kom spontant när han blev intervjuad.

– Ja, var det dåligt eller? Om någon säger så här, nu har du vunnit många priser. Då kan man svara "Ja, gud vad mäktigt". Eller så kan man skämta om det. Men jag menade inget illa med det. Jag är jätteglad över mina priser. Jag förstår om det landade illa hos några, men jag menade inget alla, säger han.

Det är inte första gången Filip och Fredrik sågar galan offentligt. För ett par år sedan anlände de till pressträffen på Berns – stupfulla. Tilltaget väckte stor uppståndelse, och var en del av ett tv-program som duon spelade in.

Fredrik Wikingsson och Filip Hammar var även nominerade i "Årets manliga programledare", men där fick de se sig slagna av TV4:s David Hellenius.

Efter galan hyllades Fredrik Wikingsson och Filip Hammar på sociala medier.
