Stinas revansch –
efter nobben i SVT
Casper Danielsson

I förra säsongen av SVT:s dejtingprogram "Tro, hopp och kärlek” valde pastorn Filip Wennerlunds mellan Cilla Eriksson, 31, och Stina Johannesson, 23.

Inför beslutet valde Stina att förklara sin kärlek för pastorn. Men det hjälpte inte: Hans val föll ändå på Cilla Eriksson.

Men Stina Johannesson förlorade varken sin tro eller sitt hopp efter nobben – och nu har hon hittat kärleken.

Snart 18 månader efter inspelningen av programmet, har Stina Johannesson hittat den 24-årige säljaren Ricky Andersson från Jönköping.

– Vi träffades genom kyrkan Connektchurch i Jönköping – han gick dit och så träffades vi. Det känns jättebra, säger hon.

– Det känns jättebra, absolut. Han är väldigt snäll, omtänksam och härlig. Det är en toppenkille.

Enligt Stina Johannesson ligger två saker bakom det framgångsrika kärlekslivet: SVT och Gud.

Trots att hon inte fick sin pastor i "Tro, hopp och kärlek”, har erfarenheten i SVT-programmet lett fram till 24-årige Ricky Andersson.

– Det var värt att vara med i programmet. Det hjälpte mig och förberedda mig för kärleken. Jag visste mer efter programmet vad jag ville ha för kille: En som är rolig, som man kan kommunicera med och som är ärlig, säger hon och lägger till:

– En kille som Ricky.

Men Gud har även spelat sin roll i kärlekslyckan, menar hon.

– Jag har frågat Gud när jag kommer att möta kärleken. Han sa att jag skulle möta honom under detta året – och där fick han ju rätt.

Nu hoppas hon förvalta den över lång tid.

– Det är den första riktiga kärleken. Jag tror och hoppas att det varar för evigt, säger hon.

Om det skulle göra det, finns det samtidigt möjlighet att familjen börja ägna sig åt grön energi. Pojkvännen Ricky Andersson jobbar som säljare av solceller och tog direkt tillfället att förena nytta med nöje när han presenterades för Stina Johannessons föräldrar.

– Han är försäljare och det märker man verkligen. Han försökte sälja solceller till mina föräldrar när de träffades, skrattar hon.
