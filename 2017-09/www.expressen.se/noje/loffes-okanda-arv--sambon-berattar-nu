"Loffes" okända arv
– sambon berättar nu
Eric Emanuelsson

Janne "Loffe" Carlsson gick bort natten mot torsdag efter att ha lidit av levercancer i 1,5 år.

Han hade precis spelat in en skiva tillsammans med sin vän och musikproducenten Max Lorentz. Skådespelaren ville höra på ledmotivet till skivan bara några timmar innan han förlorade medvetandet innan sin död, och "Loffes" sambo Gurianne Sandven har tidigare berättat att flera låtar från skivan kommer att spelas på Jannes begravning.

– Vi kommer att göra en trevlig begravning där alla får vara med som vill och får plats. Och den musiken som ryms där kommer att vara med.

Nu berättar också sambon om den folkkära skådespelarens okända arv. Det många inte visste om är att Janne "Loffe" Carlsson också målade tavlor.



LÄS MER: "Loffe" bytte liv – lämnade Sverige innan sin död

– Janne var ju också en konstnär. Han har ju gjort fantastiska tavlor och hade en utställning hos Marianne Philp på Philp Art- Ekhovs Galleri strax utanför Eskilstuna. Tavlorna såldes som smör, säger hon.

Hon berättar också om skådespelarens okända arv – att det finns flera ofärdiga tavlor från Janne som aldrig hann färdigställas.

–  Vi kom aldrig så långt att han hade en utställning i Stockholm. Men varje påsk så hade han utställning här i Skåne. Han har flera tavlor som tyvärr inte har blivit färdiga, men som står i hans ateljé nu, säger Gurianne.

Janne "Loffe" Carlsson blev 80 år gammal.

Hans sista dag i livet tillbringade han tillsammans med sambon Gurianne. De badade bastu, tog ett dopp i bassängen och åt kräftor tillsammans.

– Han älskade verkligen bastun och bassängen så det var självklart att vi tog ett dopp.

Fram mot kvällen gick de och la sig tillsammans.



LÄS MER: Sambon uppfyllde "Loffes" sista vilja

Men några timmar senare väcktes Gurianne av Janne "Loffe" Carlsson – som då hade stora smärtor.

– Jag måste hjälpa honom och sen två timmar senare så inser jag att 'Det här stämmer inte, det är något som är fel'. Så jag ringde ambulans. Halv tre nästa natt var han död. Att Janne skulle gå bort så där, det var absolut ingen förberedd på. Förlusten och sorgen är stor, säger Gurianne Sandven.

Janne "Loffe" Carlsson höll skenet uppe under sin sista tid i livet, trots att han var sjuk. Gurianne berättar att han spelade mycket golf och han vägrade gå av banan, trots att det regnade väldigt mycket en dag. Han tyckte om att spela musik och så sent som i augusti var han på en jazzkonsert i Ystad, tillsammans med bland annat Tommy Körberg.

Att han var sjuk var det inte så många som visste om – bara familjen och ett fåtal vänner.

– Det var ju inga som ville prata om det. Janne har gjort precis vad han har velat hela tiden, och ibland undrade man om han var sjuk. Man kunde inte se det på honom, har Gurianne tidigare berättat.
