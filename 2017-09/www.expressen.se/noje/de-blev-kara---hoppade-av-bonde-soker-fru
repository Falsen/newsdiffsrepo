De blev kära - hoppade av "Bonde söker fru"
Mattias Bergqvist

De skulle på informationsmöte om sommarens inspelningar.

Där sa det klick.

Sedan följde ett antal sms, telefonsamtal och dejter.

Snabbt blev André Ödegård och Marie-Louise Rungegård ett par.

Problemet?

Tanken var att de båda tv-bönderna skulle hitta kärleken i "Bonde söker fru" - och inte hos varandra.

De tvingades därför hoppa av det populära tv-programmet med omedelbar verkan.

Linda Lindorff är programledare för "Bonde söker fru".

Under en pressträff på tisdagen inför onsdagens säsongspremiär berättar hon för Expressen.se om det oväntade kärleksbeskedet tidigare i år.

- Den stora skandalen var väl att de plötsligt tog varandra. Alla som hade skrivit brev till dem fick snopet finna sig i detta.

- Men egentligen så är det bara fantastiskt.

André Ödegård och Marie-Louise Rungegård då?

Jo, de är mer kära än någonsin tidigare.

- Det känns otroligt bra. Det är underbart. Som om hela kroppen har fått ett vulkanutbrott, säger André.

Marie-Louise Rungegård fyller i:

- Han är allt jag har väntat på i hela mitt vuxna liv. Det kändes så första gången vi träffades. Han har allt.

Nu är de sambor i småländska Tingsryd- och mer romantik kan vara på lut.

- Det ser ljust ut, säger André Ödegård om ett möjligt giftermål.
