Camilla Henemark
nära att stoppas
Anton Nilsson

Målet med Camilla Henemarks medverkan i Biggest Loser VIP är att bli sundare.

Men artisten var så ohälsosam i början av programmets inspelning att hon var nära att uteslutas.

– Jag var i så dåligt skick när inspelningen började så jag höll knappt på att vara med. Det var verkligen katastrof, säger hon till Expressen.

– Jag hade hjärtsvikt, diabetes som var i taket, diskbråck, jag kunde liksom inte röra mig, säger hon.

– Jag var nära att läggas in på sjukhus.

Hjärtproblemen gjorde att hon förbjöds att träna och tävla i programmets början, berättar hon.

– Jag bara bestämde mig för att det här skulle gå, det är min sista chans. Så jag startade lägst av alla, startade på knä, nere på knä ordentligt, säger Camilla Henemark, 52.

Hon har tidigare berättat för Expressen att hon inte trodde att hon skulle "klara året ut" – men läkaren gav henne en mer positiv prognos efter viktkampen i programmet.

– Efter de här veckorna är min läkare chockad över de framsteg jag gjort, berättade Camilla Henemark för Expressen förra veckan.

I tisdagens avsnitt av Biggest Loser VIP beskriver Camilla Henemark den första tiden i bantningsprogrammet som en bergochdalbana.

Vid ett tillfälle kliver hon igenom köket, där de andra deltagarna sitter, utan att vara särskilt pratsam – något som får hennes medtävlande Jonas Hallberg att anklaga henne för att vara "helt galen".

– Vad har hänt med henne, har hon glömt att ta sina nervlugnande? säger kändisstylisten efter att Camilla Henemark lämnat rummet.

Hon förklarar senare att hennes dåliga självkänsla gör det svårt för henne att vara på gott humör och visa "social styrka".

Camilla Henemark turnerade världen runt med popgruppen Army of Lovers på 1980- och 90-talet, och var känd under artistnamnet La Camilla.

Hon skapade stor uppståndelse då hon 2012 beskrev sina påstådda affärer med kungen Carl Gustaf i sina memoarer "Adjö det ljuva livet".
