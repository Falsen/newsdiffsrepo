Anna Book i bråk med
Henemark: "Var rädd"
Anton Nilsson

Camilla Henemark har dragits med hälsoproblem som försvårar hennes medverkan i bantningsprogrammet Biggest Loser VIP.

Hon har berättat för Expressen om hur hon då inspelningen började led av hjärtproblem, diabetes och diskbråck.

– Jag var i så dåligt skick när inspelningen började så jag höll knappt på att vara med. Det var verkligen katastrof.

I säsongens andra avsnitt, som sänds på tisdagskvällen, kan den före detta Army of Lovers-stjärnan inte delta i träningen på grund av sitt hälsotillstånd.

Då det är dags för vägning – programformatets mesta spänningsmoment – visar mätinstrumentet att Henemarks vikt minskat med åtta hekto.

Flera andra har minskat med över två kilo.

– Jag är faktiskt helt lättad, det var i alla fall inte plus på vågen, det var minus, säger Camilla efter vägningen.

Men medtävlanden Blondie, som platsar i "VIP"–säsongen av bantningsprogrammet eftersom han tidigare medverkat i dokusåpan Farmen, pikar Henemark för vad han anser som en otillräcklig viktminskning.

– Jag hör ju hur Camilla går upp på nätterna, hon bara äter och äter. Hon bryr sig inte om det här, jag menar, det här är ju ett ypperligt tillfälle.

– Jag fattar inte varför man inte tar till vara på det. Du får ju aldrig tillbaka det här tillfället, fortsätter Blondie, som själv tappade 5,3 kilo under veckans gång.

Tidigare i programmet blir Henemark dessutom anklagad av Anna Book för att ha en dålig attityd, eftersom hon inte hälsade tillräckligt glatt på sina medtävlande.

– Jag vart rädd, för du kom emot mig här, då log jag mot dig och då gick du bara förbi och såg extremt arg sur och upprörd ut, anklagar Anna Book.

Henemark tycker inte att hon har varit sur – men förklarar senare att hennes dåliga självkänsla gör det svårt för henne att vara på gott humör och visa "social styrka".
