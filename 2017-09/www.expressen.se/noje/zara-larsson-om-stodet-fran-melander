Zara Larsson om stödet från Melander
Aino Oxblod

Det var under måndagen som skådespelaren Sven Melander, 68, publicerade ett videoklipp på sina sociala medier där han står upp för sångerskan Zara Larsson, 18.

Melander säger att Larsson får utstå alldeles för mycket hat, bara för att hon står upp för kvinnors rätt att slippa bli våldtagna.

– Det är fan inte Zara Larsson som är problemet, säger Sven Melander i klippet.

Nu har artisten som det hela handlar om - Zara Larsson - reagerat på Melanders klipp. Hon uppskattar Melanders stöd, säger hon till Café.

–  Det var jättekul att se. Det finns folk som kommer att hata, men det finns dubbelt så många som ställer sig bakom och kommer stötta och det gör mig så mycket starkare. Och det gör att man kan glömma bort de här som håller på, säger Zara Larsson till Café.



LÄS MER: Melander: "Inte Zara Larsson som är problemet"





LÄS MER: Zaras ilska efter våldtäkten i publiken



Zara Larsson tycker också att fokus ligger fel i diskussionerna kring hennes tweets om kvinnoförtryck, feminism och våldtäktskultur.

–  När folk frågar Vad, hatar du alla män?… Alltså, vad spelar det för roll? Varför är det en fråga, varför lägger man fokuset där i stället för på de här våldtäkterna på Bråvalla till exempel? Varför fokuserar ni på hur jag uttrycker mig?, säger hon till Café.

Sven Melander har också fått mycket reaktioner efter sin video där han backar upp Zara Larsson. Videon har nu över 2,6 miljoner visningar på Facebook, och även om de flesta är positiva till Melanders inlägg är det inte alla som är nöjda.

– Mycket respons, över nittio procent är positiva reaktioner, säger produktionsbolaget jag jobbar med, och så är det några som vill att jag ska dö. De flesta framför att jag är dum i huvudet - inte begriper det eller det, säger Sven Melander till SVT.





Följ Expressen Nöje på Facebook - där kan du kommentera och diskutera våra artiklar.
