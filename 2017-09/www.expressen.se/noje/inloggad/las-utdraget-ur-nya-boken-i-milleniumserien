Läs utdraget ur nya boken i Milleniumserien
Lena Lindehag

Alvar ville bort från Flodberga. Han ville få ett bättre jobb. Men för en kille som han som aldrig studerat eller arbetat annat än på fängelser fanns inte mycket att välja mellan. Han hade därför tagit en korrespondenskurs i företagsekonomi, och medan doften av potatisplättar och sylt ännu låg kvar i luften läste han på om hur aktieoptioner prissätts på finansmarknaden, även om han ärligt talat inte begrep mycket och inte alls klarade övningsuppgifterna i läroboken. I det ögonblicket kom Lisbeth Salander in för att rycka åt sig mer att äta.

Hon såg ner i golvet och verkade sur och världsfrånvänd, och eftersom Alvar inte ville genera sig igen och göra ännu ett misslyckat försök att få kontakt, fortsatte han med sina uträkningar. Han suddade och kladdade och irriterade henne helt klart. Hon kom närmare och blängde på honom och då skämdes han. Han skämdes ofta när hon såg på honom och han skulle just resa sig och gå ut på avdelningen igen när Salander ryckte åt sig hans blyertspenna och klottrade dit några siffror i hans bok.

”Black-Scholes ekvationer är överskattad skit när marknaden är så volatil”, sa hon och försvann iväg, och brydde sig inte det minsta om att han ropade efter henne.

Hon bara gick som om han inte existerade längre, och det tog lite tid för honom att förstå vad som hänt. Först sent på kvällen samma dag när han satt vid sin dator insåg han att hon inte bara på en sekund svarat rätt på hans övningsuppgifter. Med en självklar auktoritet hade hon också kritiserat en Nobelprisbelönad modell för värdesättning av finansiella derivat. För honom, som annars bara upplevde nederlag och förnedring på avdelningen, blev det till något stort. Han drömde om att det här var början på en kontakt mellan dem, eller till och med en vändning i hennes eget liv där hon till sist skulle inse vidden av sin begåvning.

Han funderade länge på vad som borde bli hans nästa steg. Hur skulle han motivera henne mer? Han fick till slut en idé. Han skulle låta henne göra ett IQ-test. Han hade fullt med gamla tester och formulär på arbetsrummet sedan alla rättspsykiatrikerna varit här och försökt avgöra graden av psykopati och alexitymi och narcissism och allt vad det var de trodde Benito led av.

Alvar hade gjort flera av testerna själv, och han tänkte att en tjej som så enkelt löste matematiska problem rimligtvis borde klara intelligenstestet bra. Vem vet, det kanske skulle komma att betyda något för henne. Han hade därför väntat på henne i korridoren nyss vid vad han trodde var ett bra tillfälle. Han tyckte sig till och med se en ny nakenhet i hennes ansikte och inledde också med att ge henne en komplimang. Han inbillade sig att han fick kontakt.

Hon tog emot testet. Men så hände något. Tåget skramlade därute och hon blev spänd och fick något svart i blicken, och då stammade han mest och lät henne försvinna. Efteråt gav han order till sina kollegor att ombesörja stängningen av celldörrarna. Själv gick han in till sitt kontor som låg strax utanför fångarnas cellkorridor bakom en massiv glasdörr, på den så kallade administrationsdelen. Alvar var den enda i personalen som hade ett eget rum. Rummet hade fönster mot rastgården och stålstängslet och den grå betongmuren, och var inte mycket större än cellerna och inte särskilt mycket trevligare heller. Men till skillnad från cellerna fanns där en dator med uppkoppling och ett par monitorer som visade övervakningsbilder från avdelningen, och så några prydnadsföremål som ändå skänkte rummet lite trivsel.

Nu var klockan 19.45. Celldörrarna var stängda. Tåget hade tystnat och försvunnit mot Stockholm och kollegorna satt i fikarummet och snackade skit. Själv skrev han en rad eller två i den dagbok han förde över livet härinne. Det gjorde honom inte på bättre humör, han var inte helt sanningsenlig i dagboken längre. I stället för att fortsätta skriva tittade han mot anslagstavlan på bilderna av Vilda, och av modern som nu var död sedan fyra år.

Utanför låg trädgården som en oas i det karga fängelselandskapet. Himlen var molnfri. Han såg på armbandsklockan igen. Det var dags att ringa hem och önska Vilda god natt och sov gott och ”hej då, min skatt”. Han lyfte telefonluren men hann inte mycket längre. Intercomlarmet slog på. Han tittade på displayen och såg att det var rum nummer sju som anropade, Lisbeth Salanders cell, och då blev han på en gång nyfiken och orolig. Alla intagna visste att de inte skulle störa personalen i onödan. Lisbeth hade aldrig använt larmet tidigare, och hon kändes inte direkt som en kvinna som gnällde i första taget. Kunde något ha hänt?

”Vad gäller det?” sa han.

”Jag vill att du kommer hit. Det är viktigt.”

”Vad är det som är så viktigt?”

”Du gav mig ett IQ-test, eller hur?”

”Precis, tänkte att du var en tjej som borde klara det bra.”

”Det kanske du har rätt i. Skulle du inte kunna kolla igenom mina svar nu på en gång?”

Alvar tittade på klockan igen. Inte i helvete kunde hon ha gjort testet redan.

”Bättre att vi tar det i morgon”, sa han. ”Så kan du gå igenom dina svar mer noggrant.”

”Då blir det ju som fusk”, fortsatte hon. ”Jag kan hålla på med det hela natten.”

”Okej, jag kommer”, sa han.

Han visste inte riktigt varför han sa det, och han undrade genast om det var förhastat. Å andra sidan skulle han säkert ångra sig om han inte gick dit. Han hade ju så innerligt hoppats att hon skulle finna testet intressant och att det kunde bli början till något.

Han böjde sig ner och tog fram ett papper med de rätta svaren från skrivbordslådan längst ner till höger. Därefter snyggade han till sig och gick ut och öppnade slussdörren till säkerhetsavdelningen med sitt nyckelchip och sin personliga kod. Sedan vandrade han fram i korridoren och såg upp mot de svarta kamerorna i taket och de gula lamporna medan han fingrade på sitt bälte. På bältet satt hans OC – pepparsprejen – och batong, nyckelknippa, kommunikationstelefon och den grå dosan med larmknappen.

Han var kanske en oförbätterlig idealist, men han var inte naiv. Det gick inte att vara i kriminalvården. Fångar kunde låta vädjande och ödmjuka – bara för att manipulera skjortan av dig. Alvar var alltid på sin vakt, och ju närmare celldörren han kom desto oroligare blev han. Kanske borde han ha haft med sig en kollega som regelboken föreskrev.

Hur intelligent Lisbeth Salander än var kunde hon inte ha hostat fram svaren så fort. Hon måste ha en dold agenda, eller hur? Han blev alltmer övertygad om det. Han öppnade fönsterluckan till hennes rum och tittade misstänksamt in. Lisbeth stod stilla vid sitt skrivbord därinne i cellen och log mot honom, eller åtminstone närapå, och han kände en försiktig optimism igen.

”Okej, jag kommer in. Håll avståndet.”

”Absolut.”

”Bra.”

Han låste upp, fortfarande beredd på vad som helst, men inget hände. Salander stod kvar på samma plats.

”Hur är det?” sa han.

”Bra”, svarade hon. ”Intressant test. Kan du kolla det själv?”

”Jag har de rätta svaren här”, sa han och viftade med sitt

facit.

Hon svarade inte. Han lade till:

”Med tanke på hur fort du gjort det bör du inte bli besviken om resultatet inte är så bra.”

Han försökte sig på ett stort leende. Hon drog på munnen igen. Men nu var han inte lika bekväm med det. Han kände sig granskad och gillade inte det dunkla skenet i hennes ögon. Förberedde hon något? Det skulle inte förvåna honom en sekund om det smiddes någon infernalisk plan därinne bakom den mörka blicken. Å andra sidan, hon var liten och mager. Han var större och beväpnad och tränad för kritiska lägen. Det kunde väl inte finnas någon fara, kunde det?

Han tog avvaktande emot testet och log stelt mot henne. Därefter ögnade han igenom svaren medan han höll Salander under uppsikt. Det var säkert lugnt. Hon tittade bara

undrande på honom som om hon ville fråga: Är jag bra, eller?

Hon hade åtminstone ingen bra handstil. Testet var fullt av bläckplumpar och slängar, som om det var hastigt nedkrafsat. Långsamt och utan att släppa uppmärksamheten på henne, jämförde han hennes svar med facit. Först konstaterade han enbart att det mesta föreföll korrekt. Därefter kunde han inte låta bli att förlora sig i häpnad. Även de svåraste frågorna mot slutet hade hon svarat rätt på, och det hade han aldrig hört talas om ens. Resultatet var helt enastående, och han skulle just säga något översvallande när han plötsligt inte kunde andas längre.

Utdrag ur "Mannen som sökte sin skugga" av David Lagercrantz.
