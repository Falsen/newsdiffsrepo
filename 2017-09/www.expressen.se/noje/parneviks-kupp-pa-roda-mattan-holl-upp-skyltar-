Parneviks kupp på röda
mattan – höll upp skyltar
Mattias Knutson

Peg och Penny Parnevik – kända från “Parneviks” – är ständigt aktuella. En av systrarna, Penny, visade häromdagen upp en helt ny stil – som togs väl emot av fansen.

Även Peg har gjort rubriker – exempelvis när hon för två dagar sedan rasade mot Filip Hammar och Fredrik Wikingsson i sin podcast “Pillowtalk”.

Hon menade att hon blev lurad att vara med i en sexpanel i programmet “Breaking News” – trots att hon enligt egen utsago hade tackat nej till att prata om sex.

– Hon var inbjuden att vara med i en sexpanel och hon tackade ja till att vara med i en sexpanel. Jag vet inte riktigt vad problemet är, sa Filip Hammar till Expressen.

Peg och Penny Parnevik var även upprörda över att Filip Hammar och Fredrik Wikingsson hade drivit med deras mamma Mia i ett annat avsnitt av “Breaking News” – men Filip Hammar slog på nytt ifrån sig.

– Men vad fan. “Breaking News” är ett humorprogram och vi får skämta om vad vi vill. Det har vi noll procent dåligt samvete för. Mia Parnevik är ju en ytterst gapig medieprofil, och är man det får man också hantera att bli driven med, sa han.

När systrarna anlände till Kristallengalan var det utan leenden. De allvarliga systrarna utgjorde en stor stor kontrast mot resten av glamouren på röda mattan – och höll i stället upp varsin skylt.

“Hej pressen! Här får ni något vettigt att skriva om”, stod det på Pegs skylt.

Penny hade en annan skylt som löd: “Inte ett enda barn ska behöva växa upp ensamt. Bli fadder på sosbarnbyar.se”.

När systrarna fick frågor av journalister på plats vägrade de svara på frågor – och gick rakt förbi.
