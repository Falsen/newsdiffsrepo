Björn Borg återförenas
med exet på premiären
Mattias Knutson

I den högaktuella filmen "Borg" får tittarna komma tennisstjärnan Björn Borg inpå livet. Bland annat skildras Björn Borgs (Sverrir Gudnason) relation med den dåvarande flickvännen Mariana Simionescu (Tuva Novotny).

Nu kan Expressen berätta att Mariana Simionescu kommer närvara vid galapremiären – liksom Björn Borgs son samt flertalet medlemmar ur familjen.

– Så många känslor som bara väller upp inom mig. Han var så fantastisk och trevlig, Björn. Alltid positiv och godhjärtad, berättade Mariana Simionescu för Hemmets Journal i en intervju förra året.

I filmen "Borg" tas bland annat ett äktenskapsstrul upp mellan Borg och Mariana – något som filmens producent, Fredrik Wikström Nicastro, menar att de har haft insyn i:

– Vi har hållit dem informerade, så att de ska veta vad som är på gång, har han tidigare berättat för Expressen.

Men enligt Björn Borgs agent Per Hjertquist har tennisstjärnan inte alls haft insyn i arbetet.

Björn Borg är sedan 2002 lyckligt gift med Patricia Borg, som han har en son med.

I somras berättade tennislegendaren om sitt liv.

–  Min lycka är att vara med familjen. Det finns inget bättre. Jag har aldrig varit lyckligare än vad jag är i dag. Jag lägger all min tid på familjen, och att få tillbringa den tiden med barn och familj är lycka för mig, berättade han.

Han berättade också då att han själv har ingenting med den nya filmen att göra. Varken han eller John McEnroe.

– Jag har faktiskt ingen aning om hur filmen kommer vara. Jag och John har ingenting med filmen att göra. Vi har inte sett någonting.



Sverrir Gudnasson spelar Björn Borg i filmen – och hans motskådespelare, Shia LaBeouf, kommer också närvara.

Enligt uppgift är det även mycket stor sannolikhet att Björn Borgs mest klassiska motståndare, John McEnroe, kommer promenera på röda mattan.
