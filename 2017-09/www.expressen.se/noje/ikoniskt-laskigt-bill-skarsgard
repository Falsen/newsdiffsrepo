Ikoniskt läskigt,
Bill Skarsgård
Jenny Tillgren

Nyinspelningen av Stephen Kings skräckklassiker ”Det” (1986) rör sig spöklikt genom tiden. Bokens handling (filmen täcker bara första halvan) är förflyttad från sent femtiotal till sent åttiotal – den sista analoga tiden då barn fortfarande vek pappersbåtar och cyklade runt planlöst om dagarna. En epok inbäddad i nostalgi som populärkulturen just nu älskar att vältra sig i, från ”Stranger things” till high school-vibben i senaste ”Spider-Man”. Det är i det klustrets känsligaste nervpunkt som ”Det” kilar in sig med slipad perfektion, från skämt om New kids on the block till en diffust barnkär Steven Spielberg-känsla.

Filmen har knappt börjat innan Bill Skarsgårds Pennywise-ögon blinkar mot oss från dagvattenbrunnen, och en späd arm bits av på mitten på ett chockerande visuellt sätt. Blodet forsar genom Derrys kloaker. Sommaren är grym mot de mest utsatta barnen.

Stephen Kings erkända förmåga att foga samman våra värsta fantasifoster med vardagens ondska, har följt med till filmen där sommarlovet är förenat med allt annat än idyll. Vad alla barnen i Förlorargänget har gemensamt är en nackdel. En är tjock, en är svart, en är flicka, en stammar och så vidare. I mörkret kämpar de mot clownen, i ljuset mot död, incest och mobbning av den mer hårdkokta skolan. Ondska på olika nivåer flätas samman i den kanske mest klassiska sagan av dem alla – barnets kamp mot monstret.

Visst vimlar här av klichéer. De vuxna är närmast karikatyrer på dåliga föräldrar, medan barnen på välbekant sätt förvandlas från förlorare till hjältar. Men igenkänningsfaktorn och återvinningen är liksom en av poängerna som faktiskt bidrar till kusligheten. Pennywise återkommer ju i cykler, vart 27:e år. Allt går igen.

Bill Skarsgård fäster ögonen i oss, ler så bedrägligt, och jag slutar nästan andas. Att se ”Det” är som att få känna sig som ett vettskrämt litet barn igen. Ni vet på den där tiden då inget var mer allvar än lek.
