Lyssnarstorm efter
Books ord i sändning
Anton Nilsson

Det var i radioprogrammet P4 Extra som grodorna hoppade ur munnen på Anna Book.

Hon gästade radion i måndags för att prata om sin medverkan i den senaste säsongen av bantningsprogrammet Biggest Loser.

Realityserien går ut på att tappa vikt. Anna Book har varit öppen med sin kamp mot övervikten och har berättat om sin gastric bypass-operation som utfördes år 2008.

Men när produktionsbolaget bakom Biggest Loser ringde upp henne för att be henne att medverka i den nya kändissäsongen vägrade hon.

Det var när hon i radiointervjun ville ge uttryck för sin frustration över att producenten tjatade på henne som svordomarna flög ur munnen på Anna Book.

– Jag vill inte vara med i den där jävla skiten, berättade Anna Book att hon svarade producenten. Hon sade även att hon bad honom att "dra åt helvete".

Flera tittare upprördes över språkbruket och sociala medier svämmades över av kommentarer. Enligt Aftonbladet sade en att den "höll på att få en chock när jag hörde alla svordomar" medan en annan kommenterade "Fy för alla dessa svärord".

Kommentarerna blev så många att under tisdagen ringde P4 Extra-programledaren Lotta Bromé upp Anna Book igen för att fråga om svordomskavalkaden.

Programledaren hade räknat ut att Anna Book svor 15 gånger under den 30 minuter långa intervjun.

– Det är ju en gång varannan minut, det är väl kanske lite mycket, det kan jag hålla med om, säger Anna Book.

– Det jag beskriver är ju ett privat samtal som jag hade när jag blev tillfrågad om att vara med i "Biggest loser". De hade dessutom tjatat på mig flera gånger och jag blev genuint irriterad över att jag tyckte att de inte respekterade ett nej, fortsätter hon.
