"Loffe" Carlssons sista
framträdande före sin död
Casper Danielsson

Janne "Loffe" Carlsson avled under natten till torsdagen i sviterna av levercancer. Han fick sjukdomsbeskedet för 1,5 år sedan och behandlades vid sjukhuset i Lund.

Men i september blev han utskriven – läkarna kunde inte göra något.

– Så det här senaste året som gått har vi tagit på bästa möjliga sätt, säger sambon Gurianne Sandven.

Men sjukdomen höll inte Janne "Loffe" Carlsson från att underhålla. Så sent som den 1 augusti i år, alltså mindre än en månad före sin bortgång, stod han på scen senast.

Det var på Jazzfestivalen i Ystad som den svenska publiken fick se Janne "Loffe" Carlsson på scen en sista gång, enligt Ystads Allehanda.



LÄS MER: Sambon: Loffe Carlsson förstod att han skulle dö



Tillsammans med Tommy Körberg, Hannah Svensson och Svante Thuresson deltog han i en hyllningskonsert för Monica Zetterlund.

– "Loffe" var glad och jag upplevde det som att han tyckte det var roligt att stå i rampljuset en gång till, säger Tomas Lantz, ordförande för Ystad Jazzfestival.

Janne "Loffe" Carlsson var på plats för att prata om sin egen relation till Monica Zetterlund. Han stod på scen i närmare tio minuter och blev ett uppskattat inslag i festivalen.

– Han berättade om ögonblick tillsammans med Monica Z – det var en väldig överraskning för publiken. Han var uppskattad och fick varma applåder.

Men det gick samtidigt att se hur sjukdomen påverkat honom, menar Tomas Lantz. Janne "Loffe" Carlsson kom till konserten precis före konserten och försvann snabbt efter sitt uppträdande. Väl utanför scenen ville han göra en anonym figur.

– Hans medverkan var lite osäker, på grund av hans sviktande hälsa. Han var pigg och glad på scen, men man såg på honom att han var åtgången av sin sjukdom, säger han.

– Han ville vara ganska anonym. Han vill inte få uppmärksamhet före eller efter.

Under framträdandet auktionerade han även ut en egenmålad tavla, där försäljningssumman gick till Monica Zetterlunds minnesfond. Tavlan såldes för 3000 kronor.

Hans framträdande konserten beskrivs i Ystads Allehandas recension varit av den mer melankoliska skolan.

"Efter paus kommer Janne Carlsson, ju känd som Loffe, in och pratar om sin relation till Monica. Han är nästan lika rolig som han är Sveriges främste trumslagare men det bryter av. Konserten förvandlas till något annat. Och när en målning, jo, Loffe målar också, auktioneras ut för en spottstyver, då tangerar det ordet plumpt," skrivs i en recension från tillfället.
