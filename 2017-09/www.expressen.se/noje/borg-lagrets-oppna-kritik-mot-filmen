Borg-lägrets öppna
kritik mot filmen
Dante Thomsen

I den högaktuella filmen "Borg" får tittarna komma tennisstjärnan Björn Borg inpå livet. Bland annat skildras Björn Borgs (Sverrir Gudnason) gräl med den dåvarande flickvännen Mariana Simionescu (Tuva Novotny) och tränaren Lennart Bergelin (Stellan Skarsgård).

"Borg" eftersträvar realism, men inleds ändå med en brasklapp i form av formuleringen ”inspirerad av verkliga händelser”. En juridisk försiktighetsåtgärd, menar producenten Fredrik Wikström Nicastro.

– Säger man ”baserad” så är det hårdare krav på exakt hur nära det är, och vi valde att säga inspirerad av den anledningen. Men annars är den ju väldigt lik verkligheten.

Så det står ”inspirerad” för att ni skulle få en större konstnärlig frihet?

– Exakt.

Vad hade det hade kunnat få för konsekvenser med formuleringen ”baserad”.

– Jag är ingen jurist, och kan inte uttala mig exakt. Men när man gör en film om människor som fortfarande lever så är det alltid känsligt. Säger man att den är baserad på verkliga händelser, kan det ställas högre krav om någon ifrågasätter om det verkligen hände. Det var väl ett sätt för oss att inte hamna i onödiga diskussioner.

Med McEnroe och Borg?

– Ja, till exempel. Eller med vem som helt. Det är ju många som fortfarande lever.

Hur har ni sett på det? Filmen går ju på många sätt in i huvudet på karaktärer som lever, och man får se saker som man egentligen inte kan veta. Som äktenskapsstrulet mellan Borg och Mariana.

– Vi kan ju inte veta exakt vad som hände bakom stängda dörrar när Borg och Mariana var själva, så där har vi ju skrivit en scen som vi tycker passar vår historia. Självklart har vi tagit oss friheter.

Vet ni vad Mariana och Björn tycker om att ni har tagit er sådana här friheter?

– Vi har hållit dem informerade, så att de ska veta vad som är på gång.

Men enligt Björn Borgs agent Per Hjertquist har tennisstjärnan inte alls haft insyn i arbetet.

– Björn själv har inte haft något med filmen att göra. Sedan har han säkert sett filmen ändå. Men han har inget engagemang i den så, säger han.

Vad känner han för det?

– Det normala hade varit hade varit om de hade haft en kontakt med honom, så att han hade fått all information. Men så har fallet inte varit.
