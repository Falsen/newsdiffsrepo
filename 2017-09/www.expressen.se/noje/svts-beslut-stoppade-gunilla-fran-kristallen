SVT:s beslut stoppade
Gunilla – från Kristallen
Joel Snöbohm

På sin Facebook skriver Gunilla Persson om händelsen som stoppade henne från att delta på Kristallengalan:

"Jag skulle ha kommit och presenterat pris tillsammans med Samir men SVT betalade i slutändan inte för min flygbiljett därav uteblev jag."

Att tv-profilen skulle ha medverkat på galan bekräftas av Anders G Carlsson, projektledare på SVT. Han förklarar vad som låg bakom SVT:s beslut att inte köpa biljetter till henne.

– Det var faktiskt beklagligt. Vi frågade henne och hon tackade ja, men sedan insåg vi att det här skulle kosta en förmögenhet. Det var ett tråkigt missförstånd som säkert vi får ta på oss.

Att flyga in Gunilla Persson hade helt enkelt blivit för dyrt.

– Mellan tummen och pekfingret kan en flygbiljett tur och retur till Los Angeles i första klass kan kosta uppemot 150 000 kronor och de pengarna finns inte på kartan när vi gör en sådan här prisutdelningsgala. De finns nästan aldrig på kartan.

På grund av en miss i kommunikationen trodde SVT att Gunilla Persson skulle vara i Sverige när de bokade henne.

– Internationella kända personer som finns med i svensk tv är oftast redan på plats för att kanske göra någonting en konsert eller liknande, eller så är de med för att promota sig själva. Just i det här fallet var det nog en miss i kommunikationen. Vi trodde att hon skulle finnas på plats i Sverige under galan.

Generellt så tycker han att uppdragsgivaren ska betala för resan och att han har förståelse att kändisar kan behöva åka i första klass.

– Personer som flyger in från USA är ofta kändisar och då handlar det som regel om att man flyger första klass och hotellkostnader som kan vara ganska höga. Jag har full förståelse för att offentliga personer eller kändisar inte alltid kan sätta sig i ekonomiklass – det är inte någon behaglig situation. Jag har förståelse för att man vill flyga i diskretion.

Men i och med den prislapp som resan skulle innebära finns det bara några få personer som möjligtvis kan vara värda att flyga in.

– Vi hade faktiskt kontakt med David Lettermans management och det fanns ett intresse från hans sida, men så blev det inte så. Man får se det ur tv-tittarnas synpunkt, David Letterman hade varit kul att se, men Gunilla Persson är någon man ser så pass ofta. Men troligtvis hade vi behövt tacka nej till Letterman också, även om han hade kunnat. Det är så enorma pengar som går till ett kort framträdande – och det har vi inte råd med.
