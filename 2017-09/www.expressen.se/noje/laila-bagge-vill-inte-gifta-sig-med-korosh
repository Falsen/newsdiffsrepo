Laila Bagge vill inte gifta sig med Korosh
Maria Brander

I hemmafixarprogrammet som nu kommer tillbaka med en andra säsong hjälper Laila Bagge och snickar-Björn Christiernsson familjer med byggprojekten som inte riktigt kommit till skott. Det är rätt tv-profil på rätt plats, skulle man kunna säga, för på hemmaplan gör Laila Bagge allt annat än att skjuta byggplaner framför sig. Hon snarast dras till dem. Och efter att ha byggt hus med båda sina tidigare makar, Anders Bagge och Niclas Wahlgren, helrenoverar hon nu en villa på Lidingö tillsammans med sambon Korosh.

Men något äktenskap är inte att vänta den här gången, det står Laila Bagge fast vid.

– Jag har gjort det två gånger. Nej, jag är klar med det. Man kan bevisa kärlek på så många olika sätt. Vi har ju vårt förlovningsarmband som vi kallar det – jag och Korosh. Det är bara ett papper som fattas egentligen, annars är det ju samma sak.

Vad är ett förlovningsarmband?

– Det är vårt sätt att visa att vi är tillsammans, ett armband där vi sätter i en kula för varje år som går. Nu har vi två kulor, i december blir det en tredje. Det är diamantkulor som man stoppar i.

– Vi kände att vi ville göra något, och det är kul att man gör något år för år. Nu har jag bara sju kulor på mitt, för min handled är inte större, så det blir väl bara sju år brukar vi skämta om, fortsätter Laila skrattandes:

– Eller så får man börja på ett nytt armband.

När förlovade ni er?

– Nej, vi kallar det bara det. Man kan säga att vi har ett armband som är vår grej.

Om det bara får plats sju kulor, måste det ändå vara rejäla diamanter?

– Nej, det är bollar runt, och så byter man ut vanliga svarta kulor mot något annat som diamanter.

Huset då? Det verkar nästan som att det är en större ”commitment” för dig än äktenskapet?

– Ha, ha, vad baserar du det på.

Ja, du byggde med Anders och Niclas, och nu med Korosh.

– Nej, det är nog mer att jag alltid har flyttat mycket, även som ung.

Men du var inne på att husbygget är det största kärlekstestet?

– Ja, renoveringen och Ikea-besöken tillsammans. Har man klarat det, så klarar man allt. Så det är också en eloge!

– Man säger det att om man fortfarande är tillsammans efter man har renoverat då är det ett starkt förhållande, så vi får väl se i juni när vi är klara, säger Laila skämtsamt.
