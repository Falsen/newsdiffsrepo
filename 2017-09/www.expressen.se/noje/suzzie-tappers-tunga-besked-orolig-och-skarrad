Suzzie Tappers
tunga besked
Dante Thomsen

Under 80- och 90-talet var Suzzies orkester ett av Sveriges mest populära popband och låg bland annat bakom hitlåten "Dansar i månens sken". Sångerskan Susanne "Suzzie" Tapper har också haft en framgångsrik solokarriär och har uppträtt i Melodifestivalen.

Suzzie Tapper är också en av de 80-talsstjärnor som medverkar under showen "Tillbaka till 80-talet" på Göta Lejon i slutet av oktober.

Hennes comeback på scen har dock präglats av ett tungt besked – Suzzie Tapper har drabbats av en tumör i sköldkörteln.

– För några år sedan hade jag något liknande och fick operera bort den ena sidan av sköldkörteln. Nu har jag fått det på andra sidan, berättar Suzzie Tapper.



LÄS MER: Suzzie Tapper: "Pumpen gav mig ett nytt liv"



Nu väntar en operation för att ta reda på om tumören är godartad eller om det rör sig om cancer.

– Förra gången var det godartat men det är inget man kan förlita sig på. Det är bara att hoppas. Har man fått det på ena sidan är det ofta så att det blir även på andra sidan. Nu ska de ta bort det som är kvar av min sköldkörtel vilket gör att jag kommer behöva äta medicin.

Påverkar det här dig i vardagen?

– Det är klart att man blir lite orolig och skärrad. Eftersom de inte kan se vad det är för fel är det lite svårt att veta hur man ska känna.

Suzzie Tapper märkte att något var fel när hon kände en knöl i halsen.

– Det tar ett tag innan man får komma i väg och träffa läkare men det var någon gång i våras.

Vad tänkte du när du fick beskedet att det var en tumör?

– Det kändes lite annorlunda än första gången, då var allt mer diffust. Men det är klart man funderar fram och tillbaka, det är lite oroligt. Men samtidigt är det ingen större idé att oroa sig för mycket.

Suzzie Tapper har dock bestämt sig för att skjuta upp operationen till efter "Tillbaka till 80-talet".

– Det verkar inte vara ett så svårt ingrepp men däremot ligger stämbanden väldigt nära. Risken att skada stämbanden är väldigt liten och de är medvetna om att jag sjunger.

Varför bestämde du dig för att vänta med operationen?

– Jag kände att några veckor hit eller dit inte spelar så stor roll. De skär ju av lite muskler så det tar lite tid innan allt är på plats igen också. Jag kommer nog behöva öva upp stämbanden igen.

– Det ska bli jättekul att göra konserten, jag ser verkligen fram emot det. Det är ett coolt gäng.



LÄS MER: Suzzie Tapper ville åka hem i morse



Suzzie Tapper lider också av Parkinsons sjukdom. Sångerskan var bara 44 år gammal när hon fick diagnosen.

– Jag har ju andra problem och att jag har gått igenom en hel del gör att jag känner att jag kan gå igenom lite till.

Du har ju fått en pump inopererad som ger dig medicin mot sjukdomen, hur mår du i dag?

– Det är fortfarande väldigt bra jämfört med innan. Förut hade jag hemtjänst varje dag, jag var ju rätt dålig. Det är lite upp och ner beroende på livet överhuvudtaget. Men jag är jätteglad att jag har den här pumpen. Det är som att att jag har fått ett nytt liv.

2008 träffade Suzzie Tapper sitt livs kärlek Johan Zackrisson. I dag lever paret som särbos.

– Vi har bott ihop men ibland i livet kommer man till en punkt där man kör i samma hjulspår och det kan vara svårt att ta sig ur. Då får man göra något drastiskt för att förändra det. Men det funkar bra.
