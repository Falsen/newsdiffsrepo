Bråket i "På spåret": "Det blev lite hätskt"
Eric Johansson

Två debutantlag gjorde upp i gårdagens avsnitt av "På spåret". I dressinen satt sportjournalisten Christian Olsson och golfproffset Helen Alfredsson. Strängfysikern Ulf Danielsson och radioprataren Martina Thun huserade i första klass.

Det sistnämnda laget klass såg ut att ryka ihop när strängfysikern var för långsam på nödbromsen.

– Dra åt! röt Martina till sin lagkamrat.

Men nu i efterhand minns inte Ulf Danielsson stämningen som dålig.

– Nej, vi hade bara jätteroligt. Men sen så blir man ju lite i gång ibland, säger han.

– Däremot såg jag att det var lite hätskt mellan de andra två. Där gick det nog rätt hett till.

Han syftar på tillfället när Christian Olsson snabbpratade runt i Alaska utan att få fram ett svar.

– Du hjälper ju inte till alls, kan du hålla snattran, röt Helena Alfredsson när svaret uteblev.

Men sportjournalisten minns inte stämningen som dålig.

– Nej, då hade jag nog sagt någonting som gjorde att jag var värd att höra det. Nej, det var verkligen ingen fara så, inte på något sätt, absolut inte. Tvärt om var det ett rent nöje, säger Christian Olsson.

Han minns dock att han kände sig lite pressad av själva situationen och att det bidrog till att vissa svar uteblev.

– Det är nog en kombination att man vill visa sig härlig, redo och duktig och visa att man kan en massa saker. Plus att man då inte kan en massa saker. Man inser att "åh, jag kan inte det här heller" och det skyndar ju inte direkt på lösningsförmågan.
