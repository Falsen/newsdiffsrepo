Sebastian, 27, fick spela med Timberlake
Eric Emanuelsson

Justin Timberlake bodde på Grand Hôtel under Eurovision-veckan i Stockholm tillsammans med sin fru Jessica Biel.

Sebastian Enqvist spelar i pianobaren på hotellet och han berättar nu att han fick vara med på en hemlig spelning som Justin Timberlake gjorde efter sitt Eurovision-framträdande i lördags, något som P4 Kalmar var först att rapportera om.

– Både under fredagen och lördagen var han där med sitt crew. De satt där några stycken och lyssnade och diggade. Sen på lördagskvällen kom han fram och frågade om han fick sjunga. Det var kul, säger Sebastian Enqvist.



LÄS MER: Timberlake kan stanna i 30 dagar i Sverige



Sebastian Enqvist spelade "A song for you" av Donny Hathaway och Justin Timberlake sjöng för de 30 gästerna som fanns i baren, varav flera tillhörde världsstjärnans team:

– De var ett större sällskap. Det var hans musiker, crew och livvakter, säger Sebastian.

Justin Timberlakes fru, skådespelaren Jessica Biel, satt också i baren och lyssnade på sin man.

– Jag visste vem hon var. Han tillägnade låten till henne också, så det blev väldigt lyckat.

Senare under natten spelade Sebastian Enqvist och Justin Timberlake samma låt igen – när några nya vänner till världsstjärnan kom in till hotellet.

– Det kom några kompisar till honom senare, så då körde han låten en gång till. Efteråt tackade han och var väldigt trevlig och artig. Vi tog lite bilder, men inte mer än så. Det var ett möte i musiken.



LÄS MER: Justin Timberlakes hyllning till Frans och Måns



Sa han något till dig?

– Innan vi började spela sa han: "Let's just have a moment together here", säger Sebastian och fortsätter:

– Han verkade väldigt glad och det var bra stämning. Så han var nog nöjd. Det var en fantastisk upplevelse.





Följ Expressen Nöje på Facebook - där kan du kommentera och diskutera våra artiklar.
