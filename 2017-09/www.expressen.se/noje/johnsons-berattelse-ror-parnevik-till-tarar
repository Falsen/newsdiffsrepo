Johnsons berättelse rör Parnevik till tårar
Therese Färsjö

Artisten Andreas Johnson, 44, och hans familj är några av gästerna i "Parneviks" i kväll. I programmet sitter Andreas och Mia Parnevik ner i ett förtroligt samtal, där Mia frågar honom om hur han och Lisa mår nu.

Bakgrunden är den tuffa period de gick igenom 2011-2012, då Lisa under hösten varit akut sjuk och tvingats till tre operationen och många sjukhusvistelser. Först operarades hon för en infektion på äggstockarna, sedan en blödning bakom ögat. Strax före jul sprack hennes tjocktarm och hon tillbringade jul och nyår på sjukhus.

Andreas Johnson berättade om detta i en exklusiv intervju med Expressen när han i februari 2012 medverkade i Melodifestivalen.



LÄS MER: Efter traumat - gick till andra chansen.



I "Parneviks" säger han:

– Allt är ju bättre än det var för tre år sedan. Då kom ju både den här blödningen i huvudet och hennes tjocktarm som sprack. Det här kom ju från ingenstans och man vet ju inte vad det är och sen helt plötsligt blir det ett livshotande tillstånd. Det här året hon var sjuk och framförallt efter operationen i magen då det verkligen var akut och hon låg på IVA i två veckor över jul och nyår, det var en rätt tuff period för oss alla.

Han berättar vidare om de mörka tankarna som dök upp.

– Tänk om jag förlorar henne här och nu. Hur ska jag förmedla det här till barnen? Hur ska vi gå vidare? De tankarna kommer ju in även fast man kämpar för överlevnaden.

I dag har familjen dock kommit på fötter.

– Men nu mår hon bra och jag hoppas att vi ska må bra länge. Inte ett sådant där stålbad, inte på ett tag i alla fall, säger Andreas i programmet.

Pratstunden berör Mia Parnevik som börjar gråta.

– Ursäkta, jag sitter och störttjurar, säger hon.

– Jag blir tårögd när jag ser hela familjen. Vad de har gått igenom, vilken resa. Jag har h ju pratat med Lisa om det här väldigt mycket så för mig var det viktigt att höra Andreas sida och hur han mådde, säger Mia.



LÄS MER: Mia Parnevik om den svåra krisen.



– Det är ju för att man själv har haft några tuffa år där det har hänt mycket. Jag kan börja tjura nu bara man pratar om det, säger hon nu och fortsätter:

– Hon låg ju på sjukhus och de visste inte om hon skulle överleva. Livet flashar ju förbi ganska snabbt. Allt är skört. De är ju fantastiska människor på att ta tillvara på livet. Jag har en tjejfest varje år i Sverige och Lisa ändrade om sin operation för den. De visste inte om hon skulle klara operationen då för några år sedan och då ändrade hon sin tid för att hon ville vara med på festen. De är väldigt duktiga på att göra lemonad av lemons. De har lärt sig det den hårda vägen.





Följ Expressen Nöje på Facebook - där kan du kommentera och diskutera våra artiklar.
