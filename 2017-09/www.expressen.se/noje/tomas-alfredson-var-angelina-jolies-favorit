Tomas Alfredson var Angelina Jolies favorit
Kim Malmgren

I slutet av december spreds mejl som påstods komma från högt uppsatta medarbetare på Sony. Bland dem fanns en rad pikanta meddelanden där bland annat filmstjärnan Angelina Jolie pekades ut som en "talanglös, bortskämd snorunge".

Läckan väckte stor upprördhet i filmbranschen och ledde till att Sony-toppen Amy Pascal senare fick avgå efter sina kommentarer.

När Wikileaks nu offentliggjort 170 000 mejl som påstås komma från Sony står det klart att den svenske stjärnregissören Tomas Alfredson fanns med i hetluften.

Korrespondensen gällde den kommande filmen Cleopatra med Angelina Jolie i huvudrollen.

I en mejlkonversation mellan producenten Scott Rudin och Amy Pascal pekas Tomas Alfredson ut som Angelina Jolies favorit som regissör till filmen.

"Kom ihåg att Alfredson var den som Angie ville ha - Om vi säger till henne att han är tillgänglig, så kommer det att bli han", skriver Scott Rudin.

Samtidigt pekas amerikanske regissören David Fincher ut som den andra huvudkandidaten, även om de båda topparna är överens om att Fincher är svår att jobba med.

"Kan vara svår?! Som att Hitler kan vara antisemitisk!", skriver Scott Rudin.

Via Alfredsons agentur får Scott Rudin veta att han för tillfället är fullbokad, samt att Alfredson är "monogam" när det kommer till filmskapande.

Detta stoppar emellertid inte Rudin från att göra ett nytt försök till att få Alfredson att läsa igenom manuset till Cleopatra.

"Har du någonsin verkligen litat på någon som hävdat att de är monogama? Låt honom läsa!", skriver Scott Rudin.

Till slut tackar Alfredson själv nej till uppdraget. I ett mejl till Scott Rudin skriver han att han har fullt upp med nyfilmatiseringen av Bröderna Lejonhjärta.

I en annan mejlkonversation som nu publicerats av Wikileaks kallar Scott Rudin idén om en fjärde Milleniumbok för "galen".

Dock får han betryggande svar om att författaren, David Lagercrantz, har hyllats efter boken "Jag är Zlatan Ibrahimovic" samt att arbetet hittills håller "högre kvalitet än alla förväntningar".

Expressen har sökt Tomas Alfredson.





Följ Expressen Nöje på Facebook - där kan du kommentera och diskutera våra artiklar.
