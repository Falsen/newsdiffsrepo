Youtubeprofilerna Jocke och
Jonna stänger ner sin kanal
Joel Snöbohm

Tidigare i somras meddelade Joakim och Jonna Lundell på sin Youtubekanal att de skulle göra slut –  under lördagen gick exparet ut med ett nytt besked.

Deras Youtubekanal – en av Sveriges största med hundra tusentals följare – läggs ned helt, meddelar Joakim Lundell på Facebook.

"Detta slutar aldrig och jag har fått nog. All terror av att vara störst på Youtube har fått sin gräns", skriver han och syftar på de trakasserier som drabbat dem.

För ett drygt år sedan gick de ut och berättade om vad paret utsatts för. De hade då bland annat fått två bilar vandaliserade. Ägg kastade på fönstren och en grind söndersparkad.

Och trakasserierna har inte slutat. Tvärtom har det blivit värre sedan Joakim Lundell och Jonna Lundell gick skilda vägar. Vilket lett till att Youtubekanalen nu alltså stängs ned.

Joakim berättar på Facebook att han fruktar för sin familjs säkerhet.

"Är arg och ledsen dygnet runt och framför allt rädd. Livrädd för min familjs säkerhet", skriver han.

Han skriver att händelserna gjort honom till en sämre förebild och att han knappt vågar öppna dörren för ett blombud längre.

"Misstänker allt och alla att de vill oss illa", skriver han.



LÄS MER: Efter uppbrottet – Jonna Lundell akut till sjukhus



Beslutet har han tagit för sina grannar och familjs skull, skriver han.

Han skriver också att det innebär ett stort slag för deras ekonomi men att han hellre mår bra psykiskt:

"Absolut, detta är döden ekonomiskt för oss".
