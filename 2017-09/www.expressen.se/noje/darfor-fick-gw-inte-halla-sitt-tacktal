Därför fick GW inte
hålla sitt tacktal
Patrik Micu

Vid Kristallengalan, som sändes i SVT den 1 september med Kattis Ahlström som programledare, delades priser ut till framgångsrika produktioner och tv-profiler.

En av de prisade var polisprofessorn Leif GW Persson som är aktuell i "GW:s mord" i TV4 och även "Veckans brott" i SVT.

Persson fick vid galan ett hederspris och stående ovationer av publiken. Men som enda vinnare fick han inte hålla sitt planerade tacktal från scenen.

Han var rörd av applåderna och även lite påverkad av den alkohol som serverats under kvällen.

– Jag blev rörd och hade förberett ett tacktal, men blev avförd från scenen blixtsnabbt. Jag var inte nykter, men inte skitfull heller. De kanske trodde det skulle bli fler nordkoreanska utläggningar, säger Persson till Aftonbladet.

Han berättar vidare hur han snabbt fördes av scenen och misstänker att SVT-folket inte ville ge honom chansen att hålla flera utläggningar om Nordkorea.

GW Persson hade så sent som dagen innan jämfört SVT som arbetsplats med Kim Jong-Uns regim. Det var vid TV4:s pressdag som Persson framförde kritiken mot sin andra arbetsgivare.

LÄS MER: Leif GW:s känslostorm efter kuppen på galan

Polisprofessorn betonar att uttalandet var humoristiskt men har även tidigare sagt att han uppfattar många av kollegerna på licensfinansierade SVT som byråkrater som administrerar andras program.

För Aftonbladet kommenterar Leif GW Persson även sin vän Anders Borg och dennes situation efter den omtalade skandalfesten i Stockholms skärgård, där den förre finansministern bland annat ska ha blottat sig och varit allmänt full och otrevlig.

GW säger att han försökt trösta Borg så gott det går. I en krönika i Expressen skrev GW om Borgs eskapader och jämförde bland annat Borg med sin romanfigur Evert Bäckström och dennes "supersalami".

LÄS MER: GW Persson om avtalet och kanalbytet

Persson har fått en del kritik för att han skrev så. Men han tycker själv att det var roligt, och att Anders Borg får bjuda på det efter allt han ställt till med.

– Mina sagesmän från festen, en är stor beundrare av Bäckström-böckerna, hen sa, utan att jag ställt frågan, att se Borg (blotta sig) var inget som skulle få Bäckström att spärra upp ögonen. Det var så roligt så det kunde jag väl skriva. Lite ska det väl kosta när man gör bort sig så där, säger GW Persson till Aftonbladet.
