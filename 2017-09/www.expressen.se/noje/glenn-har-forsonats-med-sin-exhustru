Glenn har försonats med sin exhustru
Thomas Kingdahl

I höstas gav han ut boken "Ha de gott".

Glenn Hysén berättade om sin tid som fotbollsproffs, men även om sitt privatliv, som bland annat kantades av både svåra skilsmässor och alkohol.

Boken, på Ekerlids förlag, blev en succé med nästan 6 000 sålda exemplar.

Vad har du fått för reaktioner på boken, Glenn?

- Bara positiva. Folk har kommit fram på gatan och berömt mig för att jag vågat berätta om allt. Många människor hör också av sig på twitter och andra sociala medier. Och så per mejl. Det kommer mejl om boken nästan varje dag.

Du utelämnade dig mycket i boken och berättade om din sårbarhet efter skilsmässan med Helena. Hur ser du på det i dag?

- Jag berättade bara min sanna historia. Jag har inte gjort någon annan illa utan bara gett alla en bild av vilket liv jag haft utanför fotbollen.

Glenn Hysén träffade Marie Brogren, 47, från Stockholm under ett jobb och blev blixtkär.

- Hon var anledningen till att jag och Helena skilde oss, säger Glenn Hysén.

Glenn Hysén och Marie Brogren var länge ett par, men nu har de gått skilda vägar.

Hur är det att leva ensam?

- Jag känner mig fri och mår bra. Jag har haft två bra äktenskap tidigare med två underbara kvinnor, men det har jag lagt bakom mig nu. Just nu är jag singel och jag är nöjd med det. Jag bor ensam i en bra lägenhet i Göteborg.

Hur är din relation till din exfru Helena i dag?

- Mycket bra. Vi har försonats och gått vidare med våra liv. Det känns skönt. Vi har stött på varandra då och då i olika sammanhang.

Nu har Glenn Hysén lagt boken bakom sig och har flera andra jobb på gång.

Vad gör du i dag?

- Oj, jag gör allt, det mesta handlar om fotboll så det kan knappast bli bättre. Jag jobbar åt ett spelbolag, jag kör ett radiogram, jobbar på en fotbollstidning och åker på fotbollsresor med olika reseföretag.

Din egen framtid. Hur ser den ut?

- Mycket ljus. Jag har många roliga jobb som utvecklar mig hela tiden och en underbar familj och vänner runt mig som gör livet roligt och meningsfullt. Jag mår verkligen toppen.
