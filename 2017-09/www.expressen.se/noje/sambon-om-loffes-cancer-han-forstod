Sambon: Loffe Carlsson
förstod att han skulle dö
Anna Mattsson

För 1,5 år sedan drabbades Janne "Loffe" Carlsson av cancer i levern. Sambon Gurianne Sandven berättar att han fick behandling vid sjukhuset i Lund men att han i september förra året blev utskriven. Läkarna kunde inte längre göra något.

– Så det här senaste året som gått har vi tagit på bästa möjliga sätt, säger hon.

Så han förstod att han inte skulle bli bättre, att det inte gick att göra mer?

– Ja, det gjorde han.



LÄS MER: Janne "Loffe" Carlsson är död – avled efter en tids sjukdom

Till slut gav också hans kropp upp. Gurianne Sandven berättar att "Loffe" mådde dåligt under onsdagen och att hon blev väckt vid tvåtiden natten mot i dag.

– Vi pratade och en halvtimme senare var han död. Vi märkte efter ett tag hur livet började ta slut, säger  hon.

– Han somnade in på sjukhuset med alla barnen omkring sig. Det var väldigt fint och jag tror att han kände sig trygg.

"Loffes" död kom ändå oväntat och hon har svårt att ta in att han nu är borta. Saknaden är enorm.

– Det känns förfärligt. Vi vet ju att han har varit sjuk ett tag men det känns ändå ofattbart att han inte finns med oss längre, säger Gurianne Sandven.

LÄS MER: Lasse Åberg sörjer sin vän Janne "Loffe" Carlsson

Hon och Janne "Loffe" Carlsson har varit ett par i 25 år och minnena hon tar med sig av honom är många och glada.

– Han var ju min livskamrat i 25 år så det finns så mycket att minnas, alla roligheter och alla tokigheter jag fick uppleva med honom. Vi hade ett gemensamt golfintresse så det har blivit många golfresor.

LÄS MER: Här är Janne "Loffe" Carlssons karriär i bilder
