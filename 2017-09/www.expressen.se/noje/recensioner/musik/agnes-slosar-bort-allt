Agnes slösar bort allt
Annah Björk

Hon kunde vara den mest naturliga nattklubbsdrottningen, i sin strassklädda cat suit och ofarliga disko för 10-talet.

Men i kväll är det för tidigt. Publiken på Trädgårn är för nykter. Och Agnes agerar som en Idolartist på köpcentrumsturné, eller i bästa fall på After Ski i Åre.

Bara en sådan sak som att hon får publiken att sjunga "Ja må hon leva" till någon Eva känns väldigt... amatör-afton. Att spelningen inte ens klockar in på en timme gör också att det är tveksamt om man ens får ta 300 spänn för kalaset.

Till nattklubbsturnén har hon kittat sig med tre musiker, på trummor, keyboards och gitarr. Den 25-åriga västgötskan rör sig lika mjukt som hon sjunger.



Och i låtar som "One more time" och "Nu måste vi dra" glänser hon i kapp med stenarna på dräkten. Då är produktionen är mer än barnradiovänligt untz och sångerskan lägger in känsla som en extra växel. Hon matchar sånginsats med låttitel på "Amazing" och även längst bak i lokalen blir det så svettigt att jag måste klä av ett lager.

Med "Instant repeater" gör hon övermäktig disko av en låt som snart ingen minns en gång tillhörde ett rockband från den här stan.



Men i samma veva håller hon ett inställsamt "Så mycket bättre"-tal. Och jag känner hur det börjar luktar skumt i klubblokalen... Fine att Agnes vill spela lyckade låtar från programmet (ovan nämnda och Ken-låten). Men hon är ingen föredetting som måste ta alla chanser att uppträda. Och den löjligt tydliga kopplingen till TV4-showen känns inte värdig en artist som nyss var en världsstjärna.

När Agnes abrupt avslutar det knappt 40 minuter långa setet med megahitten "Release me" då vet jag vad den skumma lukten kommer från.

Det är den omisskännliga doften av en artist som om hon inte ser upp håller på att gräva sig en one hit wonder-grav.
