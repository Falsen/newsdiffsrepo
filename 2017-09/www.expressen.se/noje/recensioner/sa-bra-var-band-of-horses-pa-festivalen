Så bra var Band of
Horses på festivalen
Anders Nunstedt

Det var ett tag sedan Band of Horses hade ett topp 10-album i Sverige, och i hemlandet också för den delen. Sju år närmare bestämt.

Uppföljaren till framgången "Infite arms" hette "Mirage rock", och bandet hämtar sig fortfarande efter den floppen. Live, genom att låtsas som att den inte existerar. I intervjuer genom att erkänna att den blev "stel" och "oärlig".



Band of Horses är ett ojämnt band. Det är ingen liten skillnad på trycket i färska "In a drawer" och gamla fina "Laredo", till exempel.

Men när stämsången sitter, när Ben Bridwell kvider som en slags melankolisk södernversion av Neil Young samtidigt som Creighton Barretts bankar livet ur sina trummor, då är det väldigt bra.

Band of Horses är också ett klassiskt, amerikanskt liveband. De är så tajta, så skickliga på själva hantverket, att man kan stå och njuta av bara det en stund när inte melodierna riktigt når fram genom kvällsregnet.

Det gör de dock med besked i "The funeral", kvintettens mästerverk, som är lika stämningsfull och episk som alltid.

När den ebbat ut tackar Ben Bridwell publiken för att den trotsat regnet i en dryg timme, och tillägger att det återigen varit ett "motherfucking pleasure" att få stå på den svenska scenen.

Flanellrockarna-Regnrockarna 1-0.
