"Maze runner: The scorch trials"
Maria Brander

Tyvärr lider uppföljaren av samma sjuka som hemsöker i princip alla trilogiers mellandelar – den är en transportsträcka.

Berättelsen tar snabbt vid där den förra filmen slutade, ute i den dystopiska verkligheten.

Världen hukar ödelagd under en solrelaterad klimatkatastrof, i kombination med ett obotligt zombievirus. Ungdomarna är i själva verket inte alls i säkerhet, utan ”Matrix”-odlas i stället för sitt virusimmuna blods skull.

Thomas (O’Brien) leder därför sina vänner ut i öknen, och därifrån blir det en flykt från såväl den onda organisationen WCKD som zombies och dödliga naturfenomen.

Hoppet? En mytomspunnen motståndsrörelse i bergen borta vid horisonten.

Det blir en hel del spring, och mycket av den förra filmens elegans saknas här. Samtidigt är serien fortfarande bättre än den andra ”Hunger Games”-efterföljaren ”Divergent”.

Mycket för att man skippar övertydligheten till förmån för mysterier och konspirationsteorier.

Men också för att det finns en del scener som sticker ut: En jakt i en kollapsad skyskrapa tar snyggt tillbaka labyrintperspektivet, och påminner på så vis lite om en Escher-litografi.

Med en gnutta humor förstärks surrealismen ytterligare, när tonåringarna tvingas prova en mystisk drog och därefter flummar loss på en ökenklubb någonstans i gränslandet mellan ”Mad Max” och ”Studio 54”.
