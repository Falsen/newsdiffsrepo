Så bra är "Bridget Jones's Baby"
Maria Brander

I den tredje "Bridget Jones"-filmen blir Hugh Grant inte avtänd för att Bridget Jones bär trosor. Det känns ändå fint. Även om jag inte vet om den minskade kroppsskammen beror på att Bridget fyllt mognare 43 eller att stringtrosan hunnit bli passé.

Det har ju trots allt förflutit 15 år sen den första filmen, och just den här uppföljaren har dragit ut så på tiden att Colin Firth till slut började skämta om att filmen skulle handla om Bridgets barnbarn.



LÄS MER: Här är nya trailern till Bridget Jones-filmen



Nu handlar det i stället om hennes bebis, och Hugh Grant har slutgiltigt tackat nej till att återigen spela den arrogante charmören Cleaver. In kliver i stället Patrick Dempsey som dejtingsajtmogulen Jack Quant.

Första gången Bridget träffar honom är hon apfull på festival och på jakt efter sitt första ligg på evigheter. Men sex timmar sex sjunker snart in i bakisdimmorna vid återseendet av mr Darcy på ett dop.

Inte minst när han visar sig vara nyskild… Några veckor senare plussar Bridgets gravtest, och hon står nu återigen för ett osannolikt dilemma: Vilken av dessa perfekta män är far till hennes barn?

Det är den lilla berättelse som finns, men den räcker för att man ska kunna koppla upp mot Bridgets ständigt förödmjukade fina jag. Renée Zellweger hittar återigen den exakta känslan.

Det är oerhört lätt att identifiera sig med hennes röriga klumpedunsa och lika skönt att få flyta bort i den eskapistiska drömmen av att ha två män som gör allt för en. Ingen av kavaljererna är nämligen det minsta upprörda över sakernas tillstånd, utan sätter babyn och Bridgets välmående i första rummet.



LÄS MER: 15 saker du inte visste om "Bridget Jones dagbok"



I en verklighet där höggravida kvinnor inte ens får sittplats på bussen är detta förstås en utopi, som dessutom råkar vara trivsamt uppblandad med slapstick och fars. Scenen där de potentiella papporna försöker pressa in en dubbelvikt Bridget genom förlossningens svängdörr är fantastisk, likaså många av de snärtiga replikerna.

Tyvärr följer filmen som helhet alltför mycket den väntande romantiska mallen, och Dempsey når aldrig upp till Grants nivå, vilket skapar obalans i triangeldramat. Det som stannar kvar längst är att se Firth och Zellweger som äldre och återförenade. Då sprakar det av sköra flämtande gnistor.
