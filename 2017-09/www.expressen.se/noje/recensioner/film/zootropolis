"Zootropolis"
Maria Brander

Judy Hopps är kaninflickan som inte vill stanna kvar på landet och odla morötter tillsammans med sina 275 syskon, istället drömmer hon om att bli den första kaninpolisen någonsin, och räds inte en flytt till storstaden Zootropolis.

Bara resan dit är värd biljetten. På ett snabbtåg forslas vi genom världar av is och öken, monumental arkitektur, och den där typiska fantasieggande detaljrikedomen som får morfar att utbrista rutig färg varje gång det vankas I jultomtens verkstad på julafton.

För oss vuxna finns här en stimulerande lek med ovanligt fyndiga populärkulturella referenser, ja till och med lite naket, medan barnen får ett äventyr med oväntat mycket tyngd i. Den initialt lättsamma deckaren, får strax drag av mysterium, samtidigt som filmen fungerar som en längre fabel om rasism, rädslan för det okända och att våga.

Tack vare söta kaniner för de små, och byråkratiska sengångare för de stora, går det nästan inte att tänka sig en mer fantastisk familjefilm.
