"Trainwreck"
Maria Brander

Hennes förstasida på herrmagasinet GQ där hon poserar som en lättklädd prinsessan Leia sugandes på C-3PO:s finger, har delat de feministiska fansen i två läger, där jag tillhör förespråkarna: Jag bara älskar driften med mannen som fastnat i pojkrummet.

Amy Schumer är kaxig, vulgär och smart, och det är egenskaper som hon i egenskap av manusförfattare och huvudrollsinnehavare lyckas ta med sig till Hollywood och ”Trainwreck”.

Filmen tar tydligt sikte på den romantiska komedins klichéer, och scenerna där en bakfull Amy stapplar hem, kisandes mot morgonsolen, iklädd minikjol och vingelklackar, känns som en befrielse.

Amy spelar alltså Amy, flickan som redan som barn fick lära sig av pappa att ”monogami är orealistiskt”. Något som i vuxen ålder ger henne visa problem med att binda sig, men också en inställning till umgänge som kan sammanfattas i repliken ”jag gillar inte att ligga sked”. På dagarna jobbar hon som reporter på mansmagasinet S’Nuff där den hårdhudade chefen (Swinton) beställer artiklar som ”Är du gay eller är hon bara tråkig”.

Så en dag skickas Amy för att intervjua en kändisidrottsläkare, och inser efteråt att hon inte riktigt kan släppa tanken på honom. Därifrån följer filmen en någotsånär väntad romantisk kurva, fast med smartare, vassare, och mer igenkänningsskapande skämt för oss som inte har en chans på Hollywoodperfektionen.

Amy Schumer är den ultimata hjältinna för alla som någon gång legat med fel kille, burit för små kläder, supit för hårt, och ändå känt oss rätt okej med det.
