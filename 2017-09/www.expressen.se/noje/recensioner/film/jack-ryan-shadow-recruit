"Jack Ryan: Shadow recruit"
Bernt Eklund

Jack Ryan är sedan länge den amerikanske presidentens trogne tjänare. Först i Tom Clancys romaner, senare i filmerna - Alec Baldwin gjorde rollen i "Jakten på Röd oktober", sedan Harrison Ford två gånger och Ben Affleck en. Regissörerna har växlat - Philip Noyce skapade ett par - och filmerna var ibland mer patriotiska än spännande.

Nu har engelsmannen Kenneth Branagh tagit sig an Jack - och ger honom ett nytt och bättre liv.



Branagh känner inte tvånget att hela tiden göra honnör för flaggan utan sneglar mot Bond och går in för handlingskraftig agentaction samtidigt som han intresserar sig för personerna.

Historien är nyskriven och anknyter aktuellt till dollarns hotade ställning som världs-valuta. En rysk oligark med mäktig beskyddare förbereder en attack. Han håller värdet uppe genom massiva stödköp. När sedan allt ska släppas ut på marknaden samtidigt som ett terrordåd genomförs förväntas kursen kollapsa och dollarn knäckas.

Jack Ryan, som alltid varit en sifferkarl, inser att något allvarligt är i görningen och CIA skickar honom till Moskva.

Där blir det hett om öronen för den unge Chris Pine - tidigare mest känd som rymdkapten i den senaste omgången av "Star Trek".



Den pojkaktiga framtoningen är ett plusvärde - och att låta Keira Knightley bli hans ovetande flickvän är ännu klokare. Hon är inte av samma skrot och korn som alla klassiska Bondbrudar utan med henne kommer en särskild sorts bräcklighet och mänsklig värme in i den brutala bilden. Antydan om närkontakt med verkligheten skapas trots att rappt klippta actionscener knappast är realism.

Som krona på verket har Branagh sedan lyckats hitta en bra skurk - sig själv.

Vid hans sida skymtar för övrigt Peter Andersson som säkerhetschef i en roll som på manusstadiet förmodligen var större.
