"Book of mormon" dundrande succé
Anders Björkman

Färska missionärer ska skickas ut i världen för att frälsa nya själar. Äldste Price drömmer om att få tjäna gud i Orlando, Florida, men han får Uganda, Afrika. Och hans partner blir Äldste Cunningham, en man med uselt självförtroende. Han är bara tacksam över att få en vän som inte kan lämna honom.

Det blir ingen vanlig kulturkrock, det blir rena katastrofen, när de två käcka mormonmissionärerna drar in i en by i Uganda, där man lider av fattigdom, aids och en brutal lokal general.

Historien utvecklas till en satir över religionen, men är också blandning av finstämd humor och sanslös komedi.

Allt berättat i högt tempo med flera medryckande låtar, en del med afrikanska klanger, och många goda sångare. Det är stora shownummer, förbluffande väl genomförda och en färgstark läcker iscensättning.

Jag har sett originalet på Broadway och jag saknar inget i denna påkostade uppsättning, som redan är så samspelt. Imponerande.

Linus Wahlgren gör sin största musikalroll någonsin och är väl vald i sin roll som välkammad polerad mormonmissionär med bländande leende. Han växer i rollen, när han drabbas av den afrikanska verkligheten, tvivlar i sin tro och sjunker så djupt att han börjar dricka kaffe.

Per Andersson är komisk motor, förstås, men är disciplinerad i sin roll som den lille osäkre missionären. Han har inte läst boken, så han improviserar fram en egen version – som fängslar åhörarna. Han har också några scener där han rent av är rörande.

Och så är det då de åtta herrarna i vita skjortor och mörka slipsar som dansar ut sin frustration ledda av den inställsamt smilande Anton Lundqvist. Där finns ett steppnummer som får publiken att jubla.

”Book of mormon” luktar succé lång väg.
