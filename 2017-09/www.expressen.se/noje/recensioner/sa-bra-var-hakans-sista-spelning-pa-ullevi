Så bra var Håkans
sista konsert på Ullevi
Anders Nunstedt

Man ska inte ta någonting för givet, även om det är lätt hänt.

Håkan Hellström påbörjade inte direkt den här resan i motvind. Få svenska debuter har varit så omskrivna och hyllade som "Känn ingen sorg för mig Göteborg".

Redan då, för sjutton år sedan, satte han en nål på den lokala kartan som en indierockens Napoleon.

Men det tog ett tag innan han verkligen erövrade sin hemstad, och Sverige för den delen. De första, små, spelningarna skvallrade om mycket, men inte om att han en dag skulle fylla Ullevi. Det var en tanke för orimlig för att ens kunna tänkas.

Nu är den i högsta grad verklighet.

Något man börjat ta för givet.

Nu har han gjort det fem gånger om. Inte tack vare att han är en glad tjomme som spottar ut sig hits i alla kanaler, utan för att han bemästrar livesammanhanget bättre än – grovt räknat – precis alla andra.

En stor del av den förtjänsten måste tillskrivas hans band.

Oscar Wallblom (bas), Simon Ljungman (gitarr), Mattias Hellberg (gitarr), Labbe Grimelund (trummor), Finn Björnulfson (slagverk), Stefan Sporsén (keyboard) och Nils Berg (saxofon) - samt kören med LaGayla Frazier, Ingela Olsson, Annika Granlund och Kerstin Ryhed.



För även om det även den här kvällen är gästartisterna som tänder den sista gnistan i showen så är det bandets lyhörda samspel och högljudda soulrock som utgör bränslet.

Det räcker väldigt långt, även om den här turnéns akilleshäl är lika tydlig under finalföreställningen som tidigare:

Showen innehåller egentligen inget nytt. Grunden är den samma som när Hellström välte omkull Ullevi 2014. "Din tid kommer" är den enda nya låten som tagit en självklar plats i spellistan. Till och med bildspelen på led-skärmen är ibland repriser.

Ibland saknar man verkligen en ny vinkel på upplägget.

Men visst vibrerar det ändå rejält under den här avslutande urladdningen.



I det stundtals ogina julivädret gasar bandet från start, och trots att rösten hackar mellan varven påminner Håkan om vilken exceptionell liveattraktion han är. Gång på gång.

Höjdpunkterna duggar överlag aningen tätare än under den näst sista konserten, men det är när Leila K gör enormt otippad entré som konserten verkligen skriver in sig i historien. "Känn ingen sorg för mig Göteborg" och "Det kommer aldrig va över för mig" är två unika möten mellan två unika artister med lika unika uttryck.

Leila K behöver inte ens sjunga sin egna hit "Electric". Luften är redan fulladdad.

Det varar inte länge, men är ett minne att spara. Precis som bilden när konserten är slut, och PA-systemet spelar Beatles "Hey Jude" medan publiken vandrar hemåt.

Går Håkan av scenen?

Nej, han står kvar och applåderar och tackar de mest hängivna fansen längst fram, tills låten ebbat ut.

Han tar inget för givet.
