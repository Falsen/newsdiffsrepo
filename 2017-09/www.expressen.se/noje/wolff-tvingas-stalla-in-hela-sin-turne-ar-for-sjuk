Wolff tvingas ställa in
hela sin turné – är för sjuk
Dante Thomsen

Det har bara gått två dagar sedan Rikard Wolff tvingades ställa in sin spelning i Umeå på grund av sjukdom. Nu tvingas artisten ställa in hela sin turné "Den sista föreställningen – Wolff sjunger Brel".

– I dag har jag fått besked om att jag måste vara sjukskriven september–oktober för att komma till rätta med problemen jag har haft de senaste veckorna och som nu innebär att jag tvingas ställa in hela Brel-turnén. Jag beklagar detta djupt, säger Rikard Wolff i ett pressmeddelande.



LÄS MER: Rikard Wolffs egna ord om sjukdomen



Totalt skulle turnén ha omfattat ett tiotal orter runtom i Sverige. De som redan köpt biljetter uppmanas nu att kontakta den lokala teaterförening som arrangerar föreställningen.

Under hösten har Rikard Wolffs hälsoproblem tvingat artisten att ställa in flera tidigare föreställningar.

På Facebook har Rikard Wolff berättat om känslorna inför att tvingas ställa in:

"Jag tillbringade gårdagskvällen, inte med er, glittrande gator och ljuvlig musik, utan stirrandes ut från min sjukbädd. Jag längtar efter er, jag saknar er. Snart är jag på benen igen och då ska vi fortsätta drömma en omöjlig dröm, den dröm som Jacques Brel aldrig slutade tro på", skrev Rikard Wolff under onsdagen.

LÄS MER: Rikard Wolff ställer in igen efter sjukdom



Rikard Wolff har tidigare berättat att han lider av lungemfysem.

– Allting är väldigt reglerat. Jag röker inte, dricker kanske ett glas vin i veckan, jag har svårt att gå ut när det är kallt. Svårt att bära, svårt att gå i trappor. Måste sova ordentligt på nätterna, sade Rikard Wolff då.

Han berättade då att han flera gånger har fått hämtas av ambulans, efter att ha drabbats av anfall.

– Jag får åka ambulans in till sjukhuset med syrgas. Jag får ingen luft. Jag försämras av olika skäl, jag kanske har ätit för mycket, fått en förkylning, och plötsligt får jag ingen luft. När jag märker det sätter en panikreaktion i gång som mer eller mindre slår ut mig, sade han då.
