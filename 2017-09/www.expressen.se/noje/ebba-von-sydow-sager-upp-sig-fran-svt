von Sydow säger upp sig från "Go'kväll"
Pontus Johansson

Ebba von Sydow har lett "Go'kväll" i SVT i fem år.

Nu slutar tv-profilen på programmet. Lördagens avsnitt av "Go'kväll" blir programledaren Ebba von Sydows sista, meddelar hon på sin blogg.



LÄS MER: Ebba von Sydow gick i taket efter gravidfråga



"Fem år. Över 120 (!) timmars sändning i Gokväll-studion och ett lördagsprogram jag är oerhört stolt över att ha varit med skapat från idé till framgångsrikt ”lördagsmåste” för i snitt 700.000 tittare i hela landet, ibland närmare miljonen. Att vi skulle hitta en sådan stor och trogen publik vågade jag inte drömma om då, 2010", skriver hon på sin blogg.

Men riktigt slut är det inte än. Den 13 juni dyker Ebba upp i rutan igen för att rapportera kring prinsbröllopet.

– Nu fokuserar jag till hundra procent på det kommande prinsbröllopet. Efter bröllopet ska jag landa och planera framåt, säger Ebba von Sydow.

Ebba von Sydow har även varit med och lett två kungliga bröllop i SVT tidigare, något som hon nu ser tillbaka på som både utmanande och lärorikt.

– Det har varit en väldig utmaning och lärorikt att bevaka de här stora kungliga evenemangen för SVT:s räkning. Att göra en journalistiskt vettig, balanserad och riktigt bra, bevakning, säger hon.

Vad hon ska göra nu är ännu inte känt.

– Det känns pirrigt och kul och jag har många olika saker på gång, säger Ebba.

På bokmässan i Göteborg förra året avslöjade von Sydow sin hemliga dröm: Att skriva en roman.

– Det vill väl alla. Det finns inga konkreta planer, men även jag drömmer om det, sa hon då.

von Sydow öppnar även för att skriva skönlitterärt i framtiden.

– Ja, men samtidigt är det roligt att skriva fackböcker också. Skillnaden skulle nog inte vara så stor. Men det vet jag inte i och för sig.
