Författarens kritik: ”De mjölkar Beck”
Dante Thomsen

Maj Sjöwall och Per Wahlöö skrev tio böcker om polismannen Martin Beck. Trots det har det blivit drygt 40 filmatiseringar av de klassiska deckarböckerna. Ikväll visar SVT både K Special-dokumentären ”Sjöwall Wahlöö - berättelsen om ett brott” och Bo Widerbergs klassiker ”Mannen på taket” från 1976.

I höstas fyllde Maj Sjöwall 80 år. När hon ser tillbaka på karriären har hon svårt att greppa vilket fenomen böckerna om Martin Beck blivit.

– Det är klart vi inte kunde förutse det här. Vi skrev ju mest för att det var kul och för att det var mitt yrke. För oss var det ett glatt överraskande att böckerna överhuvudtaget blev översatta för på den tiden översattes inte svenska böcker, säger Maj Sjöwall och fortsätter:

– På det sättet trampade vi lite upp stigen för de som sedan följde efter. Men att det skulle bli över 40 filmer gick inte att tänka sig. Jag är ju så jävla gammal, som 30-40-åring kan man inte föreställa sig hur världen ser ut när man är 80. Hur jag tänkte då? Ja inte fan tänkte jag mig det här i alla fall.

Bland de drygt 40 filmerna som gjorts om Martin Beck har Maj Sjöwall en solklar favorit: ”Mannen på taket” från 1967.

– Bo Widerberg gjorde en film som är i symbios med våra böcker. Den känns närmast både mig och Pelle. Carl-Gustaf Lindstedt är fortfarande min favorit som Beck. Man tror hundra procent på hans karaktär. Han var min Martin Beck.

Den senaste stora händelsen i ”Beck”-världen är att Gunvald Larsson, som spelats av Mikael Persbrandt sedan 1997, skrivits ut ur filmerna.



LÄS MER: Mikael Persbrandts hälsning efter "Beck”



– Jag har sett några av filmerna efter att Gunvald försvinner och de tycker jag väldigt bra om. Kanske behövs det nytt blod. Och Mikael har ju själv sagt att det får vara nog nu.

Hur tycker du att hans version av Gunvald har varit?

– Mikael är en av Sveriges bästa skådespelare och han har varit en utmärkt Gunvald Larsson. I böckerna är Gunvald lite komplicerad till sin natur och det är inte lika lätt att få fram i en film som i en bok men han har gjort så gott han har kunnat även om det blir väldigt mycket upprepningar. Det är bara att säga tack och goodbye.

Samtidigt anser Maj Sjöwall att filmbolaget Nordisk Film tänker för mycket på pengarna.

– Det är klart att de mjölkar det. När jag skrev kontrakt kunde jag inte tänka mig att det skulle bli 30-40 filmer. Jag har inte blivit rik på det här som många andra har blivit. Men jag har inte haft något val när de kommer med nya filmer, det är bara att skriva under och ta emot det som de vill pröjsa.



LÄS MER: Sorgen efter Gunvald Larssons avsked
