Miriam Bryant: "Jag kände mig tvungen"
Mathilda Olausson

Sedan starten av TV4:s "Så mycket bättre" var det Miriam Bryants, 24, tolkningar som toppade listorna.

Men till en början var hon inte positiv till att ställa upp - något hon nu berättar för SVT.

– Jag var inte odelat positiv för jag visste inte vad jag skulle fylla för funktion i gänget, eftersom jag inte har släppt så mycket musik. Men jag kunde inte tacka nej. Jag kände mig tvungen, säger hon.



LÄS MER: Miriam Bryants succé i "Så mycket bättre"



Hon berättar för tv-kanalen att "Så mycket bättre" har förändrat hennes liv. Hon blir igenkänd på stan.

– För mig har det varit jättestor skillnad. Det här har förändrat hela mitt liv på ett väldigt positivt sätt. Alla är jättesnälla och ler mot mig på stan. Kommer fram och säger snälla saker. Folk känner igen mitt ansikte, säger hon och fortsätter:

– Det är trevligt, och lite som att man jobbar hela tiden. När 90 procent av alla man möter ler mot en så måste man vara aktiv och bemöta dem på ett bra sätt. Inte gå runt och sura. Jag har nog en tendens att se lite sur ut om jag inte aktivt ler.



LÄS MER: Taube om Bryants svordomar: "Svär som en borstbindare"



I vår ger sig Miriam Bryant ut på turné. 14 svenska städer får besök av artisten. Först ut är Malmö i mars, och utöver storstäderna kommer hon även till Sälen, Borlänge och Huskvarna. Turnén avslutas i linköping den 29 april.

I finalavsnittet av tv-programmet sjöng Miriam Bryant en duett med Sven-Bertil Taube, 81.

De berättade då att de hade kommit nära varandra under inspelningen av programmet.

– Jag har valt att sjunga med Miriam, för jag tycker att hon är alldeles förtjusande. Hon är söt som en docka, svär som en borstbindare, sa då Sven-Bertil Taube.

– Jag och Sven-Bertil har verkligen fått en bra relation, bekräftade Miriam Bryant.





Följ Expressen Nöje på Facebook - där kan du kommentera och diskutera våra artiklar.
