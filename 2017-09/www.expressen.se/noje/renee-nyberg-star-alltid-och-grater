Renée Nyberg: "Står alltid och gråter"
Mathilda Olausson

På måndagen sänds "Humorgalan - för varenda unge" i TV4 med hopp om att få tittare att anmäla sig till att bli världsföräldrar för Unicef.

Galan innehåller så väl komiska sketcher som allvarliga inslag. Programleder gör Renée Nyberg, 49, och Morgan Alling, 47.

Renée Nyberg berättar att hon inte kan garantera att det inte blir tårar.

– Det vet jag inte. Jag försöker vara i stunden och närvarande i det som händer på plats, så det kan man inte förbereda sig, vare sig för eller emot. Det som händer, händer, säger hon.



LÄS MER: Mikael Persbrandts känslosamma möte



För att undvika alltför starka känslor när inslagen visas under galan har hon förberett sig genom att titta på allt i förväg.

– Jag har lett Rosa bandet-galan i nio år tidigare, och under genrepen står man alltid och gråter och så ska man presentera en artist till exempel. Jag tittar alltid på allting flera gånger, men under själva galan kommer jag försöka att inte titta på det sättet. Man får också försöka tänka att det inte är min sorg, det är deras sorg, och vi försöker hjälpa dem, säger Renée Nyberg.



LÄS MER: Renée Nyberg: Jag blev misshandlad



Även Morgan Alling har fått titta på inslagen i förväg.

– Det är ju väldigt starkt, det är barn som far illa. Men det är också mycket hopp. Vi har tittat på inslagen så att man är förberedd, så att man inte tar över som programledare och börjar gråta. Det vore jättepinsamt, säger han.

Programledarna ska inleda galan med en dans till klassiska "Time of my life" från "Dirty dancing".

Men de har inte hunnit öva mycket på dansen.

– Morgan har haft ett otroligt hektiskt schema med både "Let's dance junior", inspelningar av "Gåsmamman" och annat. Vi har kanske setts fyra gånger och övat en timme per gång. I början tänkte jag "Det här kommer aldrig att gå". Men nu kan jag stegen. Vi kommer ju inte få poäng av Tony Irving, det gör inte så mycket om det blir fult eller fel. Vi får bjuda på det, säger Renée Nyberg.

Hon är dessutom orolig för att något ska gå snett.

– När man ska inleda en stor gala vill man gärna att det blir bra. Det är klart jag är lite oroad över det, säger hon.

"Humorgalan" sänds 20.00 i TV4.
