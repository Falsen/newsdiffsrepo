Sambon uppfyllde
"Loffes" sista vilja
Nicole Gustafsson

För 1,5 år sedan drabbades Janne "Loffe" Carlsson av cancer i levern. Natten mot torsdag dog den folkkära skådespelaren och musikern, 80 år gammal.

En av många som sörjer Janne "Loffe" Carlsson är musikern och producenten Max Lorentz, 54. I våras bestämde sig han och "Loffe" Carlsson för att spela in en skiva – en skiva som nyligen blev klar.

Det sista som Janne Carlsson hann be sin vän om innan han gick bort var att få höra musiken de skapat tillsammans.

Det var sambon som såg till att viljan uppfylldes. Det skedde kort innan Janne "Loffe" Carlsson förlorade medvetandet, säger vännen.

– Han älskade det. Det sista han bad i går kväll, via sin sambo, var att jag skulle skicka över ledmotivet till det vi spelat in. Så mycket älskade han det vi gjort. Det spelades om och om igen sedan, berättar Max Lorentz.



LÄS MER: Så hyllar SVT Skådespelaren Janne "Loffe" Carlsson



Max Lorentz hade Janne Carlsson som idol när han var liten. Genom andra musiker träffade han Janne Carlsson för två år sedan och de bägge blev snabbt vänner.

– Trots att han var 80 år, eller 80 och ett halvt som Janne sa, så lirade han skitbra. Han var en grym trumslagare, säger Lorentz

Skivan de nyss spelat in är en jazzversion på Igor Stravinskijs "Våroffer" berättar Max Lorentz.

- Vi har hållit på hela sommaren och spelat in. Jag har tagit med mig inspelningsutrustning hem till honom så vi har suttit och lirat jättemycket och har haft fantastiskt roligt ihop. så tack och lov så hann vi färdigt med skivan faktiskt, säger Max Lorentz.

Planerna var att de bägge skulle turnera med sin nya skiva, men nu blir det inte så säger en ledsen Max Lorentz.

LÄS MER: "Loffe" Carlssons sista framträdande före sin död





Men skivan, en LP-skiva med hans och "Loffes" musik, lovar han kommer att komma ut.

– Den kommer absolut att komma ut. Jag har åtta timmar musik jag ska redigera och plocka ut det bästa. Har vi tur får vi ut skivan till jul, säger Max Lorentz.

Att ha fått spela med Janne "Loffe" Carlsson beskriver Lorentz som något fantastiskt.

– Barra att få hänga med honom, han blev en slags fadersfigur för mig. Och en god vän. Det får bli min hyllning till Janne att jag färdigställer vår skiva, avslutar Max Lorentz.
