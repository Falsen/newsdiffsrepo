Sannah: Varför ska jag försvara mitt utseende
Emma Malmlöf

SVT:s "Bolibompa"-programledare Sannah Salameh, 30, stod på perrongen när en liten flicka plötsligt tittade upp på henne och sa:

– Min pappa tycker du är jätteful.

Det är i ett inlägg på sajten "inte en främling", där flera kända personer delar med sig av sin erfarenhet av bland annat diskriminering, homofobi och rasism, som Salameh berättar om händelsen.

"Det blir tyst i några sekunder. Hon tittar frågande på mig, letar bekräftelse att det var rätt sak att säga. Jag kan inte möta hennes blick. 'Det var ju tråkigt', säger jag och tittar bort, upp mot hennes mamma som står några meter bakom och ler ansträngt med lillebrodern, barnvagn och matkassar", skriver Salameh.

Men mamman sa ingenting den där dagen i augusti. Programledaren letade tafatt efter rätt ord för att förklara att hon inte tyckte att flickan skulle bry sig om vad någon tycker om hennes, flickan eller någon annans utseende.

I efterhand kan profilen önska att hon haft en dialog med mamman, även om hon också säger att en perrong i rusningstrafik inte är den bästa platsen att ta diskussionen på.

– Jag blev så chockad över att hon inte sa något när vi tittade på varandra. Jag ville bara prata med henne om hon förstod vad en sådan kommentar kan göra för en människas självbild och vad hon tror att det ger för värderingar till hennes barn. Men nu fick jag väl säga lite av mitt i texten i varje fall, säger Salameh.

Det blev svårt för henne att släppa de hårda orden.

– Det är klart att det är svinjobbigt att höra, den tar ju och speciellt eftersom jag fått höra det under större delen av min uppväxt, säger Salameh och i bloggen skrev hon:

"Mest av allt är jag förbannad. Förbannad på en pappa som lär sin dotter att en kvinnas värde definieras av hennes utseende. Att det inte spelar någon roll hur rolig, driven, smart eller kompetent hon är, för om hon inte kan behaga är det andra inget värt", skriver hon om sina känslor efter händelsen.

Trots det blev Salameh inte förvånad. I Inlägget beskriver hon hur hon gång på gång upplevt att hennes utseende använts emot henne. Att hon fått höra att hon är tjock, ful, har en konstig näsa och att hon ser missbildad ut i ansiktet.

Inlägget har på bara ett dygn delats över 5000 gånger och många som blivit upprörda har hört av sig till tv-profilen för att visa sitt stöd.

– Det är ju ofta så att de som gillar en inte säger något förrän det händer något. Det är ofta så att man hör det negativa, så det är jättefint att folk hör av sig och är stöttande, säger Salameh.

Hon menar att ämnet är något alla borde tänka på.

– Jag tycker att föräldrar, som alla människor, har ett ansvar att inte placera folk i enkla kategorier som vilken hudfärg eller utseende de har och göra det för en huvudfråga för hur den personen är. Framför allt till barn och unga tjejer för det är de som kommer drabbas av det här redan från tidig ålder, säger Salameh.

Även på nätet tar de hårda orden plats. På det ökända nätforumet "Flashback" har det startats en tråd om programledaren under rubriken "Bolibompas nya programledare Sannah Salameh skrämmer barnen med sitt tryne".

– 90 procent handlar om mitt utseende och min etniska bakgrund. Jag blir så klart ledsen och arg och undrar varför jag ska ta ställning för mitt utseende hela tiden. Varför är det här ens något som folk tar upp. Kritisera min insats i så fall. Jag har ju hört och fått något mejl hit och dit där det står att jag skrämmer barn. Men jag känner bara att det kanske inte är så bra om dina barn får panik så fort de ser någon som avviker det minsta från normen, det kanske föräldrarna ska ta tag i, säger Salameh.

Profilen vill nu att det ska talas mer om att det fokus som ligger på hur kvinnor ser ut.

– Jag tycker det här är så viktigt och det är lätt att det blir skam kring hela grejen, att man skäms. Som att man någonstans gjort sig själv till en måltavla genom att inte vara så där klassiskt snygg enligt deras definition och ändå ha fräckheten att ta plats i det offentliga, då får man liksom "skylla sig själv". Men jag kände att nej, jag tänker inte göra det.



Läs hela inlägget här.



Följ Expressen Nöje på Facebook - där kan du kommentera och diskutera våra artiklar.
