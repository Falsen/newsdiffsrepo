Sverrir Gudnason om att
möta Borg för första gången
Maria Brander

Det är ingen lätt roll han har tagit sig an. Björn Borg är en älskad idrottshjälte och filmen ”Borg” är redan såld till 150 länder. Sverrir Gudnason har förberett sig på alla tänkbara sätt. Träningen och dieten blev ett heltidsjobb i över ett halvår.

– Jag tränade sexton timmar i veckan, och åt otroligt nyttigt: Matlådor med mycket protein, fisk, kyckling och böngryta. Inget socker, inget vetemjöl.

Men Björn Borg träffade han aldrig:

– Det blev lättare för mig att göra på det sättet.

– Tittar man Mariana (Borgs exfru) och Bergelin (tränaren) finns det inte lika mycket dokumenterat, men på Björn Borg finns det otroligt mycket. Alla matcherna och intervjuerna. Jag kände att jag ville se och läsa så mycket som möjligt, och försöka pussla ihop en egen karaktär.

Så hur ska det bli att nu få träffa Björn på galapremiären?

– Det ska bli väldigt spännande. Vi har pratat om att ses och ta en kaffe. Men det har inte blivit av. Jag har varit i Vilnius och filmat, och han har varit med Leo på turneringar. Så det är inget konstigt så.

Men du kände att det var bättre för dig att jobba utan Björn?

– Det var rätt sätt för mig att jobba. Jag vill kunna göra lite egna val kanske.

Björn Borg har sagt att ”skådespelarna var väldigt bra, och likheten ibland skrämmande”. Vad säger du om det?

– Det känns väldigt roligt att han har sagt det. Jag fick höra att en gång hade tittat på en bild av mig, och hade frågat Patricia (hustrun) om det var han eller jag. Det är väldigt roligt.

Känns det inte lite märkligt att då få träffa honom till slut?

– Jag tänker att det kanske är obehagligare för honom än för mig.

– Men han är ju en nice guy, så det ska nog gå bra.
