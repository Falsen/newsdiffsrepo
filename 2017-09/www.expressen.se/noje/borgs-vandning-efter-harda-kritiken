Borgs vändning
efter hårda kritiken
Anton Nilsson

Filmen "Borg", som regisserades av den danske filmskaparen Janus Metz, berättar hur Björn Borg gick från Södertäljepojke med tennisdrömmar till en av sporten största stjärnor.

Under galapremiären på Filmstaden Sergel i Stockholm minglade mängder av kändisar – och även Björn Borgs exfru Mariana Simionescu är på plats.



LÄS MER: Produktionen slår tillbaka mot Björn Borgs kritik om filmen

Hon och Björn Borg var båda tennisproffs då de gifte sig år 1980.

Fyra år senare skildes de åt – men det finns inget ont blod mellan de före detta tennismakarna, säger Mariana Simionescu på väg in till galapremiären.

– Det är samma sak, vi ses inte men vi har en god relation. Det är inga problem, säger hon.

Hon berättade så sent som ifjol om känslorna för Borg: – Så många känslor som bara väller upp inom mig. Han var så fantastisk och trevlig, Björn. Alltid positiv och godhjärtad, sa hon då.

Björn Borg har tidigare kritiserat filmen. Kritiken handlade då om att han inte fått tillräckligt med insyn i produktionen. Men tennislegendaren var även missnöjd med en scen där Borg och hans tränare Lennart Bergerlin hamnar slagsmål under träning.

– Det hände aldrig, sa Borg i helgen.

I en intervju med Dagens Nyheter på måndagen utvecklar Björn Borg kritiken:

– Jag har haft en dialog med Janus Metz, men det var i ett senare skede av filmen. Vi var inte involverade från början. Då hade kanske fler anekdoter från John McEnroes och min tid tillsammans kommit fram. Det finns mycket som inte är berättat.

Regissören slår tillbaka mot kritiken.

– Vi har försökt, och hade gärna involverat dem mer. Men det har varit väldigt svårt. Vad gör du då? Du får gå vidare och försöka göra filmen, så bra du kan. Titta på arkivmaterial, läsa böcker, och hitta din egen väg, försvarar sig Janus Metz.

Under premiären har Borg gjort en helomvändning – och har bara beröm för filmen. Framförallt är tennislegendaren imponerad av Sverrir Gudnasson, som gestaltar honom som ungt proffs.

– Han är skrämmande lik mig i den åldern. Jag tycker han gör ett fantastiskt jobb, säger Björn Borg.



LÄS MER: Exets ord efter återföreningen med Borg

Filmen har beskrivits av regissören som relativt verklighetstrogen – och det är inte bara Sverrir Gudnasson som är slående lik Björn Borg i filmen.

Tennislegendarens son, Leo Borg, spelar nämligen sin far som barn.

Patricia Östfeldt, hustru till Björn Borg och mamma till Leo, är mycket stolt över sonens skådespelarprestation.

– Det är väldigt annorlunda att sonen är huvudpersonen, för första gången är det för hans skull som vi är här, det är han som gjort något eget, säger hon.

Hon beskriver sig flera gånger som en "stolt mamma".

– Nu är det inte bara tennis, det är skådespelarkarriär och allting. Det visar att han är en egen person.

Leo Borg, 14, som till vardags är en talangfull tennisspelare – så sent som i augusti tog han ett SM-guld i juniorklassen.

– Det känns väl alltid roligt, säger den debuterande skådespelaren till Expressen.

Björn Borg berättar även om relationen med John McEnroe, som spelas i filmen av Hollywoodskådisen Shia LaBeouf.

– Vi hade det tufft både på banan, och kanske lite jobbigt utanför banan också på ett sätt. Det trodde väl inte många att efter Wimbledonfinalen eller alla matcher vi spelat blev vi väldigt goda vänner, jag och John. Det tycker folk är väldigt konstigt.

– Han kunde ha ett otroligt temperament, säger Björn Borg, men tillägger att de båda respekterar varandra.

– De har fått fram våra olika personligheter, min person och Johns person, säger han om filmen.
