Mello-stjärnan har gift sig
igen – efter ett halvår
Eric Emanuelsson

I början på januari hade Tess Merkel och Kenny Solomons ett sagobröllop i Indien. På Instagram kunde följarna se hur de båda, klädda helt i vitt, gick på en sandstrand.

"Gifte mig i djungeln med min bästa vän och livspartner", skrev Tess Merkel på Instagram.

Men under fredagen har paret gift sig igen – denna gång i Stockholm.

Tess Merkel var iklädd en färgrann bröllopsklänning som gick i en rosa nyans med inslag av både blått, grönt och gult. Medan hennes make hade ett par svarta byxor, och en vit skjorta.

Tess Merkels outfit hyllas nu av sina följare:

"Grattis! Vilket vackert brudpar och vilken vacker klänning", skriver en person.

"Såå coolt med allt och särskilt klänningen", skriver en annan.

"Wow vilken vacker och läcker klänning", skriver en tredje.

Några av gästerna på bröllopet var Tony Irving och Malin Berghagen. "Let's dance"-domaren filmade när kärleksparet gick tillsammans på väg till vigseln.

Då berättade maken Kenny Solomons om sina känslor:

– Jag är så nervös, berättade han för Tony Irving.

Vädret i Stockholm var dock inget vidare. I klippet från Tony Irving syns det hur flera av gästerna står under paraply, samtidigt som regnet faller ner över bröllopsparet.

Tess Merkel har skämtat om att Kenny Solomons ska bli hennes man redan från starten. I Expressens podcast "Livshjulet" berättar hon om dagen efter att paret hade träffats för första gången.

– Dagen efter skrev jag en lapp: "Jag stack för att planera vårt bröllop, om du har några ytterligare frågor, ring mig på detta nummer". Det var ju skrivet med 100 procent ironi, men han trodde att jag var allvarlig. Nu blir den där lappen väldigt vacker på något sätt, i och med att vi ska gifta oss och det blir på riktigt, tre år senare, säger Tess Merkel.
