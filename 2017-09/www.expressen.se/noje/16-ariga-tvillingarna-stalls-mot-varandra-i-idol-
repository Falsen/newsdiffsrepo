16-åriga tvillingarna ställs
mot varandra i "Idol"
Anton Nilsson

De är förvillande lika – endast hårfärgen är annorlunda. Ebba har blont hår medan Saras hår är brunt.

Båda har djupa, souliga sångröster och båda tävlar i årets säsong av Idol.

– Det känns bra att vi är här tillsammans, vi har varandra som stöd, det känns tryggt, säger Ebba.

16-åringarna gick båda vidare i måndagens program.

– Det är så kul att vi båda gick vidare, det blir så mycket lättare, säger Sara.

Men i kvällens avsnitt tvingas tvillingarna stå på scen tillsammans och tävla om juryns uppmärksamhet.

Jurymedlemmen Alexander Kronlund kan inte låta bli att ställa den brännande frågan:

– Tänk om en har mer flyt än den andra?

– Då får det bli så, svarar Ebba.

– Eller hur, så tufft är det, konstaterar Alexander Kronlund.

Tvillingarna är från Sävedalen utanför Göteborg och bodde en tid i Kina, något som Sara berättade om under ett tårfyllt första framträdande inför Idoljuryn på måndagen.

– Jag skulle åka tillbaka vilken dag som helst, säger Sara.

– I Kina kändes det som att man passade in för att alla var från olika ställen, och alla kunde bli accepterade, det spelade ingen roll vem man var, förklarar Ebba.

Saras framträdande inför juryn fick Anders Bagge att berömma henne för vad han upplever som en "otrolig nerv" i hennes röst.

– Blundar man och bara lyssnar på din röst och det du sjöng ser man itne en 16-årig tjej framför sig, säger juryns Nikki Amini.
