Mandelmanns succé på Kristallen
Eric Emanuelsson

"Mandelmanns gård" gjorde succé på TV4 och de båda bönderna och deras ekologiska odling tog många tittare med storm.

Gustav och Marie Mandelmann gick rakt igenom rutan – och nu har det gett resultat.

De båda prisades för sitt program under tv-galan "Kristallen" som sändes på SVT under fredagskvällen.

Totalt tog paret hem tre priser – och med det blev de galans absolut största vinnare.

Marie och Gustav Mandelmann vann "Årets program", som är ett pris som utses av tittarna. De tog också hem pris för "Årets tv-personlighet" och även för "Årets Livstilsprogram", som är priser som utses av en jury.

Mandelmanns var rejält berörda under alla sina tacktal – och när de hade fått sitt tredje pris kunde de knappt tro att det var sant.

De båda var nära till tårarna.

– Tack så mycket allihopa. Det här är underbart, sa Gustav och Marie Mandelmann från scenen.

Efter galan berättade de båda att de har jobbat otroligt hårt med programmet och att de inte har haft tid att ta någon semester.

– Det är svårt med alla djuren. Men det är så otroligt kul att det är så många som gillar vårt program, sa de bland annat.

Det är sedan tidigare klart att det blir en säsong två av "Mandelmanns gård". Då hoppas de båda att de får en lite högre lön av TV4.

– Det är klart att vi kommer få en bättre lön den här säsongen, det är jag helt övertygad om, har Marie Mandelmann tidigare berättat.
