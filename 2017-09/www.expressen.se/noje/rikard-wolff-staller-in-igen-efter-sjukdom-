Rikard Wolff ställer in
igen – efter sjukdom
Eric Emanuelsson

Skådespelaren och artisten Rikard Wolff har fått ställa in flera framträdanden under de senaste veckorna. Wolff har under sommaren turnerat runt med sin föreställning "Sommardrömmar", men i slutet på augusti var han tvungen att ställa in två föreställningar.

Den ena var i Norrköping och den andra var i Stockholm.

Arrangören i Norrköping skrev på sin Facebooksida att Rikard Wolffs hälsa hade "försämrats" och att han var tvungen att ställa in.

Den fjärde och femte september var det dags för Rikard Wolff att ha turnépremiär för sin föreställning "Den sista föreställningen" i Umeå.

Men nu tvingas artisten återigen att ställa in – efter sjukdom. Det meddelar Riksteatern, enligt Folkbladet.

Efter sin inställda spelning i Stockholm tidigare i augusti skrev Rikard Wolff själv på Instagram:

"Käraste ni jag måste tyvärr ställa in Vitabergsparken. Så tråkigt men tyvärr nödvändigt. Vi ses snart igen på nya äventyr. Kärlek och omtanke", skrev Rikard Wolff på Instagram då.

Rikard Wolff har tidigare berättat att han lider av lungemfysem.

– Allting är väldigt reglerat. Jag röker inte, dricker kanske ett glas vin i veckan, jag har svårt att gå ut när det är kallt. Svårt att bära, svårt att gå i trappor. Måste sova ordentligt på nätterna, sade Rikard Wolff då.

Han berättade då att han flera gånger har fått hämtas av ambulans, efter att ha drabbats av anfall.

– Jag får åka ambulans in till sjukhuset med syrgas. Jag får ingen luft. Jag försämras av olika skäl, jag kanske har ätit för mycket, fått en förkylning, och plötsligt får jag ingen luft. När jag märker det sätter en panikreaktion i gång som mer eller mindre slår ut mig, sade han då.
