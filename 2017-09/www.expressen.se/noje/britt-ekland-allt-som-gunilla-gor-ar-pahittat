Britt Ekland: "Allt som Gunilla gör är påhittat"
David Lillemägi

I tisdagens "Svenska Hollywoodfruar" får tittarna se hur Gunilla Persson och Britt Ekland hamnar i gräl då Britt vill bjuda med Gunilla på pilates.

Gunilla lät medvetet Britt vänta i bilen utanför hennes hus, och klär upp sig rejält trots att Britt bett henne ta med sig träningskläder.

Det hela leder till att Britt nu tar av sig handskarna.

– Gunilla har inget speciellt att komma med så hon måste skapa sitt eget drama. Så småningom kom hon ut, i en 50-talsaftonklänning och klackar hon inte kan gå i. Och den eviga Chanelväskan hon har med sig överallt. Hon luktade som sådant man brukar spreja toaletten med förr i tiden. "Det här är min nya parfym", sa hon. Jag höll på att kräkas, säger Britt Ekland.

Britt Ekland beskriver bilresan till pilatesresan som "hundra timmar av trams". Det hela fortsatte då Gunilla började ringa runt då de kom fram, och sedan valde en blommig klänning att göra pilates i - en fortsättning som kommer i nästa avsnitt.

Men Britt Ekland har redan nu ytterligare några sanningens ord gällande sin uppfattning av Gunilla:

– Hon använder sig av mig för att få maximal utdelning på sitt tragiska, patetiska sätt att uppföra sig. Hon spelar för läktarna, hon har inget liv. Allt hon gör är falskt och påhittat. Allt är beräknande, säger Britt Ekland.

När hon får höra att Gunilla i programmet säger att "det är ingen stil på den där Britt Ekland" svarar hon:

– Stackars Gunilla vet inte vad stil är. Hon har ingen klass, ingen stil. Hon har ingenting. Det finns ingen finess, ingen elegans. Ingenting. Vad hon säger är för mig värdelöst. Det jag har, det har hon aldrig haft och skulle aldrig, aldrig kunna få. Det är inget man kan köpa. Så är det bara, säger Britt Ekland.

Hon menar att hon förstår att tittare säkert gillar de "dumma grejer" Gunilla gör, men att det kan reflektera på andra svenskor som är professionella.

– Jag vill inte bli slängd i samma hög som henne.Om hon är professionell skådespelerska vetefan vad jag är - då är jag någon övermänniska. Hon är som en tvååring som ligger och sparkar på golvet för han vill ha en kola, och inte slutar förrän han får det. Till slut inser mamman att låt ungen skrika, det blir ingen kola. Då slutar ungen till slut.

Hur tänker du då kring att fortsätta förknippas med henne genom serien?

– Efter det här samtalet har jag glömt henne. Det glöms på en sekund, det är helt oviktigt, säger Britt Ekland.

Gunilla Persson har dock en förklaring till både kommentaren om att Britt inte har någon stil, och sitt beteende:

– Anledningen till att jag var worked up, lät henne sitta och vänta och sa att hon inte har någon stil är att hon vägrade komma in i huset och hälsa på mamma och Erika. Otroligt oartigt, säger Gunilla Persson - som också slår tillbaka:

– Hon är en hård, elak person. Det hon säger visar vad hon går för, och var hon kommer ifrån. Hon kommer från en plats av bitterhet och besvikelse över att hon inte blev större. Det tar hon ut på en yngre, snyggare, mer begåvad skådespelerska. Ni kommer få se mer, hon är en fasansfull, skrämmande karaktär, säger Gunilla.

– Handsken är kastad för ett riktigt krig.
