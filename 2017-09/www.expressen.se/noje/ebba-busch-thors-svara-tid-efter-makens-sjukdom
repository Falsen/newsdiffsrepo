Ebba Busch Thors svåra
tid efter makens sjukdom
Aino Oxblod

Det har varit turbulenta år för Kristdemokraternas partiledare Ebba Busch Thor. Efter att ha blivit mamma för första gången med akut kejsarsnitt, så dröjde det bara någon månad innan nästa omtumlande livshändelse. Maken Niklas föll ihop i ett epilepsianfall när han var ute med barnvagnen, och tvingades hjärtopereras.

Den svåra tiden har fått Ebba Busch Thor att förändra sin syn på livet, berättar hon i Topphälsa.

– Både när man blir förälder och när något allvarligt händer blir livet väldigt skört. Även om jag i teorin visste att jag inte är osårbar, så satte det sig djupt känslomässigt. Livet är här och nu, och man kan inte ta något för givet, säger hon i Topphälsa.



LÄS MER: Ebba Busch Thors oväntade show i SVT



Hon förklarar att hon hade svårt att hantera makens hjärtoperation efter att det hade hänt, och inte vågade tro på att han mådde bra igen.

– Jag minns att jag den sommaren var väldigt rädd för att jag skulle mista honom. Även efter att läkarna sagt att det inte var någon fara, att operationen hade gått bra. Jag  fick jobba på att komma tillbaka till tilliten ”Niklas är här, jag behöver inte oroa mig för att bli ensam med våra barn.” Och sedan dess har jag också reflekterat mycket över hur mycket jag verkligen, verkligen inte vill leva mitt liv utan Niklas.

Men motgångar har Ebba Busch Thor haft under flera perioder i sitt liv, och har både varit deprimerad och varit nära att gå in i väggen.

– På gymnasiet var jag nära. Jag var en MVG-tjej med höga krav på mig själv, men blev deprimerad, mådde dåligt och tvingades omdefiniera vem jag är utöver mina prestationer. Det var nyttigt, säger Ebba Busch Thor.
