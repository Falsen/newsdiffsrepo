Filip och Fredrik: "Vi har tvingats gå vidare"
Malin Collin

I över tio år har Filip Hammar, 37, och Fredrik Wikingsson, 39, roat och undervisat Sverige med sina många olika tv-program.

Men nu står duon inför en stor förändring. I årsskiftet startade de ett eget produktionsbolag, vilket innebär att det är sista gången vi har sett program som "Breaking news" och "Boston tea party".

- Vi har tvingats gå vidare eftersom vi har startat ett nytt produktionsbolag. De programmen som vi har gjort tidigare, kan vi aldrig mer göra igen, för vi äger inte dem längre, säger Filip Hammar.

Men trots att duon måste begrava sina trotjänare, är det inget som gör dem nedslagna.

- Man känner sig renad när man vet att man tvingas hitta på nya grejer. Det är så man håller sig kreativ, säger Filip Hammar.

En fördel, menar Filip och Fredrik, är att de ständigt har förnyat sig och testat många olika program genom åren.

- Det hade varit en sak om vi hade gjort "Äntligen hemma" i 22 säsonger, men vi har bytt nästan hela tiden. Vi är inte så konsekvensanalytiska helt enkelt, säger Fredrik Wikingsson.

Nu har de i stället rivstartat året med helt nya idéer. Först ut är "Hissen" i Kanal 5 som har premiär den 5 februari och bygger på att Filip och Fredrik fastnar i en hiss tillsammans med två kända svenskar.

- Vi satt och diskuterade vad vi skulle göra för något slags program. Vi visste att vi ville göra intervjuer. Vi började i ett trevligare universum, men så tänkte vi vad motsatsen till det var. Det är ju att hamna i en hiss. Jag är glad att vi valde det, säger Filip Hammar.

Duon är nämligen trött på intervjuprogram där gästerna samlas kring en gemensam aktivitet och äter långa middagar.

- Det sista jag skulle vilja ha är en massa fina och propra kändisar. Det finns inget egenvärde för oss att ha någon "Mia på Grötö"-uppställning. "Mia på Grötö" är "Stjärnorna på slottet" och "Sommarpratarna" rakt av och leds av någon som är älskad, säger Fredrik Wikingsson och Filip Hammar fyller i:

- Fy fan vad folk ställer upp mangrant för Mia Skäringer. Det är en helt annan grej. Det är fräscht. Allt är så uppstyrt där, säger han.

Men trots att "Hissen"-produktionen inte alls är lika perfekt ordnad, menar Filip och Fredrik att det har varit ganska enkelt att få gästerna att ställa upp.

I Foto: Ylwa Yngvesson- Här handlar det om att en känd människa berättar en gripande historia. Vi kan börja prata om organdonation efter en halv minut av programmet. Jag förstår den där typen av "Sommarpratar"-tv med allt runtomkring, men jag tycker att det viktigaste är det som sägs, säger Fredrik Wikingsson.

Både Filip och Fredrik är övertygade om att "Hissen" är ett mer äkta intervjuprogram än program som "Stjärnorna på slottet" och "Mia på Grötö".

- "Mia på Grötö" är en sminkad Anders Bagge som röker pipa på en ångbåt, säger Filip Hammar och Fredrik Wikingsson fortsätter:

- Man åker från Grötö oförändrad. Man är samma person som har fått käka gott, är möjligen lite bakis och har fått Peter Jöbacks mobilnummer. Men efter "Hissen" har man förändrats lite.

Den gäst i "Hissen" som har överraskat Filip och Fredrik mest är Anna Anka.

- Vi hade inte träffats förut. Man kan ju tycka vad man vill om henne, men hon är ganska magnetisk. Det är svårt att inte lyssna när Anna Anka talar, säger Filip Hammar.

Men det är inte bara "Hissen" som Filip och Fredrik jobbar med just nu. Förutom sin populära podcast, förbereder de inspelningarna av ett nytt program som ännu inte har fått ett namn, men som andas "Boston tea party".

- Vi listar de 77 händelserna som formade Sverige i rangordning. Det kan bli IB-affären som exempel. Det ligger i linje med Palme- och Stenbeck-dokumentärerna. Vi är arkivtorskar så då kan vi ha med människor som var med om de här händelserna och professorer som kommenterar det, säger Fredrik Wikingsson.

Filip och Fredrik har fått hjälp av experter på Lunds universitet för att ta fram listan med de 77 viktigaste händelserna och nu är det upp till dem att göra underhållning av innehållet.

- Vi har saknat "Boston tea party". När man har intervjuat kändisar är det ganska skönt att intervjua en professor efteråt, säger Filip Hammar.

Det nya programmet ska ha premiär senare i vår i Kanal 5.
