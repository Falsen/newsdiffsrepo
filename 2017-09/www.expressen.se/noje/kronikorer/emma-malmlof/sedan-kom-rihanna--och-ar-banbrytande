Sedan kom Rihanna – och är banbrytande
Emma Malmlöf

Hennes tron badar i vatten. Vid pålar dansar lättklädda kvinnor. Rihanna särar och tar sig mellan benen. Kastar pengar omkring sig. Explicit varnar titeln på Youtube.

Inledningsscenen i musikvideon till hiten "Pour it up" är som hämtad ur en manlig rappares uppvisning i machokultur.

"Baby girl", säger ett manligt fan på röda mattan.

"Kalla mig inte baby girl", svarar Rihanna syrligt.

En stjärna som inte låter någon sätta en etikett på henne, som inte låter någon styra henne, som inte låtar någon annan ha kontroll över henne.

"Vad letar du efter hos en man?", frågar en journalist.

"Jag letar inte efter en man, vi börjar där", svarar Rihanna.

För Rihanna kretsar inte karriären kring att göra andra till lags, så som det så ofta krävs av kvinnor i det offentliga ljuset.

Hon är en diva med belägg för att vara det. Inte minst för de över tio Billboardettor och utsålda arenorna världen över.

Rihanna stoppades in i en kommersiell girl next door-mall redan som tonåring men har nu blommat ut till en ikon som använder sin sexualitet på ett vis som bara manliga artister traditionellt har tillåts göra. Både på och utanför scenen.

Hon vägrar vara den fina flickan, att skulpteras in i idealet för hur kvinnor i rampljuset bör vara.

När Rihannas privata nakenbilder läckte ut och hon hånades och förminskades på nätet fördömde hon hackarna - men vägrade be om ursäkt för de sexiga bilder hon tagit.

"Om du inte skickar nakenbilder till din pojkvän, då tycker jag synd om honom", sa hon efteråt.

Hon äger sig själv - och låter ingen göra anspråk på allt hon byggt upp. Vare sig personligt varumärke eller integritet.

När Rihanna showar loss i en plexiglasliknande låda över publikhavet i Stockholm i början av juli gör hon det i korta shorts, särade ben och medan hon smeker sig själv. Det är barnförbjudet, modigt och normbrytande - och hon gör det inte för att provocera. Det är bara en självklarhet.

Om dagen kommer då Rihanna gör en video till vilken Vevo inte varnar för Explicit innehåll blir jag besviken. Då skiter hon inte längre i allt - det hon ändå gör bäst.
