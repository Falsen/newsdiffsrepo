Hyllningen till SVT-profilen
var galans finaste stund
Anders Björkman

”Kristallen” hade inga skandaler, i alla fall inga synliga. Och priserna som tittarna röstade fram, de gick som väntat till André Pops, David Hellenius och Tilde de Paula Eby, jublande, översvallande, sprudlande, gråtande, skrattande glad.

Livsstil-priset till ”Mandelmans gård”, det kunde man vänta sig. Och det är klart att de är tv-profiler, bondeparet Gustav och Marie Mandelmann, men det tredje priset – det är det som förvånar.

”Mandelmanns gård” blev bästa program, framröstat av tittarna.

Nu var konkurrensen måttlig med Parneviks, Wahlgrens och ett program som gick dygnet runt i en vecka, ”Musikhjälpen”. Och med tanke på det, så…

”Bonusfamiljen”, en familjedramakomedi, vann drama-klassen och det var en seger över  övriga halv- och helusla bloddrypande kriminalserier.

Jag hade gärna gett Petra Mede skådespelarpriset för sin bitchiga roll i ”Bonusfamiljen”, men har heller inget emot att det gick till ”Gåsmamman” Alexandra Rapaport, som var tvåa i grenen glädjefnatt efter Tilde.

Hederspriset till Leif GW Persson var överraskande, men förstås givet när man tänker efter. Han har varit tv-profil i decennier. Och klippet från ”Måndagsbörsen”, där han diskuterar Geijer-affären, som han inte fick nämna, men i stället talade om ost, det är en riktig klassiker.

Marianne Rundström, pensionär mot sin vilja, fick ett sorts inofficiellt hederspris, när kvällens artist David Lindgren sjöng mäktigt och kärleksfullt en hyllning till henne medan hon själv var i en blandning av chock och glädjetårar.

Kattis Ahlström var lugn och avslappnad programledare, sjöng och spelade cello. Men galan var lång, det märktes på publiken, som blev allt sorligare vid middagsborden medan de hällde upp sista skumpan.

Bladigast pristagare på scen var gänget från dokusåpan ”Allt för Sverige” med Anders Lundin i spetsen. De hade börjat tidigt.
