Han var den tidens
Håkan Hellström
Anders Björkman

Lite bortglömd är han i dag, så det var på tiden att det gjordes ett riktigt porträtt på  Lasse Lönndahl,  som var Sveriges första tonårsidol och en mångsidig underhållare i ett halvt sekel.

"Lasse Lönndahl – en idol och en gentleman" är en bra titel eftersom alla som medverkar talar om en trevlig och vänlig kille. Och det är en kavalkad av nöjsamma klipp från tv genom åren.

Han är fortfarande med, Lönndahl, 88, rör sig inte lika spänstigt som förr, men sitter där och bläddrar i klippböcker, minns och småskrattar åt sitt första skivkontrakt, där han fick 75 kronor.

1949 spelade han in "Tangokavaljeren", blev tonårsidol och fick tusen brev i veckan, alltså handskrivna i kuvert med frimärke.

50 folkparksturnéer, cirka 1,5 miljoner skivor och hans "Midnattstango" var första ettan när Svensktoppen startade 1962.

– Han var den tidens Håkan Hellström, säger musikern och förre skivbolagsdirektören Göte Wilhelmson.

Kärleksaffärerna var han diskret med.  Det finns ett klipp från 1971, där han intervjuas av SVT:s Gary Engman, som säger att Lönndahl är en av det årets mest omskrivna svenskar, men man vet inte så mycket om honom.

– Du har levt som gift, men det har aldrig kommit ut, påstår Engman, och detta förnekar inte Lönndahl, men meddelar att det tillhör hans privata liv.

Hans dotter Helena är med och pratar om pappa. Hans andra dotter var sju år när hon och hennes mamma 1970 omkom i en olycka i Kalifornien.

Lasse Lönndahl berättar kort, med sorg i rösten, hur han reste dit, fick askan i en svart kartong, som han sov med i två veckor.

Och Towa Carson, 81, hans mångåriga duettpartner, säger att omtänksamme Lasse ringer till henne en gång i veckan.

Exakt halv tio varje tisdag.
