Vansinnigt ovanligt att se människor med riktiga problem
Malin Collin

Realityserier är i regel ganska långtråkiga. Man ska följa med någon glamourös människa så som Hollywood-fruar eller familjen Kardashian på evighetslånga sminksessioner och tjafs över en lunch.

Men sedan finns det små godbitar i tv-tablån som ”The little couple” i Kanal 5.

Serien handlar om paret Bill och Jennifer. Han är affärsman och hon är läkare.

De bor i ett lyxigt hus, kör eleganta bilar och har skaffat två barn.

En pojke och en flicka.

Än så länge låter det som de där privilegierade människorna vi har blivit vana att se.

Den enda skillnaden är att hela familjen är kortare än genomsnittet. Jennifer är 96 och Bill 122 centimeter lång.



LÄS MER: Sofia Rågenklint gav geparder p-stav



Det är här det blir intressant.

För det första är det vansinnigt ovanligt att se människor med riktiga problem (bortom att man har fel färg på läppstiftet) som lever sina liv.

För det andra är detta par helt fantastiska i tv. I USA har programmet gått i nio säsonger och paret skriver också böcker.

Vi har fått följa med under svåra ryggoperationer, cancerkamper och det underbara i att paret har rest runt jorden två gånger och adopterat två barn som också är födda med samma diagnos som föräldrarna.

Nu är det en glad och livfull småbarnsfamilj som kamerorna får följa. I kvällens avsnitt blir det sushilunch, en resa till New Orleans där akvariet besöks och vardagliga vedermödor som att få in alla barn i bilen.



Som i alla realityserier, händer det ganska lite, men ändå känns det som att man blir en betydligt mer vis människa när man har fått titta in denna familjs hem ett slag.



LÄS MER: "Saknas gränser för vad man borde utsätta tonåringarna för"



Bäst: Roligt att Jureskog jagar ”Världens bästa bästa burgare” i TV3.

Sämst: En sämre realityserie är ”Familjen Kardashian” på Kanal 5.

Webbtv: ”Full Patte” är knasigt, stressigt, galet och roligt. Andra säsongen visas nu och Snubben är tillbaka och läser baksidestexten på en Kerouac-roman. Gillar att de har ett brevmarsvin och skojar med Winnerbäck också. Se på svtplay.se.
