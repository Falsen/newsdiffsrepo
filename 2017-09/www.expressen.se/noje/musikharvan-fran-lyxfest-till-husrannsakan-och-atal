Musikhärvan – från lyxfest
till husrannsakan och åtal
Max Sohl Stjernberg

Musiksverige skakas av en misstänkt mutskandal. Årligen har artister, politiker, myndighetschefer och framstående kulturjournalister bjudits in till jul- respektive vårfester arrangerade av upphovsrättsorganisationen Stims huvudmän.

Expressen har talat med ett 20-tal personer i branschen om härvan som gick till åtal i april. I november startar muträttegången  i Stockholms tingsrätt mot föreningarna och myndighetstopparna.

Föreningen svenska tonsättare, FST, och Sveriges kompositörer och textförfattare, Skap, har årligen arrangerat lyxiga fester där de bjudit in både medlemmar, artister och makthavare i kultursfären.

FST:s julmiddagar hölls på Stockholm Waterfront respektive Winterviken – som drivs av stjärnkocken Markus Aujalay. Gästerna bjöds på fördrink, trerätters middag, live-musik och FST hade chartrat båtar till Winterviken.

Skap har sedan drygt 60 år tillbaka arrangerat vårfester. 2012 bjöd man in gästerna till Grand Hôtel i Stockholm med orden:

”Det bjuds på storartad musikunderhållning och en grandios festmåltid”

De hundratals gästerna bjöds på en delikatesstallrik till förrätt med terrin på varmrökt sik och sikrom, inkokt piggvar, anklever och en öl respektive snaps. Till varmrätt bjöds det på lammrack med en chianti och middagen avslutades med petit fours.

2013 och 2014 bjuder Skap in på nytt. Vid sidan av trerättersmiddagen på det anrika lyxhotellet bjuds gästerna på intima spelningar med artister som Petra Marklund och Weeping Willows-sångaren Magnus Carlson.

Bland gästerna återfinns Skap-medlemmar – men även riksdagsledamöter, dåvarande kulturminister Lena Adelsohn Liljeroth, chefer för kulturmyndigheter och artister som Tomas Ledin, Little Jinder, Lena Philipson, Jill Johnson, Benny Andersson, Sarah Dawn Finer och Jerry Williams.

När de åt den traditionsenliga middagen är det ingen vid borden som kan ana att festen skulle bli rättssak flera år senare.

Det var efter en granskning i november 2014 av P1-programmet Kaliber som riksenheten mot korruption riktade sökarljuset mot festtraditionerna.

P1-programmet granskade hur Stim-pengar fördelades – och berättade bland annat om FST:s jultradition – en fest för drygt 200 personer som 2013 hade en totalnota på 618 157 kronor, varav flera myndighetsföreträdare bland gratisgästerna.

Dåvarande FST-ordföranden Martin Q Larsson försvarade beslutet att lägga en stor del av föreningens intäkter på en påkostad julmiddag med orden:

– Julmiddagen är ett sätt att påverka politiker och tjänstemän att förstå vikten av samtida konstmusik, sa han i programmet.

Det blev startskottet på mututredningen som omfattar 795 sidor plus tilläggsprotokoll.

– Det påstods i Kaliber att myndighetsutövare, eller ledande företrädare för myndigheter, hade bjudits in för mer bekostade måltider – där värdet var sådant att det skulle kunna anses vara otillbörligt. Därför inledde vi förundersökning, säger Alf Johansson, chefsåklagare vid riksenheten mot korruption.

I februari 2015 slog poliser från Nationella operativa avdelningen till mot FST:s lokaler på Hornsgatan i Stockholm – där även Stim och Skap huserar. Polisutredningen växte senare till att omfatta även Skap, Sveriges kompositörer och textförfattare.

Flera festdeltagare kallades till förhör. Chefer på kulturdepartementet, riksdagsledamöter, mediechefer och en rad chefer för kulturmyndigheter kallades till polishuset på Kungsholmen för att förklara sitt deltagande.

Åklagaren ringade sammanlagt in fem personer som i sina yrkesroller på kulturmyndigheter haft en nära kontakt med FST och Skap.

I april i år åtalades ordförandena Martin Q Larsson, FST, respektive Alfons Karabuda, Skap, och fem toppar på svenska kulturmyndigheter. Åtalet rör givande och tagande av muta vid sammanlagt fem lyxfester som hållits åren 2012 till 2014 på Grand Hôtel, Stockholm Waterfront och Winterviken.

Åklagaren menar att de åtalade myndighetspersonerna låtit sig bjudas på något som varit alldeles för dyrt och festnotorna utgör en central del i bevisningen. Bevisningen omfattar även bidragsansökningar som går mellan myndigheterna och FST respektive Skap och uppgår till hundratusentals kronor.

”Utvisande att FST och SKAP och föreningarnas medlemmar även har ett direkt ekonomiskt intresse av dessa myndigheters beslut”, står det att läsa i stämningsansökan.

De inblandade förnekar brott och menar i förhör att middagarna ingått i deras tjänsteutövning.



Ann Larsson tvingades till timeout från uppdraget som direktör för Konstnärsnämnden när åtalet blev känt. Hennes försvarare Henrik Olsson Lilja tillbakavisar mutanklagelserna.

– Hon har varit på en del middagar. Det här är en tradition som varit under väldigt lång tid, hon har själv uppfattat det som att hon bara utfört det i tjänsten. Anledningen till att det här hamnar på tingsrättens bord, är förmodligen för att åklagaren vill testa gränserna, säger han och fortsätter:

– Det här har fått otroliga konsekvenser för min klient, eftersom hon blivit avstängd från sin tjänst.

Även Stina Westerberg, generaldirektör för Musikverket, har tagit timeout. Hennes juridiska ombud Tomas Nilsson meddelar att hon enbart sett middagarna som en del av tjänsteutövningen och ifrågasätter summorna som utgör grund för åtalet.

”Arten av förmånen har inte varit sådan att den kan antas ha varit beteendepåverkande. Det är fråga om branschsammankomster. Deltagandet har varit av ett naturligt, legitim och godtagbart slag”, skriver Nilsson.

Advokat Thomas Bodström företräder Mika Romanus och säger:

– Min klient tillbakavisar alla anklagelser om att hon skulle ha gjort något fel. Att gå på de här middagarna har varit helt nödvändigt för att fullgöra sina arbetsuppgifter på bästa sätt. Hon hade personligen varit väldigt glad över att slippa gå på middagarna. Vi har åberopat flera vittnen i höga positioner på myndigheten som kan intyga det här.

Jonas Burman, enhetschef på Statens musikverk, försvaras av Leif Gustafson, som ifrågasätter de angivna värdena på festligheterna.

– Vi har invändningar vad gäller alla komponenter i det här påståendet. Det handlar framför allt om att det inte är fråga om en otillbörlig förmån, säger han och trycker på att Burmans deltagande varit förankrat hos hans chefer.

Lina Holmgren meddelar Benny Marcels inställning till åtalet:

”Min huvudmans inställning är att han inte har agerat brottsligt på något sätt och förnekar således brott”

Martin Q Larsson, tidigare ordförande för FST, respektive Skaps ordförande Alfons Karabuda åtalas i sin tur för givande av muta. Deras föreningar riskerar dessutom att dömas till var sin företagsbot på 75 000 respektive 100 000 kronor.

Alfons Karabuda är oförstående inför åtalet och menar att Skap dels inte har någon egen vinning på festerna – och att festerna bara varit ett traditionellt forum för att nätverka.

– Jag är övertygad om att vi kommer gå friade ur det här. Jag vet att det är många i Musik- och kultursverige som tycker det här är olustigt – då man inte vet vilket regelverk det är som gäller. Jag ser fram emot att förhandlingen sätter i gång, så att vi kan hjälpa till och få det här klarlagt, säger han.

Alfons Karabuda menar att åtalet bygger på felaktiga kostnadsuppgifter då festnotorna innehåller en rad kringkostnader som bland annat rör kommunikationsarbetet.

– De stämmer inte. Vi har lämnat in korrekta uppgifter och bett åklagaren att få rätta till med klarlagda fakta. Åklagaren har sagt nej, och det kommer läggas fram vid förhandlingen.

Martin Q Larsson hänvisar alla frågor till sin försvarare Henrik Hoffman – som meddelar att hans klient förnekar brott.

– Det är hans uppfattning sedan förundersökningen inleddes 2014 och han anser inte att det som har skett är otillbörligt, säger han.

Hoffman förklarar även det uttalande som Martin Q Larsson gjorde om festerna i P1-programmet ”Kaliber”.

– Min klient menar att ordvalet i ”Kaliber”-intervjun var både felaktigt och olyckligt och julmiddagen handlar om att skapa kontaktytor i det svenska musiklivet på ett övergripande strukturellt plan och naturligtvis är inte avsikten att påverka enskilda bidragsbeslut.

Åklagare Alf Johansson uppger att han kommer bemöta de åtalades kommentarer under rättegången och förklarar vidare hur festligheterna – som skett inför öppen ridå – nått åtal:

– Graden av öppenhet är ett av de inslag som man har att ta ställning till om något är otillbörligt. Det är inte helt ovanligt att konferensresor, resor i största allmänhet och deltagande på den här typen av aktiviteter sker i närvaro av många personer. Korruption betyder inte att något behöver ske i lönndom. Men det är en omständighet som man också måste väga in. Omständigheterna av straffvärdet och givandet och tagandet av muta, det ligger på bötesnivå, säger han.

Borde det inte gå att ha representationsmiddagar av det här slaget – utan att riskera åtal?

– Det där är någonting som domstolen har att ta ställning till i den kommande rättegången. Visst finns det möjlighet att ha representationsmiddag, men det handlar om vilka personer det gäller, värden och i vilken utsträckning som personerna utövar myndighet mot de som bjuder in. Det är inte så att det är absolut förbjudet, säger åklagaren Alf Johansson.

Skivbolagsdirektören Bert Karlsson är kritisk till att festligheterna finansierats med Stim-pengar.

– Ingen har granskat hur de hållit på med pengarna. Det är upphovsmännens pengar. Det är sjukt att det tagit så lång tid. Jag har varit på det här i många år, men de har kunnat göra som de vill eftersom det inte finns någon som kontrollerar vad som sker i organisationerna, säger han.

Ola Håkansson, låtskrivare, Skap-medlem och vd för Ten Music Group, tycker däremot att middagarna behövs och att åtalet är uppåt väggarna.

– Det är inte klokt. Det hade varit en sak om man bjöd politiker på långresor, men det här är middagar där de här organisationerna försökt skapa förståelse och goodwill för vår bransch. Får man inte bjuda in politiker, befattningshavare och tjänstemän så är det illa, säger han.

Både Skap och FST har upphört att arrangera sina jul- och vårfester. Men i november återförenas delar av festsällskapen i Stockholms tingsrätt.
