Hollywoodstjärnans
hyllning till Lassgård
Aino Oxblod

Han är en av Hollywoods mest kända skådespelare, och på Venedigs filmfestival har Matt Damon, 46, två omtalade filmer; "Suburbicon" med George Clooney, och "Downsizing", där han spelar mot svensken Rolf Lassgård, 62.

Och Matt Damon är inte sen med att berömma den svenska skådespelaren, som fått större internationellt genomslag efter sin huvudroll i filmen "En man som heter Ove", som blev Oscarsnominerad.

– Rolf Lassgård är briljant. Och han är en väldigt trevlig man. Han påminner faktiskt om sin rollfigur, säger Matt Damon till Aftonbladet.

I filmen lyckas Rolf Lassgård, som spelar en norsk vetenskapsman, att krympa ner Matt Damon och Kristen Wiig, 44, till 12 centimeter långa.



LÄS MER: Matt Damon hyllar Alicia Vikander





LÄS MER: Matt Damon tar en paus – efter "Jason Bourne"



Damon minns speciellt en särskild scen med Lassgård, som de spelade in tillsammans i Norge - och hyllar svensken för sin skådespelartalang.

– Jag älskar talet han håller i den norska fjorden. Han pratar om vilken tålmodig skultpör naturen är. Det är en teatralisk monolog, och med en sämre skådespelare hade det blivit fel. Men Rolf är så skicklig och sätter varenda replik perfekt, hyllar Matt Damon.

Rolf Lassgård har själv berättat om inspelningen, och jämför de amerikanska inspelningarna med svenska.

– Jag filmade mina flesta scener för ”Downsizing” i Toronto, förutom de sex dagarna vid Lofoten, säger Rolf Lassgård. I grunden liknar filminspelningar varandra, men allt är så stort i amerikanska filmer. Här var det lika många chaufförer som ett helt svenskt filmteam, har han sagt till Aftonbladet.
