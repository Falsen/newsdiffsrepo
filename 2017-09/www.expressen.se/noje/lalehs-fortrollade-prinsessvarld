Lalehs förtrollade prinsessvärld
Annah Björk

Hon har låtit bygga ett berg av rosa kristaller. Hela den 30-hövdade symfoniorkestern, bandet och dansarna är monokromt klädda i rosa. Det faller rosa ballonger från taket och det yr rosa eldflugor och körsbärsblommor om varandra på vackra visuals.

Det låter kanske storslaget på gränsen till pretentiöst eller kanske storhetsvansinne om man ska vara jantesvensk.

Men Lalehs stora arenaturné är inget av det.

Det är i stället en helgjuten föreställning som både tar ut svängarna och håller ihop det, tätt.

Allt börjar lite illavarslande. En timme sent och när Laleh gör entré gör hon en pratversion av sin bitterljuva, beatdrivna ”Aldrig bli som förr”. ”Nej hon går Sven-Bertil på sina egna verk”, hinner jag tänka.

Men då är det redan över.

Resten av showen balanserar det klassiska – stråkar och filmiska scener – med det moderna – vocoderlekar och blåvalar med robotröster. På samma sätt som Laleh själv rör sig mellan det enkla, naiva och det storvulna, överambitiösa.

Det är barnsligt skuttigt i ”Bark less”, ”Work” och ”Bara få va mig själv”. Det är tårar som kristaller på kinderna när barnkören blåser en ny innebörd i ”Goliat”, till de böljande vågorna i ”Some die young” och när hon spelar ”Wish I could stay”.

Och genial konst i ”Behåll ditt huvud”. Låten börjar med ljudlös sång, som en stumfilm med där texten rullar till musiken. Sedan svarar Laleh med sin allra Håkan Hellström-popigaste låt.

I slutet av konserten sitter den stora popkonstnären i en hög av en gnistrande prinsessklänning och med en akustisk gitarr i sitt knä.

Som verklighetens Elsa. Prinsessan i Disney-filmen ”Frost” som flyr slottet för att leva ensam med sina sorger och sina makalösa superkrafter.

ANNAH BJÖRK
