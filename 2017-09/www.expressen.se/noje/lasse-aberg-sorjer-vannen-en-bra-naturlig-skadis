Lasse Åberg sörjer vännen:
"En bra, naturlig skådis"
Nicole Gustafsson

Nyheten om Janne "Loffe" Carlsson kom i TV4 Nyheterna tidigt på torsdagsmorgonen. Den folkkäre skådespelaren har avlidit efter en tids sjukdom.

Dottern Sara Carlsson bekräftar att pappan är död i ett inlägg på Facebook.

"Den fina generösa mest kärleksfulla person jag känner lämnade oss i dag. Min pappa, älskar dig så mycket", skriver Sara Carlsson.

Janne ”Loffe” Carlsson har en lång skådespelarkarriär bakom sig och har spelat i flera kultfilmer.

Skådespelaren och konstnären Lasse Åberg spelade tillsammans med honom i filmen "Repmånad" från 1979. Lasse Åberg och Janne "Loffe" Carlsson har inte har haft någon aktivare kontakt under de senaste åren, men minns en glad och multikompetent skådis.

– Han var en bra, naturlig skådis och en duktig trummis, minns Lasse Åberg från tiden på inspelningen av Repmånad.



LÄS MER: Janne "Loffe" Carlsson död



Skådespelaren och tv-producenten Peter Settman hade en nära relation med Janne "Loffe" Carlsson som var morfar till hans äldsta söner.

– Jag ser honom som väldigt genuin och naturligtvis väldigt kärleksfull morfar till mina äldsta pojkar, säger Peter Settman till Svenska Dagbladet.

Skådespelaren Ted Åström spelade tillsammans med Janne "Loffe" Carlsson i "Repmånad" och blev efter det nära vänner.

Nu sörjer han sin framlidne vän.

– Han kommer att saknas. Han var en jättestor profil. Det är en av de stora elefanterna som har lämnat oss. Det är tråkigt som fan. Men det är tyvärr det som är livet.

Men de träffades redan på Stockholms musikscen under 1960-talet, berättar han.

– Han var inte riktigt som andra skådisar. Han började som musiker, och då kände vi varandra. Jag var en stor beundrare av bandet "Hansson & Karlsson". Jävligt tråkigt att han är död. Vi kände varandra i 50 år, säger Ted Åström.

– Han var som en polare. Man blir kompisar på ett annat sätt.

Ted Åström menar att Janne "Loffe" Carlsson, och hans unika skådespelartalang, kommer att saknas i skådespelar-Sverige.

– Han var sig själv i sina roller – det var hans styrka. Han la inte på massa grejer, han hade en naturlig i replik och var trovärdig.



Dramaten-skådespelaren Marie Göranzon och Janne "Loffe" Carsson spelade mot varandra i "Göta Kanal". Hon menar att han var en unik tillgång i skådespelar-Sverige som kommer att vara saknad.

– Han var en färgklick i svensk film. Han var en stor naturbegåvning med nästan alla strängar på sin lyra, säger hon och lägger till:

– Jag blev alltid väldigt glad av att se honom. Han var en generös skådespelare och verkade vara en väldigt generös person. Han kommer att saknas i skådespelar-Sverige.

Även artisten Richard Herrey är en av många som sörjer Janne "Loffe" Carlsson bortgång.

– Det är ett jättetråkigt besked, säger Richard Herrey.

Richard Herrey beskriver Janne "Loffe" Carlsson som en otroligt varm person som var folkkär och omtyckt av många.

– När man träffade honom var han så otroligt generös, varm och kärleksfull, säger artisten Richard Herrey.

Förutom att arbeta som skådespelare så var Janne "Loffe" Carlsson även trummis och programledare för flera underhållningsprogram.

– Han blev så otroligt omtyckt vad han än gjorde. han var en väldigt generös och härlig människa. Det är alltid tråkigt när sådana fina människor lämnar för oss som finns kvar, säger Richard Herrey.

På Instagram har Herrey delat en bild på honom och Janne "Loffe" Carlsson.

"Denna fina varma människa. Som alltid bjöd på skratt och kärlek när vi sågs. Nu får du bjuda änglarna på din underbara värme. Tack Loffe" skriver Richard Herrey under sin bild.



LÄS MER: Sambon Gurianne Sandven om Janne "Loffe" Carlssons cancer: Han förstod



Skådespelaren Eva Röse och Janne "Loffe" Carlsson spelade in tre långfilmer tillsammans, däribland "Göta kanal"-filmerna.

Under tiden blev skådespelarna nära vänner och nu sörjer Eva Röse sin framlidne "filmpappa".

"Min finaste filmpappa. Tre långfilmer gjorde vi tillsammans och otaliga timmar av samtal om musiken och livet. Lyckliga dom som fått höra dig spela trummor Janne!", skriver hon bland annat på Instagram.



Artisten Patrik Isaksson uttrycker på Instagram sin sorg efter att Janne "Loffe" Carlsson gått bort.

"Min fina vän Janne "Loffe" Karlsson är död. Ledsen i hjärtat blir jag. Mina tankar går till hans dotter Sara", skriver han och lägger till:

"Nu blir det hålligång i himlen."

Skådespelaren Nina Gunke, 62, spelade tillsammans med Janne "Loffe" Carlsson under lång tid på China Teatern.

– Jag tyckte Janne var fantastisk, otroligt fin och generös, säger Nina Gunke.

Nina Gunke beskriver Janne "Loffe" Carlsson som en begåvad man som publiken älskade att se på scen.

– Publiken älskade honom verkligen. För att han var som han var - han gjorde sig aldrig till. Och han var verkligen en fin kamrat. En omtänksam person som brydde sig om att alla har det bra, säger Nina Gunke.

Även skådespelaren Johannes Brost, 70, arbetade med Janne "Loffe" Carlsson på China Teatern

– Han var en fantastisk människa – jag saknar honom verkligen, säger Johannes Brost till SVT.

Per Graffman, 54, spelade med Janne Carlsson i filmen "Rallybrudar" från 2008 och beskriver honom som generös och positiv.

– Han var en man av folket på många sätt som många kunde identifiera sig med. Han var inte så konstlad som man kan uppleva andra skådespelare, säger Per Graffman.

Många av Janne Carlsson vänner och kolleger berättar om hans stora musikintresse och hans talang som musiker.

– Han var en fantastisk musiker, han har gjort väldigt mycket för den svenska kulturen och definierar ordet folkkär, säger musikern Janne Schaffer, 71.

– Jag tycker en stor personlighet har gått ur tiden, säger Pia Johansson.

– Han var en glädjespridare och en sann konstnär på många sätt. Jag tyckte så otroligt mycket om honom som människa.

Skådespelaren Christina Schollin, 79, medverkade i SVT-programmet "Stjärnorna på slottet" tillsammans med "Loffe" Carlsson.

– Han var ju en skojfrisk herre, men han hade också en mycket djup och allvarlig sida. Och andlig.
