Åklagaren pressade Thelenius: "Vet inte"
Magnus Hellberg

Linda Thelenius (tidigare Linda Rosing, red:s anm.) blev känd genom sitt deltagande i dokusåpan "Big brother".

I dag vittnade hon i rättegången mot den välkände agenten Mikael Brinkenstjärna, som riskerar fängelse för grovt bokföringsbrott.

Linda Thelenius kom till Stockholms tingsrätt och sal 26 helt klädd i svart, jeans och skinnjacka, med det bruna håret uppsatt i svans.

I förhöret ville åklagaren få henne att minnas olika nöjesengagemang som hon gjort för drygt sju år sedan på uppdrag av Mikael Brinkenstjärna. Hon hade svårt att minnas.

- Jag kommer faktiskt inte ihåg, det var faktiskt väldigt länge sedan, svarade hon.

Enligt Linda Thelenius är hon helt säker på att hon aldrig har fått betalt efter att ha engagerats av den omskrivne nöjesagenten. Hon säger att hon enbart har fått ersättning för utlägg hon som gjort för resor och hotellnätter. Hon har även, medger hon, fått gratis mat och dryck. Hon gjorde det utan att ta betalt för att få publicitet, bland annat för skivan hon släppte.

När hon fick frågor om på vilka ställen, och när hon uppträtt, svek minnet på nytt.

- Jag kan inte säga något specifikt som jag kommer ihåg.

Åklagaren var mycket påstridig i förhöret – och pressade den tidigare "Big brother"-profilen på svar om hon verkligen inte fått pengar för de jobb hon gjort.

Hur har det varit med den ekonomiska ersättningen? undrade han.

- Jag har inte fått någon ersättning, Jag har, som jag sa, fått hotell, resor, sprit.

Åklagaren undrade då om Linda Thelenius hade något eget bolag vid den här tidpunkten.

Hon skruvade på sig.

- Jag vet inte. Jag har ingen aning. Jag vet inte om jag startade det senare, jag kommer inte ihåg.

Om sin relation till Mikael Brinkenstjärna, berättade Linda Thelenius däremot:

- Micke och jag känner varandra sedan gammalt. Han kontaktade mig efter att jag kom ut från "Big brother"-huset.

Efteråt, när förhöret var slut, försökte Expressen få en pratstund med Linda Thelenius.

Har du tid att byta några ord?

- Nej, inte just nu. Jag vill bara åka hem.

Du vill inte säga någonting om själva förhöret?

- Nej, det är bra.

Åklagaren sa före förhöret med Linda Thelenius till Expressen.se att han inte lämnar några kommentarer under den pågående rättegången.
