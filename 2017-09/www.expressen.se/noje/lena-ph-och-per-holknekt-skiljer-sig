Lena Ph och Per Holknekt skiljer sig
Marit Sundberg

Sångerskan och Odd Molly-grundaren träffades 2009 och gifte sig året därpå i Skeppsholmskyrkan i centrala Stockholm. De bosatte sig på Östermalm.

Men i juni kom det fram att kärlekssagan var över.

– Det har uppdagats att Per brutit äktenskapslöftena en längre tid och jag ser därför ingen annan utväg än skilsmässa. Jag är oerhört ledsen, sa Lena Philipsson till Expressen strax efter beskedet.

Och på måndagen lämnade de in en gemensam skilsmässoansökan till Stockholms tingsrätt – underskrifterna var daterade redan den 18 juni.

I ansökan uppger de att de inte vill ha någon betänketid.

Ex-paret har inte skrivit något äktenskapsförord. Därför kan de tvingas dela på sin förmögenhet.

– Om all egendom är giftorättsgods så ska man i regel dela, har Stina Zakrisson, skilsmässoadvokat, tidigare sagt till Expressen.

Den senaste årsredovisningen från 2010 visar att paret hade inkomster på omkring sex miljoner kronor var. Dessutom sålde Per Holknekt förra året av aktier i Odd Molly för cirka 26 miljoner kronor, samtidigt som Lena Philipsson plockade ut 18,4 miljoner från sin firma genom en aktieutdelning.
