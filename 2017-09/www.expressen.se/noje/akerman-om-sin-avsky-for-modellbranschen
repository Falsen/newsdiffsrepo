Åkerman om sin avsky för modellbranschen
Malin Collin

När Jennifer Åkerman, 23, blev klar för "Let's dance" var det många som frågade sig vem hon var. "Är hon verkligen kändis?", undrade en del. "Är hon med i programmet bara för att hon är Malin Åkermans lillasyster?", undrade andra.

Jennifer Åkerman själv menar att hon står på sina egna ben och hade haft samma fokus på sina drömmar med eller utan en storasyster som spelar mot Tom Cruise och Ben Stiller i Hollywood-filmer.

Modellen, den aspirerande artisten och den nykläckta dansaren Jennifer är förkyld efter de långa repetitionerna i den iskalla "Let's dance"-studion.

- Får jag bara sätta på mig lite mer kläder innan intervjun? frågar hon huttrande.

Som 19-åring flyttade Jennifer Åkerman till Los Angeles för att satsa på en karriär som modell och det var där hon fattade beslutet att satsa på musiken.

- Jag har alltid drömt om det. När jag kom till USA gick jag och såg en massa nya band. För ett år sedan kände jag att det var detta jag verkligen ville göra så jag valde att satsa på mig själv. Jag började skriva egen musik och har startat ett projekt - Jaxx - med en svensk kille. Vi kommer att släppa en ep nu i vår.

Har du en strategi att vara med i "Let's dance" så folk får upp ögonen för dig inför ditt skivsläpp?

- Jag tackade inte ja för det, men jag tror absolut det kan hjälpa. Det är en jättekul chans för mig att visa lite vem jag är eftersom det har varit mycket fördomar.

Vad menar du med fördomar?

- Att jag bara är någons syster. Jag hade gjort det här även om jag inte hade haft Malin som håller på med skådespeleri. Det känns tråkigt att man inte får den uppmärksamheten bara för att man är lillasyster. Är man systrar, har man ofta samma intressen och jag och Malin är jättelika varandra och stöttande båda två.

Hur har du kunnat bli så fokuserad?

- Det lärde Malin mig när jag var förvirrad om jag skulle satsa på att vara modell eller på musiken. Hon sa att man måste vilja det man vill göra annars kommer man inte dit.

Du lever på modellyrket - hur trivs du med det?

- Jag har en fantastisk agentur i New York. Men jag är faktiskt lite emot hela den där branschen, hur man ser på tjejer att de ska vara så smala och banta. Jag hatar det.

Hur orkar man med det yrket?

- Jag var 19-20 år när jag började. Jag hade nog lite skinn på näsan och vågade säga i från. Man kan träffa allt möjligt när det kommer till fotografer. Unga tjejer som vill bli modeller ska verkligen akta sig och våga säga i från så de inte gör något de inte vill göra. Säg att du jobbar som modell några år och du mår för jävligt. Var det verkligen värt att ta några bilder och vara smal då? Jag tycker att det är så dumt.

Är du feminist?

- Nej, det kan jag inte säga att jag är. Sedan jag kom till USA känns det som att man är lite starkare än amerikanska tjejer. I förhållanden vill killar alltid ta hand om tjejerna där. De ska betala allt, men jag behöver ingen som tar hand om mig. Om man vill betala för sig själv, tycker de att man är helt dum i huvudet. Jag tycker att kvinnor ska stå på sig och våga säga i från och ta hand om sig själva.

Hur funkar det att dansa med din "Let's dance"-partner Calle Sterner?

- Jättebra, vi har verkligen skitkul. Vi har dansat sedan ett par veckor innan programmet och hade kul sedan första gången vi träffade varandra. Vi kan prata om allt möjligt, så det är skönt. Det blir som en bra vän.

Calle blev ju ihop med Molly Nutley förra säsongen och de är fortfarande tillsammans - har du träffat henne ännu?

- Nej, det har jag inte. Jag har bett att han ska ta med henne, för jag tycker alltid det hjälper att träffas när man är så intim med någon. Det kan lätt skapa lite obekväm känsla.

På vilket sätt?

- Nja, jag tycker alltid det är bra att ta med personen - som min syster Malin tog med sin man så han fick träffa Ben Stiller när de spelade in en film. Då kunde han se att det inte var något mellan dem, utan de jobbade bara. Detta är också jobb och vi ska få en viss känsla på dansgolvet. Det hade varit jättekul att träffa Molly. Hon verkar jättegullig och det var kul att de gick så långt förra året.

Du träffar många stora stjärnor i Los Angeles - vem är trevligast?

- Det var nog Tom Cruise. För att vara så himla stor, var han extremt trevlig och frågade om min musik.

Ni kopplades ju ihop i hela världspressen när ni umgicks i Stockholm i december när han besökte premiären av "Jack Reacher".

- Ja, men vi var bekanta för han har jobbat med Malin. Det var därför vi pratade så mycket på klubben. Han hade varit med i "Rock of ages" och då tog han sånglektioner så han ville prata musik. Han sa att han hade respekt för musiker och ville höra min musik. Det är kul, för jag tror det blir så mycket fokus på dem så de tycker att det är skönt att inte prata om sig själva.

Var är du om fem år?

- Då vill jag ha släppt två album, varit på omslaget på Rolling Stone-magazine, spelat på Coachella-festivalen och haft samarbeten med massor av bra musiker och producenter, säger hon och ler.
