Filip och Fredrik slår Globens publikrekord
Mattias Bergqvist

En era är över.

På torsdagen sa Filip Hammar, 39, och Fredrik Wikingsson, 40, farväl efter 200 podcastavsnitt. Och de gjorde det i rekordstil.

Först slog tv-profilerna påvens publiknotering i Globen, sedan fortsatte de med att jaga Metallicas rekord på 16 531 besökare - och lyckades.

När showen inleddes vid 20.00 stod det klart att det nya rekordet i den anrika arenan numera lyder på 16 592 personer.

Fredrik Wikingsson kunde knappt tro det när han ställde sig på scen:

- Otroligt, ni är alltså väldigt många som är redo för 90 minuters knastertorrt prat av två medelålders vita, ofta kränkta, mediemän.

Hammar, som gjorde entré i en Xanax-burk, presenterades så här av sin parhäst:

– Han är nervös och har kissat hela dagen. Mannen som har blivit ett ansikte för mental ohälsa – min bäste vän Filip.

Men början på slutet innehöll inte bara firande och skojigt snack. Enligt flera personer på plats var ljudet i Globen allt annat än bra. Något som även Wikingsson med tydlighet noterade.

- De får cirka tre minuter på sig att rädda det sjunkande skeppet, säger han med riktning ljudteknikern.

Bland gästerna fanns bland andra Dan Ekborg, som ställde sig rakt upp och ner och skrek - vad är fortfarande oklart på grund av det dåliga ljudet. Samtidigt fick publiken på plats höra tolkningar av den numera klassiska vinjettlåten till podcasten från bland andra Markus Krunegård, Lill Lindfors och Timbuktu, medan First Aid Kit spelade i ett förinspelat inslag.

I början av augusti är Filip Hammar och Fredrik Wikingsson tillbaka i podcastvärlden, då i annan tappning. Den nya varianten ska fortsätta i samma stil, men på engelska.

- Vem fan vet, om ett halvår när vi är missnöjda med den engelska podden kanske vi startar upp igen, säger Wikingsson till Resume.se.
