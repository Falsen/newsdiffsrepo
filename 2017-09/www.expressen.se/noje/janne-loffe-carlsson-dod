Janne "Loffe" Carlsson död
Patrik Micu

Nyheten om Janne "Loffe" Carlsson kom i TV4 Nyheterna tidigt på torsdagsmorgonen.

Den folkkäre skådespelaren har avlidit efter en tids sjukdom.

Dottern Sara Carlsson bekräftar att pappan är död i ett inlägg på Facebook.

"Den fina generösa mest kärleksfulla person jag känner lämnade oss i dag. Min pappa, älskar dig så mycket", skriver Sara Carlsson.



LÄS MER: Sambon om Janne "Loffe" Carlssons cancer: Han förstod



Dottern hyllar sin pappa för allt de upplevt tillsammans.

"Så mycket roligt vi haft ända in i det sista. Saknar längtar för alltid", skriver hon.

Janne Carlsson fick sitt smeknamn efter rollen som "Loffe" i den populära tv-serien "Någonstans i Sverige" på 1970-talet. Han spelade en skojfrisk kille som var inkallad som soldat vid ett beredskapsförband i Sverige under andra världskriget.

Janne Carlsson föddes 1937 i Stockholm och gjorde filmdebut redan 1950. Han har under åren spelat ett stort antal roller, såväl komiska som dramatiska.

Mest känd blev han kanske för sina roller i komedierna "Repmånad" och "Göta kanal". Men även huvudrollerna i filmer som "Vem älskar Yngve Frej och "På palmblad och rosor" uppmärksammades.

Janne "Loffe" Carlsson var även flitig på teaterscenen och medverkade i farser som "Är du inte riktigt fisk" på Chinateatern i Stockholm och "Färdknäpp" på Lorensbergsteatern i Göteborg.

I tv-sammanhang anlitades Carlsson bland som programledare i Melodifestivalen (1981). Han hade även egna tv-shower i SVT som "Lördagsblandning" och  "Janne Carlsson show".

2008 var Janne "Loffe" Carlsson med i "Stjärnorna på slottet" på SVT ihop med Jonas Gardell, Staffan Scheja, Kjerstin Dellert och Christina Schollin.



Vid sidan av skådespelandet var Janne "Loffe" Carlsson en framstående musiker. Carlsson spelade trummor och hade framgångar ihop med organisten Bo Hansson i duon Hansson & Karlsson.

Bland de kända artister "Loffe" framträtt med finns Jimi Hendrix, Dexter Gordon och Johnny Griffin.

Mångsysslaren Janne Carlsson gillade även att måla och hade flera kritikerrosade utställningar av sina verk - oljemålningar, akryl och litografi.



LÄS MER: Lasse Åberg sörjer vännen Janne "Loffe" Carlsson



I en radiointervju med Ulf Elving i P4 i april i år mindes Janne Carlsson bland annat sitt genombrott i "Någonstans i Sverige" där han blev "Loffe" med hela svenska folket.

– Jag heter ju egentligen Jan, men den enda som kallat mig för Jan är min mor, annars har det varit "Loffe" för hela slanten, skrattade han.



Att ses som en folkkär person var inget han hade något emot.

– Folkkär, det låter bara trevligt. Jag träffade just tre personer på tåget som kom fram och hälsade och tackade för alla glada skratt. Det är skönt att vara omtyckt bland människor, sa "Loffe" i intervjun.

Carlsson pratade också om den andlighet han upplevde i olika former, bland annat om tecken han fick när det gäller att välja vägar i livet.

– Jag har alltid sagt att jag har lite tomtar omkring mig, och om jag inte gör som de säger blir de ledsna.

Den sista roll Janne "Loffe" Carlssons var aktuell för var i farsen "Rent mjöl i påsen" som han skulle ha spelat i Borgholm på Öland i sommar. Men han hoppade av föreställningen av personliga skäl.



LÄS MER: Janne "Loffe" Carlssons karriär i bilder
