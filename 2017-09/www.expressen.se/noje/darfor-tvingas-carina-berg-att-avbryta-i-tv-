Därför tvingas Carina
Berg att avbryta i tv
Nike Rydberg

I kvällens avsnitt av "Världens tuffaste jobb" provar Carina Berg på jobben som tatuerare, "roadkill collector", pormaskklämmare och silosanerare. Men det sistnämnda arbetspasset slutar med en panikattack för programledaren.

Redan på förhand anar Berg vad som komma skall:– Det här kommer vara en jättejobbig dag, säger hon i början av avsnittet.

Det ska sedan visa sig att hon har rätt.

– Nej vad trist, är det svart där inne? Det är ju bottenlöst! Fy fan, säger hon strax innan hon hissas ner med en sele och iförd syrgasmask för att städa inne i silon.

Silo-cylindrarna används till förvaring av skördat spannmål. De saknar belysning och kan vara upp till 50 meter höga.



LÄS MER: Carina Bergs beslut – byter ut namnet



Men Carina Berg hinner inte riktigt komma i gång med rengöringen av silon innan hon tvingas avbryta arbetet.

– Jag tror att jag måste komma upp en stund. Jag tror att jag håller på att få en panikattack, ropar hon upp till silosanerarna som snart får hissa upp henne igen.

Hon lämnar sin korta men intensiva arbetsdag med en nyfunnen respekt för de som klarar av det klaustrofobiska yrket.



LÄS MER: Miljardärens skämt – med Carina Berg

– Jag kommer inte att jobba med det här och jag är jätteimponerad av de som klarar av det. Det är stenhårt, det är astufft, säger hon lättat på väg därifrån.

"Världens tuffaste jobb" med Carina Berg visas på Kanal 5. I tidigare avsnitt har hon provat på jobbet som intimvaxare, krokodilskötare, hästavlare och tarmsköljare.

"Världens tuffaste jobb" sänds klockan 21.00 på Kanal 5 på måndagar.
