Brosts svåra kamp
– måste opereras
Anton Nilsson

Cancern upptäcktes tidigare i år efter att Johannes Brost rasat i vikt och uppsökt läkare.

Den lyckligtvis godartade tumören sitter på ett ställe som gör att den går att opereras bort, och i veckan inleder skådespelaren cellgiftsbehandling som en del av kampen mot cancern.

– Jag går och våndas över det. Men det är bara att göra det, säger han.

Efter cancerbeskedet har Johannes Brost tagit det relativt lugnt – under hösten befinner han sig på lantstället i Halland där han läser böcker och slappnar av. Just nu är han mitt uppe i den israeliske författaren David Grossmans senaste roman "En häst går in på en bar".

Men innan avkopplingen på landet hann han med att avsluta inspelningen av den sista säsongen av SVT-serien "Fröken Frimans krig", där han spelar rollkaraktären Sievert Lindberg.

– Som person är jag ganska rastlös. Men nu har jag fått gå ner i varv, jag har jobbat för mycket innan, säger Johannes Brost.

– Men jag har fortfarande massvis med saker att göra. Jag har bara tagit en liten paus.

För närvarande tackar han nej till alla jobberbjudanden som rullar in. Hälsan är hans enda fokus just nu.

– Det är ett helvete så klart, för alla som drabbas av denna sjukdom. Det blir en svår tid nu framöver, men den ska jag klara av.

Humorn är ett av hans vapen mot våndan. På Instagram skämtade han nyligen att "En kräfta kommer sällan ensam", i texten till en bild från en kräftskiva.

– Man vinner ingenting på att dra ner gardinerna och sätta sig och hulka. Jag behåller min livsglädje hela tiden. Det är mitt sätt att överleva, det är det verkligen. Det var min dotter som tog den bilden.

Barnen, barnbarnen, vännerna och sjukhuspersonalen stöttar och ger sällskap. Johannes Brost vill särskilt poängtera hur mycket han uppskattar vården han fått på sjukhusen i Varberg, Halmstad och Lund.

Tillsammans med läkarna och sina nära och kära tänker Johannes Brost ta sig igenom den svåra tiden – det är han säker på.

– Framtiden ser ljus ut. Jag ska ta mig ut ur det här mörkret först, sedan ska jag in i ljuset igen.
