Renée Nyberg: Jag är otroligt tacksam
Sara Fridh

Renée Nyberg, 47, har varit ett med Mediesverige sedan hon började som programledare för TV4:s "Nyheterna" i början på 90-talet. Sedan dess har Renée lett program av vitt skilda karaktär - allt från dejtingprogrammet "Tur i kärlek" till humorprogrammet "Blåsningen" och nu mer allvarliga "Renées rubriker".

Efter en intensiv höst med inspelningar är hon just nu inne i en betydligt lugnare fas, berättar Renée när hon gästar Anna Hegestrand i podcasten "Livshjulet".

- Jag försöker bli bättre på att unna mig själv egentid och att ta hand om mig själv, säger hon.

Sedan nyårsafton 2009 är Renée Nyberg gift med tv-kollegan och komikern David Hellenius, 40. De har sonen Leo, 8, ihop och bor tillsammans med Renées son Tom, 14, i ett radhus i Bromma i västra Stockholm. 19-åriga Emma flyttade hemifrån i höstas. Renée och David träffades för tolv år sedan.

- Han älskar ju livet och är en sådan som på riktigt hoppar upp ur sängen en tisdagsmorgon i det mörkaste och tristaste november.

- Han har lärt mig det där med att ta ansvar över hur man beter sig och att vara den som säger "men du förlåt, jag menade inte det där, det var klantigt gjort av mig". Han är väldigt bra på det.

Hur håller ni gnistan vid liv?

- Jag tror att det är just det där. Att hela tiden se varandra och uppmuntra, bekräfta, hålla om varandra.



Som tv-programledare, trebarnsmamma och fru finns det dock inte allt för mycket tid över till fritidsaktiviteter. Då prioriterar Renée i stället sina få men nära vänner.

- De senaste åren har jag verkligen funderat över vad det där med vänskap är och vad det borde bestå av. Och har faktiskt både valt och lite valt bort.

- Det har gjort att jag nu verkligen kan ge mina vänskapsrelationer högsta betyg.

Receptet för en sund vänskapsrelation är enligt Renée att vara med varandra i både med- och motgång. Det känner hon nu att hon lyckats med i sitt kompisgäng.

- Det är en liten kärntrupp - det är inte jättemånga. Men det är fantastiska personer som jag värdesätter otroligt mycket, säger hon i "Livshjulet".



I sitt jobb som programledare och intervjuare har hon genom åren mött massvis med människor. Många har gjort avtryck långt efter att intervjun tagit slut. Det har gjort att makarna Nyberg/Hellenius avslutar varje dag på samma sätt.

- Vi har en liten procedur varje kväll. Vi tackar för i dag, för att vi är friska och att alla mår bra och så där. Det började i samband med vår sons födelse, säger hon i podcasten.

- Jag har mött många människor som inte har det så bra och då blir man otroligt tacksam över att man mår bra, är frisk och har pengar till det som är viktigast.

Några konkreta drömprojekt har Renée Nyberg inte. Men hon skulle inte tacka nej till en Oscarstatyett direkt.

- Det skulle i så fall vara att göra ett stort dokumentärt projekt som kan bli Oscarnominerat, säger hon och skrattar.

- Man ska ju få drömma!
