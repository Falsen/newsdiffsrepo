Stylisten Jonas Hallberg:
"Det värsta jag upplevt"
Patrik Micu

Modestylisten Jonas Hallberg, känd från både "Top model Sverige" i TV3 och "Let's dance" i TV4, bor med sin man Antonio och två hundar på sjunde våningen i ett hus i Mexiko city.

Han berättar att det var vid midnatt när de skulle gå och lägga sig som byggnaden började skaka.

– Jag fattade att det var ett skalv och sa att vi måste ta oss in i vardagsrummet. Där har vi ett antikt bord i metall som man kan ta skydd under. Så vi låg där med våra två hundar, säger Jonas Hallberg till TV4 Nyheterna.

– Det här bordet blev som vårat panic room. Ändå låg halva jag utanför!

Jonas Hallberg tror att skalvet varade i en halvminut, även om det kändes mycket längre. Tavlor och blommor rasade ner och sprickor växte sig stora på väggarna.

– Det är en obeskrivlig känsla. Jag var livrädd och man bara undrar "händer det här på riktigt?" Det kändes som hela huset skulle rasa ihop, uppger Hallberg för TV4 Nyheterna.

Efter skalvet läste Jonas Hallberg på nätet att själva epicentrum ligger en lång bit från Mexiko city, ned mot gränsen till Guatemala.

– Ändå kändes det så kraftigt här.

Hallberg var uppskrämd efter händelsen men kunde ändå gå runt med sin man och kolla skadorna i fastigheten.

– Jag har även tagit en konjak och så har jag fått lugna ned hundarna, säger han till TV4.
