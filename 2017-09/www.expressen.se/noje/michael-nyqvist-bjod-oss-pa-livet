Berättade om
sitt dramatiska liv
Maria Brander

Det är filmaren och vännen Susanne Cederberg som har gjort det varma porträttet, där man verkligen kommer skådespelaren inpå livet – hemma och på filminspelningar världen över. Han bjöd in, berättade gärna om sig själv. Men sjukdomen, den höll han hemlig.



LÄS MER: Michael Nyqvist är död – han blev 56 år



– Han var väldigt noga med att ingen skulle få veta, säger Cederberg till Aftonbladet om sjukdomsbeskedet som kom för något år sen:

– Då tog jag upp det med honom och sa "det måste vi ju ha med på något vis". Jag tänkte att om det skulle komma ut att han var sjuk skulle det kännas konstigt att det inte fanns med i filmen.

Men Michael Nyqvist vägrade. Istället för döden bjöd han på livet.

Filmen tar oss med till skådespelarens barndom, där han tvingades hemlighålla att han var adopterad. Först i vuxen ålder fick han möta de biologiska föräldrarna. Med pappan behöll han kontakten. Med mamman var det svårare:

– Det var ett väldigt laddat möte, ångestfyllt, det var inte så bra. Men jag kände att hon hade lidit av det här på sitt sätt, och hon ville inte ha någon kontakt med mig. Gjort är gjort, och gjort är ju jag, säger han i dokumentären.



LÄS MER: Därför höll han sjukdomen hemlig



Men barndomsupplevelserna ledde till att Nyqvist blev osäker på vad han fick säga och inte:

– En del av det blev kroppen. Det fanns inget ord för det då. Men jag fick ätstörningar. Kunde inte äta. Trodde jag skulle bli förgiftad, vilket gjorde att jag såg ut som ett benrangel. Det är väl det som man kallar anorexia, tror jag. Det var väl åt det hållet. En känsla av att hålla kontrollen.

– Det bröts lite, framför allt när jag gick i terapi, men också när jag började med teater. Det var som att det sakta nöttes ned.

Även dottern Ellen och Arthur Nyqvist medverkar och berättar kärleksfullt om hur Michael slet för att få ihop karriären med pappalivet.

– Det var jobbigt, säger Nyqvist och berättar hur jobbet krävde långa resor som han ibland fick tacka nej till.

– Jag blir rädd inför varje nytt jobb, varje ny roll, och känner att jag kommer dö med den, säger han i dokumentären.

Filmarbetet är strapatsrikt, ibland rentav farligt:

– Sen höll jag på att gå åt med en skada i ”John Wick”. Jag höll på att dö.

Det var en stuntman som råkade ta i, så mycket att Nyqvist bara flög över rummet.

– Det konstiga vara att jag blev inte rädd. Men jag skulle gärna vara utan den här olyckan. När jag hör i operationssalen ”we have to call his relatives”.



LÄS MER: Barnhemspojken som blev stjärna i Hollywood



Mot slutet av filmen reflekterar Nyqvist över att åldras som skådespelare.

– Jag upplever det som spännande. Men sen att åldras med grace… Man får käka bra, röra sig och ha kul, säger han och tar paus innan han avrundar i en skrattande high five.

– Jag tycker vi är klara nu. Jag är väldigt trött.
