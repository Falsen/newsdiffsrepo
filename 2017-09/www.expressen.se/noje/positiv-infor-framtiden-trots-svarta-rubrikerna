Positiv inför framtiden
trots svarta rubrikerna
Malin Collin

Det låter naivt.

Så enkelt är det givetvis inte.

Kuylenstierna har medvetet valt sin optimism, men han vet bättre än de flesta av oss att vi står inför enorma utmaningar och det håller honom vaken på nätterna.

Men han gör något åt det och försöker att lyfta goda exempel i stället för att hota med någon form av Ragnarök. Det är sympatiskt och lite trösterikt med en positiv expert när man ser nyhetsklipp på världshav fyllda med gammal plast.

Jag tycker mycket om hur han pratar och föreställer mig att Kuylenstierna är en inspirerande chef. Han är engagerad, positiv, tydlig, men ganska charmig.

Hans sommarprat är naturligtvis av största vikt att lyssna på. Detta är allvar och det är något som varenda människa måste utbildas i. Därför blir jag extra förtjust i den kortare historielektion han ger oss kring när världssamfundet egentligen började prata om miljöförstöring. Samtidigt är det knappast ett småputtrigt sommarprogram man lyssnar på när man halvdåsar i solen. Här krävs koncentration och rappa tankar.

Kuylenstierna uppmanar folk att sluta se miljön som ett särintresse och menar att vi kan göra mycket som individer. Vi bör sluta att slänga mat. ”Använd näsan – inte bäst före-datum”, säger han.

Nu är det jag som går och dricker ur min, i värsta fall gryniga, mjölk och ställer mig och källsorterar.
