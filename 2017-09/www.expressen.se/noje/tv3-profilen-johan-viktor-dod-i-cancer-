TV3-profilen Johan
Viktor död i cancer
Eric Emanuelsson

Johan Viktor slog igenom i TV3-programmet "Stoppa tjuven" som han gjorde tillsammans med Anders Adali med start under vintern 2015.

Drygt ett år senare, under sommaren 2016, fick han beskedet att han hade cancer.

– Han fick njurcancer. En tumör i vänster njure. Som de opererade bort, säger Johan Viktors fru Charlotta Viktor.

Efter det blev Johan Viktors hälsa bättre under ett par månader och han fick beskedet från läkaren att han skulle bli frisk – om inte cancern spred sig vidare.

Men sjukdomen spred sig till levern och Johan Viktor var tvungen att genomgå ännu en operation. Då plockade läkarna bort en bit av levern.

– Sen var det lugnt i ett par månader till. Men till slut fick vi beskedet att cancern hade spridit sig till skelettet. Och då var det helt andra spelregler. Då var det obotligt, säger Charlotta Viktor.

Beskedet om att cancern inte skulle gå att bota kom i mars i år.

Johan Viktor har skrivit öppet om sin sjukdom på sociala medier och fått väldigt mycket stöd. För en månad sedan skrev han:

"Nu laddar vi på med energi och kör vidare och ger den här jävla cancern en resa den sent ska glömma".

Drygt en månad senare, lördagen den 2 september, somnade Johan Viktor in i hemmet, omgiven av sin familj.

"Imorse 07.56 tog du ditt sista andetag min älskling, du hörde när jag viskade i ditt öra hur mycket jag älskar dig, det vet jag, du försökte svara men rösten bar inte längre. Men jag vet att du sa, "Jag älskar dig också", skriver hustrun Charlotta Viktor på Instagram.

Bara några veckor innan Johan Viktor gick bort valde Charlotta och Johan att gifta sig. De visste då att Johan inte hade så lång tid kvar i livet. Hans hälsa hade försämrats och läkaren berättade att han kunde dö vilken dag som helst.

Johan Viktor var tvungen att tillbringa en vecka på sjukhus, innan han fick lämna i rullstol.

– Då fick vi en månad extra tillsammans och den var helt underbar. Det var då vi gifte oss.

Vid en brygga vid vattnet sa Charlotta och Johan ja till varandra.

–  Jag hade bestämt mig att jag inte tänkte låta sjukdomen vinna över den här dagen. Så jag kände bara värme och ljus. Alla gästerna visste ju hur det låg till. Så det fanns glädje men ändå sorg, säger Charlotta Viktor om bröllopet.

Johan Viktors äldsta son, Pontus, 26, minns sin pappa:

– Han betydde allt för mig och han har alltid funnits där. Vi har kunnat göra allt tillsammans och han var mitt allt. Den bästa pappan och förebilden man kan ha.

Pontus berättar också om när hans pappa somnade in under lördagsmorgonen. Det skedde utan dramatik.

– Vi var alla samlade. Det var fint, säger han.

Charlotta Viktor berättar att de har fått ett otroligt stöd under Johans sjukdomsperiod.

– Vi har haft sånt otroligt stöd från folk runtomkring oss. Och det vet jag att Johan också hade velat att det kom fram. Vi är otroligt tacksamma, säger hon.

Flera personer har uttryckt sin sorg på sociala medier. Skådespelaren Dragomir Mrsic skriver "Vila i frid min vän Johan Viktor".

Även SVT-profilen Doreen Månsson uttrycker sin sorg:

"Tack för allt du gav oss . Påminnelsen varje dag om att leva här och nu och att inte ta något för givet”, skriver hon bland annat.
