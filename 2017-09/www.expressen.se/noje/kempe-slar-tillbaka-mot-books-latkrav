Kempe slår tillbaka mot Books låtkrav
Dante Thomsen

Anna Book diskades bara två dagar innan hon skulle uppträda i Melodifestivalen i våras. Efter fiaskot har Anna Book hävdat att SVT lovat att ge henne en ny chans nästa år.

Men när SVT presenterade artisterna i Melodifestivalen 2017 fanns Anna Books namn inte med. Sångerskan har tidigare berättat att hon känner sig grundlurad och sviken av SVT och Melodifestivalens general Christer Björkman.



LÄS MER: Kändismanagerns hån mot Anna Book: "Han ska bara hålla käften"

Men även låtskrivaren Fredrik Kempe har väckt Anna Books vrede. Hon hävdar nämligen att han hade lovat henne en ny "vinnarlåt".

– När Fredrik Kempe, som är en av Sveriges absolut mest respekterade låtkompositörer, bara häver ur sig att "Anna ska inte vara ledsen, jag ska inte bara skriva en bra låt till henne, jag ska skriva en vinnarlåt". Jag frågade om han skojade men då lovade han att han skulle ge mig en låt, säger Anna Book och forstätter:

– Det är klart att man tror på det. Och sen har jag inte velat pressa någon så jag har gått och väntat på att Fredrik skulle komma med några låtar som jag i alla fall skulle kunna få lyssna på.

Under samtalet berättar en gråtande Anna Book flera gånger om hur ont sveket har gjort. Men enligt Fredrik Kempe stämmer det inte att Anna Book har blivit lovad en låt:

– Jag har absolut inte lovat henne en låt. Det jag har sagt till henne är att om det är så att hon får en plats och har en känsla av att SVT är intresserade, då kan jag göra ett försök. Men jag kan ju inte garantera någonting till någon, säger Fredrik Kempe och tillägger:

– Dessutom är jag inte med i Melodifestivalen överhuvudtaget nästa år så jag har inte jobbat med någon på det sättet.



LÄS MER: Anna Books ilska mot SVT: "Otroligt besviken"

Att hon känner sig sviken och grundlurad, hur känns det?

– Jag tillhör ju inte SVT. Jag har ju ingen makt så att säga.

Nej men hon har ändå nämnt ditt namn?

– Jo, men det är så klart att det är sorgligt att hon inte fick någon plats men det kan ju inte jag hjälpa.
