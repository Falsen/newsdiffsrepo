Kyrkan tar farväl av Kent – med gudstjänst
Mats Bråstedt

Kent meddelade i våras att efter det här året skulle rockbandet gå i graven.

15-17 december ger man de tre sista konserterna på Tele 2 Arena – och sedan är det tack och farväl för gott.

Nu vill själavårdarna i Danderyds församling stötta de som har svårt att handskas med det faktumet.

– Vi har temagudstjänster en gång i månaden. Och den här gången sammanföll det med Kents slutkonsert. Då kändes det som en rolig idé att använda oss av deras musik för att förstärka gudstjänstens olika delar, säger Jennie Wall, präst i Danderyds församling till tidningen Mitt i.

Så på plats i kyrkan ska det finnas ett band, vars uppgift är att spela några av Kents mest älskade låtar.

Det blir även allsång tillsammans med församlingen.

Jennie Wall säger, till Mitt i, att hennes egen favorit är ”Ingenting”.

– Vi skulle kunna ha ett helt år med bara Kent-mässor, så mycket bra material hittade vi i deras låtar. Deras musik tar upp många livsfrågor. Förlåtelse, skuld, trasighet och så vidare. Existentiella frågor som många funderar över, fortsätter Jennie Wall.

Hennes förhoppning är att temagudstjänsten ska kunna locka personer som sällan tar sig till en kyrka.

Hon hoppas vidare att församlingen i framtiden ska kunna jobba mer med modern musik i kyrkan.

Kent-mässan hålls i Danderyds kyrka nu på söndag, 11 december, 11.00.
