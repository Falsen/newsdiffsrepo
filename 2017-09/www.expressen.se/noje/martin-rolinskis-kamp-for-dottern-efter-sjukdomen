Martin Rolinskis svåra kamp
– efter dotterns sjukdombesked
Dante Thomsen

Martin Rolinski är tillbaka – på svenska. Nyligen släpptes den tidigare BWO-sångarens nya singel "Tillsammans", som handlar om när hans dotter Isabella, blott fyra år gammal, drabbades av en hjärntumör. Behandlingen påbörjades 2014 när Martin Rolinski var mitt uppe i arbetet med körsatsningen "We are voice". Isabella hade då fyllt fem år.

– Jag blev chockad. Jag tror att min första tanke var "hur löser vi det här?". Jag är inte den typen som tillåter mig själv att bryta ihop för det har jag inte råd med. Sedan har man successivt gjort det ändå i olika sammanhang, men det har kommit efteråt, säger Martin Rolinski och fortsätter:

– Inledningsvis hamnade jag i något slags överlevnadstillstånd där man går in för att det ska lösa sig. Det fanns inte tid för så mycket reflektion utan det kommer först långt, långt senare. Det blir jobbigare när det inte är en själv som drabbas. Dessutom är det ditt barn det handlar om.

Som förälder måste du ha känt dig maktlös?

– Ja, herregud. Skojar du. Du tar ju kulan själv hundra gånger hellre. Och det jävliga är att du inte kan göra det.



LÄS MER: Stjärnans mardröm – dottern fick hjärntumör



Berätta om "Tillsammans"?

– Den handlar om en känsla som man har som person och förälder när man befinner sig i en jobbig sits. Man behöver gå vidare men vet inte hur man ska göra eller hur man ska be om hjälp.

"Tillsammans" föddes också ur en önskan att lämna engelskan och börja sjunga på svenska.

– Jag är inte så intresserad av att skriva låtar som handlar om pumpande basgångar, dunkande trumslag, dansgolv och sådana saker längre. Jag vill göra något som mer reflekterar där jag befinner mig i mitt liv med alla bra saker och mindre bra saker.

– Det gäller att försöka hitta någon balans där jag kan skriva om saker som har med mig att göra men som ändå har ett litet filter så det inte blir för direkt. Det kan bli lite väl jobbigt.

Känner du dig ärligare som artist nu?

– Ja, herregud. Jag jobbar på att bli mer och mer ärlig så gott jag kan. Men det är fruktansvärt mycket svårare att skriva texter på svenska. Du kommer inte undan med de här bullshit-raderna som du har i engelska eller amerikanska poplåtar. Varje textrad känns ju bananer när du först skriver den och sedan får man acceptera att den kanske håller.

– Förut var mitt mål med musiken att skriva hits som skulle spelas på radio. Det skiter jag i nu. I dag är musiken ett andningshål. Vissa behöver måla, jag behöver skriva låtar.

Och det som präglat Martin Rolinski mest den senaste tiden är så klart att hans äldsta dotter drabbades av en hjärntumör innan hon ens hunnit fylla fem.

Isabella gick igenom en akut operation och behandlades sedan med cellgifter i 1,5 år.

– Det är fram och tillbaka hela tiden men det viktiga att påpeka är att det går bra och att vi har kontroll över situationen.

I dag mår Isabella bra, däremot kommer hon troligtvis tvingas gå igenom ytterligare en cellgiftsbehandling.

– Det som är bra är att vi inte gör det för att det finns någon fara för hennes liv utan det handlar om att säkra att hennes syn inte försämras och sådana saker. Eftersom det ligger i hjärnan påverkar det många saker.

– Men det är klart att det fortfarande gör ont i hjärtat att se när ens barn lider. Utvecklingen går framåt men det är ju fortfarande som att man försöker ta död på en mygga med kärnvapen, det tar död på hela systemet. Cancer är en vidrig sjukdom som barn inte ska råka ut för men de gör ju tyvärr det ändå.

Hur har er vardag påverkats av det här?

– Vi kan ju till exempel inte åka utomlands men jag skulle inte säga att det är ett problem. Men som familj tror jag att man ska försöka jobba med det för att komma varandra närmare vilket jag tycker att vi har lyckats med. Men det är svårt att säga hur man påverkas för det blir din vardag. Och sedan har du så klart ett sting av sorg och smärta i hjärtat som poppar upp hela tiden.

För Martin Rolinski handlade det om att ta kontroll över situationen.

– Man kan se det på två olika sätt. Det är förjävligt och hemskt men samtidigt ser man andra fall som är så jävla mycket värre. Livet är jävligt kort och det kan hända hemska saker men allting handlar om att kunna hantera det. Och det märkliga är att folk som klarar av det blir oftast mycket starkare efteråt.



LÄS MER: Martin Rolinski: "Vår resa tar inte slut här"



Senare i höst släpper Martin Rolinski sin nya singel "Alltid vara med dig" som han beskriver som en kärlekslåt till sina barn. I början av november är det dessutom äntligen dags för "We are voice", en konsert där hela Friends arena ska förvandlas till en enda stor kör.

Arbetet med "We are voice", som länge varit ett drömprojekt för Martin Rolinski, avbröts i samma veva som sångarens dotter blev sjuk. Men nu är det alltså snart premiär.

– Det är ett hjärteprojekt som har funnits hos mig i snart fem år. Saker och ting hade kommit väldigt långt men när det här hände så fanns det ju inte på kartan att jag skulle sätta mig och lansera det här.

– När vi började se att det fanns en ände i det här började jag någonstans tänka att jag ska göra saker som spelar roll för mig.

Det blir viktigare att göra saker som betyder något på riktigt när man inser att livet är ändligt?

– Ja och grejen är att det svårt att allting ska gå fullständigt åt pipan för dig. Så våga göra saker.
