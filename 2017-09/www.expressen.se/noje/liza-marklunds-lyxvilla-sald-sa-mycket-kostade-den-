Liza Marklunds lyxvilla såld
– så mycket kostade den
Nike Rydberg

Deckarförfattaren Liza Marklund, 54, säljer sin lyxvilla i Mälarhöjden i södra Stockholm. Utropspriset började på 14.7 miljoner kronor, och landade i dag på betydligt mer – 17 miljoner.

– Det är ett hus som sticker ut. Vill man ha ett hus utöver det vanliga, så kommer inte så många sådana här chanser, sa mäklaren Jonas Nyman till Expressen förra veckan.



LÄS MER: Liza Marklund säljer lyxvillan



Enligt annonsen ska huset ha en boarea på 242 kvadratmeter, medan tomten är drygt 700 kvadratmeter stor. Huset byggdes 1958 och rymmer totalt tio rum – fyra sovrum, matrum och badrum, och med väggar i mosaik och marmor.

Rummen ska ha utsikt mot Mälaren, sex meter i takhöjd, öppen spis och ett kök i massiv ek. I närheten ligger en ångbåtsbrygga. Trädgården är automatiserad och har konstbevattning.

– Det är ett fantastiskt läge med sjöutsikt. Huset i sig är stort, och är byggt i sex halvetage. Det är väldigt mycket karaktär med spännande planlösning, säger Jonas Nyman.



LÄS MER: Nu drar sig Liza Marklund tillbaka



Han beskriver också huset som "lämpligt för en familj med behov av många rum, och som kanske har lite större barn."

Utöver sin jättevilla äger Liza Marklund tre andra bostäder – ett radhus i Spanien, ett torp i Sörmland och en skrivarlya i Gamla stan.

Liza Marklund har gett ut 14 romaner som sålts i nio miljoner exemplar och blivit översatta till 30 språk. Den senaste – "Järnblod" – blev den avslutande delen i hennes roman-serie om Annika Bengtzon.
