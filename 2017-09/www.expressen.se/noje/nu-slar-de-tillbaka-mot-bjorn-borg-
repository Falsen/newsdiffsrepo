Nu slår de tillbaka
– mot Björn Borg
Maria Brander

”Borg” hade under måndagen smygpremiär i Sverige, öppnar senare i veckan den kommersiellt viktiga filmfestivalen i Toronto, och har redan sålts till 150 länder. Uppmärksamheten är rekordstor, och redan för ett år pratade John McEnroe med Vanity Fair om den kommande filmen:

– Jag vet inte om de planerar att göra en hel film utan input från mig eller Björn sa han då, och fortsatte:

– Det verkar inte som att de är de minsta intresserade av att prata med mig.

Även Björn Borg har anmärkt på den begränsade kontakten med produktionen:

– Filmen kommer säkert att bli jättebra. Men visst, det hade varit roligt om de hade pratat med oss innan, sa han till Expressen i somras och i förra veckan efter att ha sett filmen var han inne på en liknande linje.

Borg gav då filmen 4 av 5, men hade vissa invändningar mot skildringen av relationen med tränaren Lennart Bergelin:

– Scenen där han slår mig, det hände aldrig. Han kastade tennisbollar på mig, men inte mer än så.

– Det är synd att jag och John inte var mer involverade från början, för då hade fler detaljer kommit fram. Nu blev det som det blev.

Men produktionen menar att de på alla sätt bjudit in både Borg och McEnroe i skaparprocessen.

– Vi har försökt, och hade gärna involverat dem mer. Men det har varit väldigt svårt. Vad gör du då? Du får gå vidare och försöka göra filmen, så bra du kan. Titta på arkivmaterial, läsa böcker, och hitta din egen väg, säger regissören Janus Metz.

Varför har det inte gått?

– De är upptagna personer – levande legendarer, det är svårt, man får liksom stå i kö. Det här är korten vi har fått, och vi har försökt hantera dem så respektfullt så möjligt.

– Om scenen Borg refererar till, där han blir knuffad, men i själva verket fick tennisbollar kastade på sig, är hur vi förändrat verkligheten i en spelfilm , då tror jag vi ligger tryggt inom parametrarna för autenticitet i en biopic.

– Sen har jag haft turen att få ett par samtal med Björn på vägen, och hans son är med i filmen. Björn har uttryckt mycket kärlek och stöd för filmen, och skrev till mig tillsammans med sin fru, efter att ha sett den, att han hade blivit väldigt berörd av den och tyckte den kändes väldigt sann. Det var bra, och så klart en lättnad.
