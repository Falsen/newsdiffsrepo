Stormare rörd till tårar efter Öfvergårds ord
Elias Andersson

Hollywoodstjärnan Peter Stormare bor till vardags i Los Angeles. Men i kvällens avsnitt av "Arga snickaren vip" besöker programledaren Anders Öfvergård familjen i deras hus i Hälsingland, som Peter Stormare delar med sin bror.

Där vill skådespelaren att hans sexåriga dotter Kaiya ska få uppleva landskapet som han själv växte upp i.

– Jag vill att hon ska få känna de här dofterna jag kände som liten när jag sprang runt i skogarna som sexåring. Varje gång hon kommer hit är hon så glad, säger han.



LÄS MER: Här är Peter Stormares oväntade intresse



Men det hektiska schemat i Hollywood har gjort att den upprustningen av stugan i Arbrå aldrig har blivit av, trots att Peter Stormare utan problem skulle ha råd att hyra in hantverkare som gör jobbet. Det får Anders Öfvergård att reagera:

– Vad är det som gör att du inte kan låta någon annan göra det så att du kan komma hit? Är det för att du inte vill vara den här Hollywood-gubben som bara ska åka på en räkmacka? säger han.

– Ja, det känns lite svårt att skicka hem pengar och säga att vi delar på kostnaden eller att jag står för det, så att han får göra det på sin semester. Han skulle ställa upp på det, men jag har alltid känt att det tar emot, svarar Peter Stormare.



LÄS MER: Bråket som får "Arga Snickaren" att ändra sig



Sedan uppmanar Anders Öfvergård skådespelaren att se till att förverkliga sin dröm om att färdigställa huset så att dottern ska kunna spendera mer tid i Sverige, för att få en anknytning till landet och lära sig språket. Då brister det för Peter Stormare.

– Möten är magiska. Du har skakat om saker och satt dem i perspektiv. Nu får jag tårar i ögonen, säger han.

”Arga snickaren vip” sänds i kväll klockan 20 på Kanal 5.
