Knausgård skiljer sig efter nio års äktenskap
Pascal Engman

Karl Ove Knausgård, 47, och författaren och poeten Linda Boström, 44, gifte sig 2007.

Författarparet träffades på folkskolan Biskops Arnö. Genom åren har de hunnit få fyra barn tillsammans.

Men nu skiljer de sig. Det berättar Linda Boström i en intervju med Dagens Nyheter.

– Vi är fortfarande vänner och viktiga samtalspartners för varandra. Han är den som känner mig bäst i världen. Vi delar allt vad det innebär att vara föräldrar. Och sedan vet jag inte. Livet är stort och jag kan inte se utsträckningen av det som sker. Mer än så kan jag inte säga, säger hon till tidningen.

Linda Boström Augustnominerades nyligen för romanen ”Välkommen till Amerika”. 1998 debuterade hon med diktsamlingen ”Gör mig behaglig för såret”.

– Jag alltid tänkt mycket på vad närhet gör med en. I en familj är man så intrasslade i varandra att man kan tappa bort sig själv och sin egen vilja. Till slut behandlar man varken sig själv eller den andra med den respekt en människa förtjänar, säger Linda Boström till Dagens Nyheter.

Karl Ove Knausgård har främst uppmärksammats för självbiografin “Min Kamp”. “Min Kamp” handlar till stora delar om hans liv med Linda Boström.

– Ibland har det ju gjort fruktansvärt ont men så länge texten känns sann ur hans perspektiv – för även när han skriver om andra handlar det om honom – så är det okej. Och det är fantastisk litteratur. Karl Ove är inte korrumperad. Han har ett rent hjärta, säger Linda Boström till Dagens Nyheter.
