Lundells miljonkrav på Mikael Persbrandt
Johannes Selåker

Det är i Youtubeprogrammet "Mom enough", som ligger på sajten Familjeliv, som Sanna Lundell berättar om barnplanerna.

Programledaren och bloggaren berättar att särbon Mikael Persbrandt vill att paret skaffar ett barn till. Då har Sanna Lundell ställt ett krav om ekonomisk kompensation.

– Jag har sagt då till min särbo, som väldigt gärna vill ha ett barn till, att jag i så fall vill ha en miljon för det. Det kan ju låta helt sjukt. De flesta börjar ju skratta när de hör det, säger Sanna Lundell i "Mom enough".

Sanna Lundell betonar att det handlar om att belysa vad det kostar för en kvinna att få barn.

Hon räknar med att kostnaden, i form av förlorade inkomster, uppgår till en miljon kronor.

– Men det handlar om att sätta föräldraskapet lite grann i perspektiv till vad man som kvinna förlorar på det rent ekonomiskt. För det gör man. Jag skulle säga att man förlorar en miljon, alltså på företaget. Det är minst en årsinkomst som går åt till att fostra, föda, vänta, ett barn, säger Sanna Lundell i "Mom enough".



LÄS MER: Därför är Lundell och Persbrandt särbos



Sanna Lundell understryker att planerna inte är spikade.

– Jag menar inte att det kommer bli så här. Men jag tycker ändå att det är viktigt, säger Sanna Lundell i "Mom enough", och fortsätter:

– Om jag skulle få en bebis nu då skulle jag bara vilja ligga hemma som en Waldorfkvinna, vara med den alltid, säger Sanna Lundell i "Mom enough".

Mikael Persbrandt och Sanna Lundell har varit tillsammans i tio år och har två gemensamma barn.



LÄS MER: Nu hyllar Persbrandt sin Sanna: "Är stolt"



För tidningen Mama berättade Sanna Lundell i somras att paret då tagit en paus.

- Vi har något slags pausartat tillstånd sedan ett år tillbaka. Jag har väldigt svårt att lämna honom och han verkar ha väldigt svårt att lämna mig. Vi har varit ihop i tio år, har säkert gjort slut 20 gånger och kämpat som djur. Vi har gått i så många parterapier för att få ordning på saker och ting, sa Sanna Lundell till Mama i somras.

Expressen har inte nått Sanna Lundell och Mikael Persbrandt för en kommentar.





Följ Expressen Nöje på Facebook - där kan du kommentera och diskutera våra artiklar.
