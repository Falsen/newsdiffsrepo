Schwartz: Uppenbart är de ute och cyklar
Nils Schwartz

I fallet med "hästmannen" Stig-Anders Svensson i byn Råskog i Jönköpings län är djurskyddshandläggaren uppenbart ute och cyklar när hon vill belägga denne levande kopia av barnboksfiguren Pettsson med djurförbud.

Var och en som ser Peter Gerdehags och Tell Aulins vackert filmade dokumentär "Hästmannen" och dess uppföljare "Hästmannen – sista striden", kan med egna ögon konstatera att de tre stona Linda, Sally och Mona ser föga vanvårdade ut, fastän de får slita som dragdjur i det antikverade jordbruket.

Ett sår på ett framben leder efter ett antal rättsinstanser likväl till att Svensson berövas sina vänner, vilka utplaceras hos andra ägare, som omgående skickar dem till slakt. Svensson hinner dock ge Mona en avskedskram nere på Österlen, dit han fått hjälp att spåra henne, innan hon avlider av borrelia.

Hästmannens juridiska ombud vill ta fallet vidare till EU-domstolen. Det är ingen bra idé, svensk djurskyddslagstiftning är bättre än i övriga EU, men byråkratisk prestigelystnad har inga nationsgränser.
