"Kärleken vinner över hatet"
Per Hägred

En kvinna i Aurora i USA säger till Nyheterna att det var synd att polisen inte sköt biografmördaren på fläcken.  I vår lilla del av världen – på den norska massakerns minnesdag - sjunger Mikael Wiehe i stället en sång ”till dom som tror på kärleken fast hatet är så starkt.”

Make love not war – den nordiska varianten.



Den falske jokern som sköt biobesökare väcker känslor. Upprörda känslor. I USA hat med blodvittring. Men Norge, med stolte statsministern Jens Stoltenberg i spetsen, väljer ett annat spår tack och lov. Man släpper fram Mikael Wiehe, som sjunger ”En sång till modet”. Kärleken vinner över hatet. Den maratonlånga minnessändningen från bland annat Utöya ägnade inte Breivik ens en tanke.



Statstelevisionen kablade ut norska kollegans direktsändning från minnesdagen. Rakt upp och ner. Inklusive svåra soffsamtal utanför domkyrkan. Helt utan svenska kommentarer. Inte ens textat – förutom norska psalmer. Sämst i Norden. Dansk tv hade till exempel kommentator. Även TV4 satsade ambitiöst. Egna intervjuer och en påslagen textmaskin. Och pratglad kommentator. Så nu vet vi allt om Hugo Lous Mohr och hans takmålningar i Oslo domkyrka.



Det har länge ryktats att Bruce skulle spela för offren. Men bossen har varken bekräftat eller dementerat. Han sägs inte vilja stjäla uppmärksamhet från minnesdagen. Men eftersom ryktet var i svang var det skönt att han kom (sågs & segrade). SVT hade dessutom vaknat och kallat in den påläste Per Sinding Larsen för att kommentera torggalan (fast Bruce skrev väl inte ”We shall overcome”…)










WEBB TV-TIPS:

I morgon kommer dokumentären om Paul Simons Sydafrika-äventyr.

Chevy Chase i ”You can call me Al” är fortfarande en av de roligaste musikvideor som överhuvudtaget spelats in.

www.youtube.com

Sökord: simon call al



Bäst: Karl Ove Knausgård om bild från Utöya – berättande som berör.



Sämst: ”Frisörakuten” – hårresande korkat.
