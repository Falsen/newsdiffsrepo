Drottning Letizia i galet många frisyrer
Christofer Byström

Nyligen gav drottning Letizia och kung Felipe VI kunglig glans till republiken USA.

Under ett par dagar var det spanska paret på ett uppmärksammat statsbesök och besökte under resan flera städer som Washington och Miami.

Dessutom hann kungligheterna med ett exklusivt möte med självaste presidenten Barack Obama och förstadamen Michelle Obama.

Men för den modeintresserade fanns det mycket annat som var mer intressant. För stilikonen Letizias fans var det nämligen julafton.

Trots ett kort besök på några få dagar hann den nyblivna 43-åringen med en rad kläd- och frisyrbyten.

Ena stunden var hon klädd i blommig kjol, blå blus och sin vanliga raka bob-frisyr, för att i nästa stund dyka upp i glittrig galaklänning och en avancerad håruppsättning med flätor.

Allt under en och samma dag.

Då hann den spanska drottningen dessförinnan med att visa upp sig för amerikanarna i både en svart transparent skapelse och en gråblå elegant klänningskappa matchad med kort uppnålat hår - bland annat.

Sammanlagt räknar Allt om mode till närmare tio klädbyten under den korta trippen till USA.

Letizia har sedan hon gifte sig med maken Felipe 2004 blivit en stor stilikon långt utanför de kungliga slottsmurarna.

Vid flera tillfällen har hon också skapat extra mycket uppmärksamhet.

I samband med den danska drottningen Margrethes 75-årskalas tidigare i år dök den spanska drottningen upp i ett av sina mest värdefulla smycken - ansorenatiaran - med över 450 diamanter. En kärleksgåva från maken Felipe som hon fick när de firade fem år som gifta.

Och under en galamiddag i somras flashade hon okså behån i en genomskinlig topp.

Även när det kommer till frisyrer har hon överraskat.

Under en tillställning i Madrid i våras hade hon gjort en tydlig förändring av sitt utseende i en ny kortklippt page.
