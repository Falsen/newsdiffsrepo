Ulf Lundell är redo att slå sista ackordet
Anders Dahlbom

"40 år kan räcka. Jag har levererat."

Så skrev Lundell i ett pressmeddelande inför höstens inomhusturné som avslutas i kväll med en utsåld konsert på Göta Lejon i Stockholm. Konserten är slutet för det band Lundell spelat med sedan början av tvåtusentalet. “Jag säger farväl till det här bandet efter den här resan, vi kommer att skiljas” sa han i en intervju med Expressen i våras.

Kanske är det definitivt slut för en scenkarriär som spänner över fyrtio år.

En karriär utan motstycke i Sverige som pendlat mellan publiksuccéer och löpsedlar efter katastrof-gig. En resa från små rockklubbar över folkparker till stora festivalscener med en hårt arbetande rockartist. Närmare 1 000 spelningar med olika kompmusiker, och inte sällan med en speltid på flera timmar.

Thomas Johansson, i dag styrelseordförande i Live Nation Europa, minns första gången då han i rollen som konsertbokare på EMA såg Ulf Lundell på scen 1975 med kompbandet Nature:

– Det var på ett ställe som låg vid vid Klarabron, en gammal saluhall i en tegelkåk. Det var många nya Stockholmsband som spelade där. Då blev jag helt “blown away”. På skiva kan du dölja en del skavanker som artist, men inte live. Och han nådde ut så det dånade, säger Johansson som sedan dess med några års avbrott arbetat med Lundell.

Har du märkt att relationen med fansen på något sätt förändrats under de här åren?

– Det tror jag inte. Det har alltid varit en del av hans föreställning, den här dialogen med fansen. Varje konsert Ulf gör är unik med ett annorlunda upplägg och en ny låtlista. Det är som en bra restaurang med olika rätter som du inte bara går till en gång, säger Johansson.



###



Och även om Ulf Lundell, alla skandaler till trots, alltid lyckats ta sig tillbaka in i rampluset, är det en svår kamp han fört. Inte minst privat.

Sanna Lundell är dotter till Ulf Lundell och Barbro Zackrisson. Nyligen utkom Sanna med boken "Djävulsdansen", i vilken hon och Ann Söderlund skildrar hur det är att leva som medberoende.

I boken skriver hon bland annat om ett minne från en sommarkväll. Hon anklagar Ulf för att vilja fly in i sitt missbruk och därför starta ett bråk.

"Jag sitter på en pall i köket och ser min mamma gråtandes vid ett öppet fönster inne i matrummet där hon förtvivlat, hulkandes skriker till pappa att han inte ska gå".

Enligt Sanna ger sig Ulf ändå av.

"Hur kan han lämna någon som är så ledsen. Hur kan han lämna mig med någon som är så förtvivlad", skriver hon i "Djävulsdansen".

När episoden ur boken tas upp och citeras i Dagens Nyheter reagerar Ulf Lundell starkt. På sin blogg Badgers drift skriver han:

"Saker och ting måste ställas, på sina platser. Jag vill inte tvätta byket som mitt första elva år långa äktenskap var och är offentligt, men nu blir jag så illa tvungen. Dåren ska få försvara sej. Jag har hört och läst en hel del skit från kvinnor, feminister dom senaste 1015 åren men inte från min egen avkomma".

Och:

"Man kan skriva dumheter, sen kan man smsa och be om pengar. Som jag överför. Frihet och oberoende kostar. Bland annat pengar. Sannas söner har en far (reds anm skådespelaren Mikael Persbrandt) som kör Rolls Bentley Ferrari. Nästa gång det krisar får man vända sej dit. Eller annorstädes".



LÄS MER:  Lundells vändning – avslöjade från scenen



Framgången och levernet har som sagt haft ett pris.

I en öppenhjärtig intervju med tidningen Backstage berättade Barbro Zackrisson Lundell om deras relation.

- Han vägrar att träffa mig. Det har hänt att han tittar bort och skyndar förbi när vi ses på gatan. Vi träffas vid våra barns högtider.

Och:

- Jag har ihärdigt försökt att radera ut Ulf och vårt liv, men det går inte. Vi har tre barn ihop och den viktigaste tiden av mitt liv har jag levt med honom.

- Jag känner ingen svartsjuka eller avundsjuka mot de här unga kvinnorna, men jag känner "vad tråkigt att du inte tycker att du har något att ge en mogen människa med samma erfarenhet som dig själv", sa Barbro till Backstage.

Trots exmakarnas, till synes, ansträngda relation ångrar hon inte deras år tillsammans.

- Jag skulle aldrig vilja vara utan åren med Ulf.

På 70-talet hade Ulf Lundell ett kort förhållande med Maria-Pia Boëthius.

Barbro Zackrisson och Ulf Lundell var gifta i elva år, men skilde sig 1988. Tillsammans fick de tre barn: Carl, Sanna och Love.

1987 dejtade Ulf då 19-åriga Amanda Ooms. 1989 Gifte sig Ulf med Ulrika Stjärne. Tillsammans fick de dottern Sasha. Men 1991 skilde sig Ulf och Ulrika. Samma år träffade Ulf poeten Isabella Nerman, som vid tidpunkten var 19 år gammal. Paret höll ihop i sex år.

2005 träffade Ulf Lundell Ulrika Rickfors, som då var 23 år gammal. Bland annat åkte de på semester till Thailand tillsammans.

I dag är Ulf Lundell gift med Sofia Möller. Hon fotograferade Ulf Lundell till hans omslag på "Allt är i rörelse", som kom i oktober 2011. Hon tog också bilderna till hans album "Rent förbannad" som kom ut 2012.

I samband med giftermålet, 7 mars 2014 i Simrishamns stadshus, sa Ulf Lundell till Expressen:

– Ja, vi har gift oss, jag har gift mig med Sofia. Det hände i Simrishamns stadshus.



###



Även relationen mellan Lundell och fansen har flera gånger genom åren varit påfrestande.

För några veckor sedan under en konsert i Linköping skällde Lundell ut fans längst fram för att det alltid var “samma ansikten” och uppmanade dem att inte komma nästa gång. Det hela slutade med att flera fans gick i protest.

Mikael Löwengren i Örebro har biljett till kvällens konsert på Göta Lejon med funderar på att göra sig av med den. Han har tröttnat rejält på Lundells tjurighet. Gnället på publiken har pågått i många år nu, menar han.

– Det började redan under “Slugger”-turnén 1998. Jag har varit på tre konserter i år och det har varit småincidenter hela tiden. Bob Dylan framstår som en mysfarbror i jämförelse. Det har snackats om Dylans publikförakt, men han har aldrig mig veterligen skällt ut sin publik. Hur tänker han? Det är ju trots allt vi fans som betalar hans uppehälle, säger Löwengren.

Löwengren är annars en av de i landet som sett Lundell flest gånger. 108 konserter har det blivit sedan mitten av 80-talet.

Hur skulle du beskriva relationen mellan er fans och Lundell?

– Det är en jättefin balansgång. Relationen uppstår för att det är så många som känner igen sig i det han skriver. Han sätter ord på människors känslor, oavsett om det handlar om privatliv eller politik. Och då kan det säkert hända att många hör av sig till honom med brev som är lite för mycket. Gör man en platta som “Den vassa eggen” blir det oundvikligt att man från brev från folk som skilt sig. Sedan ska man visa artister respekt, det finns vissa zoner man inte ska störa. Men jag har svårt att förstå att se vad det är som stör honom så mycket, säger Löwengren.



LÄS MER: Fansen lämnade efter Lundells hån



Redan med skivdebuten “Vargmåne” 1975 jämfördes Ulf Lundell i en recension av Expressens Mats Olsson med Bruce Springsteen. Sedan dess har liveartisten Lundell ofta jämförts med den amerikanska superstjärnan. Beröringspunkterna är många. Rockmusik sprungen ur ett arbetarklass-perspektiv, en ständigt utbytbar låtlista och framför allt väldigt långa konserter som inte sällan klockar in på över tre timmar.

– Ibland önskar man att han ska sålla materialet, det kan bli transportsträckor. Jag vet att han i något sammanhang sagt att det ligger i hans arbetarklass-arv att man inte ska vara snål. Han vill alltid leverera. Och visst har jag sett många fantastiska fyratimmarskonserter som gärna hade fått vara i fem timmar, säger Löwengren.

Producenten och musikern Lasse Lindbom började arbeta med Ulf Lundell i slutet av sjuttiotalet. Ett samarbete som resulterade i några av Lundells mest hyllade plattor som “Kär och galen” och “Den vassa eggen”. Dessutom var Lindbom även med som musiker under flera turnéer under åttiotalet när Lundells spritintag ibland satte krokben.

– Ulf jobbade hårt på scen med det gör väl de flesta artister. Vad som främst utmärkte honom var att han gillar att göra långa gig, väldigt långa. Han var professionell för det mesta på de turnéer jag medverkade, även om alkoholproblemen blev rätt tydliga mot slutet, säger Lindbom.

Redan på den tiden hade Lundell ett ambivalent förhållande till sina idoldyrkande fans.

– Han kunde bli jäkligt förbannad på grabbgänget som hängde längst fram och skrek på “Sextisju, sextisju” hela giget. Samtidigt som han förstås var tacksam för att så många ville se och höra honom, säger Lindbom.



###



Kvällens konsert är det absolut sista stoppet för den period som Lundell döpt efter en gammal rockklubb i Kristinehamn. “Jag började 1975 och nu stängs Club Zebra för mig. För mig har hela den här perioden varit Club Zebra. Och jag har också förklarat vad det står för. Det står för energi, det står för att vara på samma nivå som publiken” sa Lundell i en Expressen-intervju i våras.

För Andreas Dahlbäck blir det sista kvällen med bandet han spelat med sedan 2003. Redan från starten märkte trummisen skillnad mellan Lundell och andra svenska artister han spelat med.

– Jag har aldrig stött på en artist med en sådan enorm energi. Under turnéerna är han helt inne i det här. Jag fattar inte att han orkar men jag tycker det är underbart. Han har en avskild del i bussen där han sitter och jobbar på låtlistor. Ulf bygger upp konserterna så att det ska finnas en textmässigt röd tråd mellan låtarna. Det är nog väldigt få som märker det men för honom är det väldigt viktigt, säger Dahlbäck.

Han berättar om en bandledare med “militärisk stringens” som börjar både repetitioner och konserter på exakt utsatt tid. Om man inte är på plats börjar de andra ändå. Inför en vanlig turné med en annan artist kanske sjutton låtar övas in.

– Sista turnén har hittills varit som vilken turné som helst, säger Dahlbäck. Inget nostalgi eller sentimentalitet. Han ser tillbaka på sina år bakom Lundell med värme.

– Det är jäkligt kul och oerhört problemfritt att åka runt med Ulf. Att spela med Lundell har alltid varit ett eftertraktat gig, förr var det fjädrarnas fjäder i hatten för en kompmusiker. Allt är ordentligt uppstyrt och han har alltid varit den som betalat bäst i branschen. Det är ett bekvämt jobb som rullar på, men någon ska stänga butiken. Jag har inget ont att säga om Ulf. De här åren har varit bland det roligaste jag gjort, säger Dahlbäck.



###



Kontroversiell har Ulf Lundell aldrig väjt inför att vara.

Det är inte bara fansen har fått sin beskärda del av åsikter från hans håll. På sin blogg Badgers drift luftade han med jämna mellanrum sina åsikter om kungahuset. I samband med prinsessan Sofia och prins Carl Philips bröllop skrev han:

"Imorrn sänker sej Sverige ner i sina sämsta sunkigaste mest rojalistiska stämningar. Det är oss rejält ovärdigt. Vilken smörja, vilken skit".

Han fortsatte kring mediernas kungabevakning:

"Varför har vi blivit såna här pantskallar? Eller, hur många därute är det, egentligen, som bryr sina stackars hjärtan, själar och hjärnor om det här prinsbröllopet. Den är väl ungefär bara Croneman i DN som har talat rejält klarspråk. Rapport Kultur väljer att intervjua Svensk Gamtidnings chefsred som är väldigt nära orgasmen, en psykolog som kallar kungahuskritiker i dessa dagar för partycrashers och så gulliga von Sydow, jag menar, vad är det här för skit?".

Inte heller dagens kändiskultur går förbi obemärkt. Även där känner Ulf Lundell att han behöver tycka till:

"Bläddrar blaskorna och ser att vem fan som helst kan kalla sej författare idag, som till exempel en viss Lulu Carter. Hon är ingen författare, hon är en tv-nothing. Är Carolina Gylling konstnär? Nope, hon är också bara en tv-nothing. Är jag konstnär, författare? Japp, jag har grundat det här med 40 års hederligt hårt arbete, för att nu inte säja FEMTI år. Det är skillnad. Folk försöker göra det lätt för sej. Men det är tomt, ihåligt".



###



Nu är det inte första gången Ulf Lundell sagt att han ska hänga upp gitarren för gott.

Redan 1978 hotade han att han aldrig mer skulle turnera, efter turnén 1982 lät det likadant. Och för exakt trettio år sedan beskrev han Hovet-konserten på nyårsafton 1985  som att “förmodligen till nittionio komma nio procents säkerhet är det slutet”.

På turnépremiären i Gävle 2008 sa han att det var början på ett avsked. Och så vidare.

– Merparten av oss trogna fans tror inte ett ögonblick på att det här är slutet. Möjligen att han tar några års paus. Jag tror att han säger saker i affekt. Jag har svårt att tänka att han skulle lägga ner musiken helt. Jag önskar honom nu en riktigt lång semester, säger Löwengren.

Andreas Dahlbäck tror att åldern börjar ta ut sin rätt rent fysiskt för artisten.

– Det är slitsamt att sjunga flera timmar varje kväll. Han är ändå 66 år och har kanske inte Springsteens fysik. Jag tror han känner att det är hårt att fortsätta leverera. Men han kommer vilja ut och spela låtar, det tror jag. Han är musiker i grund och botten. Och han har ju aldrig sagt att han ska sluta spela, säger Dahlbäck.

Oavsett lär Ulf Lundell i så fall komma tillbaka i en annan tappning.

I texthäftet till nyutkomna “Hemåt genom Rift Valley”, boxen som samlar allt Lundell gett ut under fyrtio år, skriver han:

“Man bör inte göra några utfästelser [...] Kanske kan man ge sej själv ynnesten att få vara inomhus i så fall. Att få repetera och spela med ett väldigt bra band är en ynnest.

Det blir svårt att lämna helt.”
