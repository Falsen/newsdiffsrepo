Vändningen efter
Jihdes stora ilska
Dante Thomsen

En Coop-butik hade placerat Daim med apelsinsmak i fruktdisken, precis vid apelsinerna. Det fick programledaren och TV4-profilen Peter Jihde att se rött.

På Instagram läxade Peter Jihde, som fick diagnosen diabetes typ 1 och som dokumenterat sitt liv med sjukdomen, upp matvarujätten.

"Fy fan Coop! Choklad i fruktdisken är något av det lägsta jag varit med om. Gör om! Gör rätt! #jihdesdiabetes", skrev programledaren då.



LÄS MER: Coop backar efter Jihdes uppläxning



Kort därefter valde Coop att pudla – butiken tog bort godiset från fruktdisken och Coops presschef kritiserade också placeringen av godiset.

– Peter pratade med butikschefen när han var där inne och han förstod att det inte var så bra att placera chokladen jämte apelsinerna. De tog bort det omedelbart i samband med att Peter pratade med dem, sa Tobias Rydergren, presschef på Coop, då och fotsatte:

– I grunden är det väl inte en bra exponering att lägga godiset runt frukten. Tvärtom kan jag tycka att man borde lägga frukt vid godiset i stället. Sedan förstår jag att det här var ett sätt att försöka göra det lite roligt genom att lägga apelsinchoklad vid apelsinerna.

Efter Coops ursäkt har Peter Jihde tagit bort sitt inlägg på Instagram. I stället har han lagt upp en ny bild där han berömmer butiken för det snabba agerandet.

På bilden syns en banan där TV4-profilen skrivit "Snyggt hanterat Coop, tack!".

"Gjort om. Gjort rätt", skriver Peter Jihde i inlägget.

Bland kommentarerna är det många som håller med Peter Jihde om kritiken.

"Det många missar är att Peter inte bara kämpar för de som har diabetes utan även de ligger i eller kommer hamna i riskzonen och kan utveckla diabetes. Så det ligger mer i ett hälsofrämjande än något annat. Kan ses som löjligt det Peter gjort men någonstans måste det ju börja", skriver en person.



LÄS MER: Peter Jihde berättar om livet med diabetes



Andra tycker dock att TV4-profilen har överreagerat.

"Glöm för tusan inte att ryta till om det dyker upp vaniljsås och kanel intill äpplen i butikerna nu i äpplekakstider. Så kan vi inte ha det", skriver en annan.
