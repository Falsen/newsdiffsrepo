Carolina Gynning har hittat sitt nya paradis
Olle Berggren

Carolina Gynning, 36, har länge letat efter en lugn plats där hon kan måla.

Hon har visserligen en ateljé inne i Stockholm men det finns för mycket som stör.

Nu vill hon ha lugn och ro när hon arbetar.

- Jag hade en fin gård på gång men priset trissades upp till det omöjliga så jag gav upp, säger hon.

- Nu har jag fått en plats där jag kan måla, där barnen kan vara och leka efter dagis och där jag har nära hem om det skulle vara något. Det är helt perfekt för mig nu när Alexander jobbar så mycket.

Huset kostade fem miljoner kronor men det är läget, och trädgården, inte huset, som är guldgruvan.

- Här ute på Ekerö stiger priserna med rekordfart, det har blivit det mest attraktiva området i Stockholmsregionen. Vårt hus har redan stigit med tre miljoner kronor sen vi flyttade hit.

- Jag ser den här lilla stugan som en investering för framtiden, det är inte huset i sig som kostar utan tomten som är på 1 600 kvadratmeter.

Än så länge har Carolina inte hunnit rensa upp efter den tidigare ägaren. Det är mycket bråte som vittnar om ett långt liv.

- Mannen som bodde här var 93 år så han har samlat på sig en del. Sen tog han inte med sig något när han flyttade in till Kungsholmen i Stockholm.

- Men alla gamla saker som finns här har också inspirerat mig i mitt måleri.

Sommaren kommer att bli intensiv för Carolina Gynning. Till hösten ska hon tillsammans med sin mamma, konstnären Agneta Gynning, göra sin första internationella utställning i Singapore samtidigt som hon debuterar med sin första smyckeskollektion.
