Sanningen om One Direction-stjärnans
dejtingrykten med Zara Larsson
Aino Oxblod

Han är en av de fyra medlemmarna i One Direction, och har rest världen över och uppträtt på de största scenerna sedan han var 16 år gammal.

När bandet tar en paus från varandra för att medlemmarna ska prova att stå på egna ben, så passar Niall Horan på att turnera världen över med turnén "Flicker Sessions" - och albumet "Flicker" som inte släpps förrän i oktober.

– Det är ovanligt, och det är därför jag vill göra det. Att spela albumet för fans innan det släpps, det är en trevlig grej. De kommer till konserten och kan inga låtar, och de kan sitta och lyssna och lära sig på det sättet, och det tyckte jag var roligt. Det är också ett bra tillfälle att resa innan albumet kommer ut, så jag inte behöver göra det lika mycket när det är ute. Men det blir en till turné nästa år, jag kommer tillbaka, säger Niall Horan.

Sverige är ett av hans tre stopp i Europa, innan han åker vidare till Australien, Asien och USA. Stockholm har en speciell plats i artistens hjärta, då det var här karriären med One Direction tog sina första steg.

– Jag älskar att komma hit. Vi har alltid kommit hit över åren, så det är kul att vara tillbaka. Precis i början av One Direction så spelade vi in vårt första album här, så vi spenderade veckor och månader här och hade mycket roligt. Att gå runt i Slussen och umgås. När man är 16 år och får åka till ett främmande land, det är härligt, säger Niall Horan.

LÄS MER: Artistens ilska efter smygtagna bilden



Han var först ut med att släppa en solosingel, gitarrballaden "This town", men sitt debutsoloalbum har artisten jobbat med i över ett år.

– Jag hade mycket tid på mig för att göra det bästa albumet jag kunde. Jag hade också tid att göra misstag. Ibland när man har tidspress har man inte tid att skriva en dålig låt, men nu blev det en del dåliga som aldrig kommer få höras någonsin, säger han och skrattar.

I One Direction skriver han, Harry Styles, Liam Payne och Louis Tomlinson låtarna tillsammans med några låtskrivare och producenter, och att få göra ett soloalbum skiljer sig mot det.

– Det är stor skillnad. Inte i ämnesval, men stilen är ganska annorlunda. Men det är coolt, nu vet jag att jag kan skriva olika typer av musik.

Rykten om bråk inom bandet slår de alla ifrån sig - de är bästa vänner, och hörs hela tiden. Men Niall Horan är nervös för att uppträda inför de han brukar uppträda tillsammans med.

– Louis sa att han ville komma till Dublin, men sen kom något i vägen, och han kunde inte komma dit. Jag tyckte det var en dålig idé, det var den första konserten, säger han och fortsätter.

– Men jag spelar i Los Angeles om några veckor, så jag antar att killarna kommer komma dit, det blir coolt. Det blir säkert konstigt, skrattar han.



LÄS MER: Så blev One Direction det rikaste pojkbandet



Att One Direction kommer tillbaka råder det inga tvivel om för irländaren, men han tycker också att folk ska sluta tjata om en återförening när de alla är upptagna med soloprojekt för tillfället.

–Jag turnerar, och det gör Harry också. De andra har sitt, och kommer säkert turnera med. Det har gått mindre än två år, så ta det lugnt allihopa, säger han.

"Everybody's got somebody, I just wanna be alone, but I don't need no one" sjunger Niall Horan i "On my own" på nya skivan, och han står fast vid att han klarar sig bra utan flickvän.

– Det var en låt jag skrev på en söndag när jag var bakfull. Det är en självisk låt. Den är liksom "låt mig vara i fred, jag har det bra här". Alla andra kan ha flickvänner, men jag klarar mig. Texten talar för sig själv.

Så du tycker om att vara singel?

– Ja, jag njuter av det. Jag är 23, det är en bra tid att vara levande.



LÄS MER: Zara Larsson efter ryktet: "Jag är supersingel"



Singellivet till trots hindrar inte Niall Horan från galna dejtingrykten. Bland annat har han uppgetts dejta svenska stoltheten Zara Larsson, något hon själv dementerade, men som Niall Horan aldrig uttalat sig om - förrän nu.

– Vi har aldrig träffats, jag vet inte vad det kom ifrån. Jag såg det på internet någonstans, och hon sa "vi har inte ens träffats", och jag tänkte att nej, det har vi inte, skrattar han, och fortsätter:

– Jag har aldrig träffat henne, så det var rätt roligt. Hon verkar väldigt cool, så någon gång träffas vi säkert, säger Niall Horan.
