Vården missade Marie Picassos hjärntumör
Johannes Selåker

Hon kräktes innan hon gick upp på scenen.

Men någon läkarhjälp fick aldrig Marie Picasso, 35.

I en intervju med Sveriges Radio P1:s ”Kropp & Själ” berättar ”Idol 2007”-vinnaren om kampen mot hjärntumören.

– Jag kunde ha kräkor i munnen innan jag gick upp på scen. Jag var ju tvungen att göra det efter ”Idol”. Det borde ha varit den lyckligaste tiden i mitt liv. Men jag mådde så jävla dåligt, säger hon.

Det var 2011 som Marie Picasso opererades för en hjärntumör. Då hade hon levt med svåra smärtor och orkeslöshet i flera år.

– Det känns som att man har en yxa i huvudet. I bland kunde halva sidan av ansiktet hänga för att värken var så stark. Det känns som att jag har en glasskål över huvudet. Jag var aldrig riktigt närvarande. Allt var suddigt, säger hon.

En morgon vaknade Marie utan syn på ett öga.

Hon åkte till akuten.

– De slog lite på mina knän och sa att det var lugnt. Sen fick jag åka hem. Där tror jag att allting startade, säger hon.

I stället sökte sig Marie Picasso till alternativmedicin och terapi. Av vården fick hon morfin mot smärtan och bantningspiller för att hon gått upp i vikt. Den röntgen hon bad om uteblev.

Eftersom Marie Picasso inte fick någon sjukersättning tvingades hon jobba sig igenom sjukdomen. Under inspelningarna av ”Körslaget” förvärrades symtomen.

– Jag fick blackouter. Jag kunde inte räkna och inte hitta hem. Jag kunde inte tänka. Jag var så utbränd. Ingen hjälpte mig på så många år. Man är så slut som människa.

Till slut opererades hon, 2011.

– Det gör ingenting om jag dör, sa jag. Bara du tar ur det här.

Men operationen förde med sig komplikationer. Marie Picasso fick hjärnhinneinflammation och låg på sjukhus i en månad.

– Jag orkade gå tre meter, sen var jag helt slut. Rösten, jag lät som ett barn. Jag hade ingen kraft i kroppen.

I dag är Marie Picasso friskförklarad.

Hon röntgas årligen för att se att tumören inte kommit tillbaka. Men hon är fortfarande sjukskriven.

– Det tog tio år att bryta ner mig. Det kanske tar lika lång tid innan jag känner mig hundra procent. Det är orkeslösheten som sitter i. Man måste hela tiden återhämta sig. Jag har svårt med ljud.

I september gör hon sitt första framträdande på flera år.

Då sjunger hon på en gala i Göteborg.

– För mig kommer det att bli stort. För första gången kommer jag uppträda och känna mig lycklig. Det blir en nystart.
