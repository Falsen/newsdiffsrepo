Lindorff tvingas söka vård innan premiären
Ann Edliden

Linda Lindorff är mitt inne i en hektisk jobbperiod.

Programledaren jonglerar dubbla jobb, efter att hon valt att ställa upp i "Let's dance" samtidigt som inspelningarna av "Bonde söker fru" pågår.

Och med bara dagar kvar till "Let's dance"-premiären har TV4-programledaren drabbats av ett bakslag.

Lindorff bröt en tå för en tid sedan. Tån läkte aldrig helt, och nu har hon slagit upp skadan igen. Tån är rejält svullen – dessutom är fyra andra tår illa däran.

Nu tvingas Lindorff söka läkarvård.

– Jag har ju skadat tån tidigare och den har läkt. Men nu är det som att den har brutits till igen och är dubbelt så tjock som den ska vara. Jag måste gå till doktorn med den för det håller på att gå åt fel håll. Det är som en sån enorm knöl på tån svullen på mitten nertill. Jag hoppas inte det blir bestående men, säger Lindorff.

Linda Lindorff säger att hon kommer trotsa smärtorna och dansa ändå.

– Jag får väl amputera tårna! Nej, men jag ger aldrig upp. Om jag så ska gå in på kryckor kommer jag dansa på fredag, jag skulle aldrig låta kroppen bestämma över huvudet. Jag är supersugen på att dansa på fredag.

Linda Lindorff berättar att den hårda träningen förändrat hennes kropp. Programledaren har tappat 6 kilo i vikt.

– Jag brukar väga runt 64 kilo men nu har jag gått ner till 58. Jag har inte vägt så här lite på 15 år. Min mamma blev helt förskräckt när hon såg mig. Jag är så mager att revbenen sticker ut, säger Lindorff och fortsätter:

– Nu på sportlovet har jag verkligen ätit ordentliga middagar och luncher fortsätter ändå nedåt. Det måste ta slut för annars kommer jag hamna på dropp på intensiven.

Senaste veckan har Linda Lindorff varit med familjen på sportlov i Lappland, där de har en semesterbostad.

Danspartnern Kristjan flög då upp för att träna tillsammans med Linda.

– Jag har ont precis överallt och i muskler jag inte visste att jag hade. Framför allt mellan benen eftersom jag råkade säga till Kristjan att jag en gång i tiden kunde gå ner i spagat. Som 44-åring ska man kanske acceptera att man inte längre kan men Kristjan säger att har man en gång kunnat så ska det gå att genomföra.



LÄS MER: Lindorffs hemliga krav på TV4 ”Honom ska jag ha”



Samtidigt pågår inspelningarna av ”Bonde söker fru” parallellt med "Let's dance”.

Linda Lindorff säger att hon inte tänker låta familjen bli lidande bara för att schemat är mer pressat än vanligt.

– Jag är först och främst mamma, sedan programledare för ”Bonde söker fru” och sist deltagare i ”Let's dance”. Det går inte att pausa livet men jag ska absolut träna och göra mitt bästa.
