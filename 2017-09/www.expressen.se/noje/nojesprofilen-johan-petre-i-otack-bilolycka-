Nöjesprofilen Johan
Petré i otäck bilolycka
Åsa Asplid

Regnet öste ner när Johan Petré satt sig bakom ratten på sin Pontiac på måndagseftermiddagen för att köra tillbaka till Stockholm efter att ha tillbringat några dagar på sitt lantställe i Värmland.

Men längs E18 i höjd med Örebro fick färden ett abrupt slut.

En större vattenmängd hade samlats på vägbanan och när han körde igenom vattnet tappade däcken plötsligt greppet och bilen vattenplanade ut i sidled. Johan Petré slungades in i vägräcket, därefter studsade bilen tillbaka över vägbanan och kraschade in i räcket på andra sidan.

– Det var tur att det inte fanns några andra bilar runtomkring mig för då kunde det ha gått mycket värre. Så jag hade änglavakt kan man säga, säger Johan Petré.

Han sitter på tåget på väg hem till Stockholm när Expressen når honom på telefon, och han är fortfarande skakad av det som hänt:

– Det är klart att man är skärrad. Jag tänker på vad som kunde ha hänt, jag hade tur att ingen körde in i mig.

Han fortsätter:

– Nu är jag på väg till akuten för att undersöka mig.

Efter kraschen tog Johan Petré sig ut ur bilen och ringde assistanskåren som kom och bärgade bort det demolerade fordonet.

– Jag mår bra efter omständigheterna. Det kunde ha varit mycket värre så jag är glad, säger han.

Vattenplaning kan ske när du kör genom vattensamlingar eller vid blött väglag. Vattenplaning innebär att bilen tappar kontakt med vägen och resulterar i att du tappar i princip all kontroll över bilen.
