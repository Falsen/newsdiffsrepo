Dömde mordbrännaren
med i ”Fuskbyggarna”
Anton Nilsson

Det är i tisdagens avsnitt av "Fuskbyggarna" på TV4 som Martin Timell och Anders Öfvergård besöker småbarnsföräldrarna Sarah och Inti.

När programmet gör en besiktning av huset upptäcks mögel i källaren.

Huset vilar dessutom på en ostadig grund, enligt besiktigaren.

Sarah och Inti som köpte villan lät inte utföra någon besiktning av huset innan de skrev på kontraktet.

– Jag ville ha en besiktning... Men de sa det att det här är ett helt nytt hus, och eftersom det ska finnas ett slutbevis, och slutbesiktning på huset så behövs det inte göras en besiktning, säger Sarah i programmet.

– Det har varit jättetufft och det har påverkat mitt liv jättemycket, säger hon om turerna kring husköpet.

Paret kollade först i efterhand upp säljaren Magnus Lundberg på nätet, och upptäckte att han skapat rubriker i medierna, bland annat då han dömdes för mordbrand år 2012 efter att ha bränt ner Harry Scheins villa i Danderyd.

Lundberg har tidigare varit licenserad läkare men förlorade legitimationen i samband med domen.

Då Lundberg konfronteras i programmet väljer han att inte svara på Öfvergårds frågor och vänder i stället på klacken och går.

Anders Öfvergård följer efter Magnus Lundberg, men får ingen kontakt.

– Förstår du inte att det blir värre om du går? Det blir ju jättefel för dig. Magnus, du bygger hus utan bygglov, hur kan du hålla på med det här?, säger Öfvergård i programmet.

Han fortsätter:

– Han är ju inte bara en bedragare. Han är ju en vek jävel också. Han kan ju inte ens stå upp för vad han gör. Han har ingen ryggrad.

När Expressen når Lundberg vill han inte kommentera – mer än att hävda att huset är problemfritt.

– Det är inga problem med det huset, men jag tänker inte prata med Expressen, säger han via telefon.

Huset saknade vid köpetillfället slutbevis – vilket gör att fastigheten i juridisk mening är en byggarbetsplats och inte beboelig, enligt programmet.

Detta stod tydligt i kontraktet – "Säljaren ansvarar för att sk. slutbevis utställs från Huddinge kommun" – men paret säger i programmet att de ändå känner sig vilseledda.

Mäklarfirman som paret anlitade påpekar att kontraktet gjorde klart att något slutbevis inte fanns.

– Det får inte framställas som att köparen har varit ovetande om att det har saknats slutbevis, för det stämmer inte, för det står klart och tydligt, säger mäklarfirmans vd till Expressen.

Angående husets skick säger vd:n att mäklarfirman inte har något ansvar för detta.

– Vi besiktar inga hus, utan det är antingen köpare eller säljare som undersöker den fastigheten man köper, säger han.

Mäklarfirman har nu slutat att arbeta med Magnus Lundberg, säger vd:n.

Det beslutet togs efter att vd:n blev uppmärksammad på problemen med huset i Huddinge i samband med att firman kontaktades av produktionsbolaget bakom Fuskbyggarna i samband med inspelningen, enligt vd:n.
