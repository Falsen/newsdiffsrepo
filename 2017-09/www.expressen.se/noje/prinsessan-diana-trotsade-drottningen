Prinsessan Diana trotsade drottningen
Max Sohl Stjernberg

Prinsessan Dianas före detta sekreterare Patrick Jephson medverkar i en ny dokumentär – The royal house of Windsor – om prinsessans liv och äktenskap med prins Charles. Där berättar Jephson om hur prinsessan Diana bröt mot det brittiska kungahusets tradition av att hålla privatlivet utanför det offentliga – och hur hon trotsade drottning Elizabeths vilja.

Prinsessan Diana blev otroligt folkkär efter giftermålet med prins Charles 1981. Men bakom den välpolerade fasaden fanns flera intriger inom den brittiska monarkin.

– När de gifte sig gjorde de det mesta ihop. Men när äktenskapet började haverera var Diana mer frånvarande, säger Patrick Jephson i dokumentären, enligt Radar Online.



LÄS MER: Sorgliga hemligheten bakom Dianas bröllop



I början av 1990-talet började äktenskapet knaka ordentligt i fogarna. Prinsessan Diana och prins Charles skildes sedermera 1996 – men Diana förblev en del av kungahuset.

Jephson berättar att prinsessan Diana fortsatte att hålla en välpolerad sida utåt i offentligheten, men att hon kom på kant med drottningen.

– Diana valde medvetet att stödja kontroversiella välgörenhetsorganisationer, vilket skapade en konflikt med drottningen, säger Jephson i dokumentären.



LÄS MER: Älskaren sågar filmen om prinsessan Diana



Daily Express skriver att det framgår i dokumentären hur prinsessan Diana började gråta – efter att ha fått kritik från drottningen för sitt val att stödja organisationer som kämpade mot hiv. En nära medarbetare till prinsessan berättar om tillfället:

– Diana kom ut från ett möte med drottningen och hon grät. Jag frågade vad som hänt henne och hon svarade: ”Du kommer inte tro det”. Hon berättade att drottningen ska ha sagt: ”Varför involverar du dig inte i något finare, något mer trevligt?”, säger medarbetaren i dokumentären.

Prinsessan Diana dog i en bilolycka i Paris 1997. Hon blev 36 år.



Följ Expressen Nöje på Facebook - där kan du kommentera och diskutera våra artiklar.
