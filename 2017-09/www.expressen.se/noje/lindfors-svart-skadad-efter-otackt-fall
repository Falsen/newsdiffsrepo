Lill Lindfors skadad
– efter otäckt fall
Aino Oxblod

Artisten Lill Lindfors, 77, skulle ha uppträtt på ett evenemang för välgörenhetsorganisationen Unicef under måndagen, men tvingades ställa in på grund av en skada. Aftonbladet var först med att rapportera om fallet.

– Det var en fyrkantig trottoarsten som stod upp en bit, sen kom jag med kassar och blommor. Man ser ju inte den, jag snubblade. Jag lyfte inte på fötterna tillräckligt, säger Lill Lindfors till Expressen.

Artisten var på väg hem från mataffären på söndagen då hon snubblade i hörnet av Sveavägen och Odengatan i Stockholm.

Kassarna och blommorna flög åt alla håll, berättar hon.

– Jag landade på ett müslipaket så det gick sönder, så jag kanske landade mjukt ändå. Det kanske var min räddning, säger artisten.



LÄS MER: SVT trappar upp bråket om Lill Lindfors-dokumentären





LÄS MER: Lill Lindfors i storbråk om SVT-dokumentär

Flera personer hjälpte henne efter fallet, berättar hon.

– Folk rusade till, så fick jag en utsträckt hand.

Det var först på måndagen som artisten märkte att hon skadats i fallet. En läkare konstaterade att ett revben var brutet – men lyckligtvis satt benet så lågt att lungkapaciteten inte påverkades, säger Lill Lindfors.

– Man röntgar inte revben, gör inget åt det heller. Jag känner mig i övrigt väldigt pigg men undviker att nysa.

Lill Lindfors har varit ambassadör för Unicef sedan 1998, och ville därför väldigt gärna vara med på måndagens tillställning, men hade inget annat val än att ställa in, förklarar hon för Aftonbladet.

– Jag kom inte på Unicef i måndags, för jag kände att det inte var bra. Jag har ont fortfarande, men jag klarade mig bra, säger hon till Aftonbladet.

Hon berättar att hon prövat att sjunga och att det går bra – därför kommer hon kunna stå på scen åter redan på fredag, då hon ska framträda i Eslöv vid en hyllningskonsert till den nyligen bortgångne poeten Jacques Werup.

– Han var en underbar poet, och vi har gjort en ganska lång turné och en cd tillsammans, säger hon till Expressen.

Lill Lindfors ska också uppträda på Ystads teater och ha en konsert i Gävle konserthus.
