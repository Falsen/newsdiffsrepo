Lindfors svårt skadad
– efter otäckt fall
Aino Oxblod

Artisten Lill Lindfors, 77, skulle ha uppträtt på ett evenemang för välgörenhetsorganisationen Unicef under måndagen, men tvingades ställa in på grund av en skada.

Lindfors har nämligen ramlat och knäckt ett revben, något som gör det omöjligt för henne att stå på en scen, berättar hon.

– Jag ramlade och knäckte ett revben i förrgår, säger hon till Aftonbladet under tisdagen.

Efter att ha ramlat tog artisten sig till en läkare, som konstaterade att det antagligen rörde sig om ett knäckt revben.

– Jag var hos doktorn och de tror att ett revben är knäckt, säger hon till Nöjesbladet.



LÄS MER: SVT trappar upp bråket om Lill Lindfors-dokumentären





LÄS MER: Lill Lindfors i storbråk om SVT-dokumentär



Lill Lindfors har varit ambassadör för Unicef sedan 1998, och ville därför väldigt gärna vara med på tillställningen, men hade inget annat val än att ställa in, förklarar hon. Speciellt med tanke på att man inte behandlar brutna revben, utan väntar på att de självläker.

– Jag kom inte på Unicef i måndags, för jag kände att det inte var bra. Jag har ont fortfarande, men jag klarade mig bra. Revben gör de ju ingenting åt, säger hon till Aftonbladet.

Men trots att läkarna tycker att hon ska ta det lugnt så vill Lill Lindfors inte ställa in fler konserter. I stället kommer "Så mycket bättre"-artisten under fredagen att uppträda på en hyllningskonsert i Eslöv, till ära för Jaques Werup.

Lill Lindfors ska också uppträda på Ystads teater och ha en konsert i Gävle konserthus.
