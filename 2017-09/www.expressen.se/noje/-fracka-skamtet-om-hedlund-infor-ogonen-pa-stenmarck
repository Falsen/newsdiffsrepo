Fräcka skämtet om Hedlund
– inför ögonen på Stenmarck
Dante Thomsen

I säsongspremiären av "Doobidoo", som sänds på SVT1 klockan 20.00, står äkta makar mot äkta makar. Då gör nämligen Jacob Stadell och Lisa Stadell upp mot Hanna Hedlund och Martin Stenmarck.

– När man har ett äkta par är det bra att ha ett till och då har vi tagit ett äkta par som dessutom känner de här två ganska bra så i dag kan det bli en match som det kanske pratas om ganska länge framöver, säger programledaren Lasse Kronér i programmet.

Lasse Kronér ber motståndarna att berätta om sin relation:

– Visst är det så att ni känner varandra? Har det varit så att ni alltid har varit tillsammans i tio år och ätit middagar ihop och sådant där?



LÄS MER: Lasse Kronérs besked – efter hotet mot SVT



Hanna Hedlund säger då att de faktiskt har umgåtts i 17 år.

– Faktum är att jag och Jacob jobbade med en musikal där vi spelade ett kärlekspar. Men jag blev gravid.

Då drar Jacob Stadell en fräckis.

– Men det där har vi släppt nu.

Då brister hela publiken ut i skratt. Även Lisa Stadell skrattar högt.

Jacob Stadell drar samtidigt fräckisen framför Hanna Hedlunds man Martin Stenmarck som lägger sig i.

– Vem blev gravid?

– Ja det var jag. Men med dig, svarar Hanna Hedlund.

– Jaha. Ja så var det, fortsätter Martin Stenmarck.

Hanna Hedlunds ersättare i musikalen blev just Lisa Stadell. Och det var då hon träffade sin blivande kärlek.

– Lisa hoppade in i min roll. Och då blev de kära på riktigt. Och blev gravida!

Martin Stenmarck konstaterar:

– Det är helt sjukt.



LÄS MER: Lasse Kronér om skilsmässan och längtan efter fler barn



Jacob Stadell fortsätter då att skämta.

– Ja inte båda då, säger han och river ner nya skratt från publiken.

Lasse Kronér har tidigare kritiserat SVT:s bristfälliga marknadsföring när det gäller "Doobidoo". I en intervju med Aftonbladet tidigare i dag svarade han så här på om han tror att marknadsföringen kommer bli bättre inför årets säsong:

– Det är nog bara en förhoppning än så länge, jag har inte märkt någonting än. Kanske ser du mig på fyran nästa år och då vet du vad jag tyckte om det.
