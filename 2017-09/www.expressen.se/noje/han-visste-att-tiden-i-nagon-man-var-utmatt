"Han visste att tiden i någon mån var utmätt"
Johannes Selåker

Magnus Härenstam tar farväl i "Köttberget checkar ut".

SVT-programmet, som sänds på söndag, är Magnus Härenstams sista intervju. Där blir Magnus Härenstam känslosam när programledaren Claes Elfsberg överraskar honom med nybyggda kopior av kulisserna på "Fem myror är fler än fyra elefanter".

– Titta här står ju grejerna, det är förtjusande. Claes titta här. Goddagens goddagens, hejsan hejsan. Jag slog ju Brasse jämnt med den här hatten, säger Magnus Härenstam i programmet och fortsätter:

– Den mulliga mysiga bokstaven M, som stod för Magnus naturligtvis.



LÄS MER: "Slog ju alltid Brasse med den här hatten"



Programmet spelades in i april, bara månader innan Magnus Härenstam, 13 juni, gick bort i sviterna av cancern.

För Claes Elfsberg var inspelningarna speciella. Han och Magnus Härenstam, som umgåtts privat genom livet, pratade om sjukdomen innan de började arbeta med programmet.

Innan Härenstam tackade ja till att medverka, ville han försäkra sig om att han klarade av det.

– Jag visste, precis som han själv hur sjuk han var. Och jag visste att han var väldigt sjuk. Han ville inte säga ja till att vara med i den här inspelningen förrän han gjort sina föreställningar med "Morsning & Goodbye", han ville känna efter hur mycket han orkade. Det gick bra. Han orkade. Och då tackade han ja.



LÄS MER: De får miljonarvet efter Härenstam



Claes Elfsberg berättar att Magnus Härenstam inte lät sig nedslås av sjukdomen. I stället skämtade han om sitt tillstånd.

– Vi träffades innan och pratade om hur och varför han skulle vara med. Han var hela tiden på ett gott humör, med en stor portion gott humör och till och med lite galghumor i förhållande till sig själv. Han visste ju om att tiden i någon mån var utmätt, fast han visste ju inte riktigt hur mycket tid han hade kvar, säger Elfsberg.

För Claes Elfsberg är programmet en hyllning till Magnus Härenstam.

– Det är sorgligt naturligtvis. Det finns med runtomkring hela tiden. Men Magnus gjorde mig glad under den här inspelningen. Det är mycket mer glädje än sorg. Magnus var duktig på att skapa glädje omkring sig. Det är den känslan jag får när jag ser programmet.



"Köttberget checkar ut" sänds på söndag den 29/11 i SVT2 20.00.





Följ Expressen Nöje på Facebook - där kan du kommentera och diskutera våra artiklar.
