Lova, 12, fick sin sista önskan
uppfylld – träffade Eric Saade
Dante Thomsen

Elvaårige Lova, som var sjuk i leukemi, hade en sista önskan – att få träffa sin idol Eric Saade.

Med hjälp av Facebook-gruppen Ellas hjältar fick Lova sin önskan uppfylld. I tisdags besökte sångaren 12-åringen på sjukhuset.

På Facebook berättar nu artisten om det känslosamma mötet:

"I dag besökte jag Lova. Vi fikade ihop och målade gipsskulpturer. Handsken hon har på sig är en handske från när jag var 19 år gammal och gjorde 'Manboy' i Melodifestivalen. Hon fick den av mig. Jag tycker hon bär upp den bättre än vad jag någonsin gjort dessutom. Ärligt talat så ville jag bara att hon skulle tänka på något annat än hennes dagliga krig", skriver Eric Saade.

Mötet med Lova gjorde ett stort intryck på Eric Saade.

"När jag lämnade henne, var det med ett brustet hjärta och någon slags ilska. Alla kan nog förstå varför. Inget barn ska nånsin behöva drabbas av cancer. Sluta aldrig med att skänka pengar till cancerforskning. Jag kommer aldrig glömma Lova".

Lova somnade in under tisdagen, bara timmar efter mötet med sin idol.

"Himlen har ännu fått en vacker kämpe. Lova, du är i allas tankar i dag. Du kämpade in i sista starka du. Ingen ska behöva lida som du.  Ingen ska behöva lämna sin familj i förtid. För oss kommer du vara den vackraste stjärnan på himlen för all framtid. Din mamma har berättat om dig så mycket och vi blev kära från början. Nu ska vi ta hand om din familj Lova", skriver Ellas hjältar på Facebook.

Även Eric Saade berättar om sorgen:

"I dag är en mörk dag. Vi är så små i den här stora världen. Inga materiella ting spelar egentligen någon roll. Glöm aldrig att ta hand om varandra och ta vara på varenda sekund ni är med någon ni älskar. För i slutändan kommer det vara det enda som spelar någon roll".

Expressen har varit i kontakt med Lovas familj som gett sitt tillstånd till publicering.
