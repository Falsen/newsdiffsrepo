Här är tabben som får SVT-experten se rött
Elias Andersson

När SVT:s "Antikrundan" besöker Uppsala visar en man upp sin sfinx.

Han fick den stora figuren av sina före detta grannar, som hittat den när de plockade svamp i skogen utanför huset i Skokloster.

"Antikrundans" Magnus Bexhed är imponerad av fyndet, men en detalj får honom att se rött.

– När jag såg den tänkte jag: "wow, vilken häftig grej, men den där är inte gammal", varför tänkte jag så? frågar Bexhed i programmet.

Anledningen?

Ägarens beslut att förändra sfinxen.

– Jag lät en bekant måla om den. Färgen var avflagnad och träet hade blivit mörkt av att den legat utomhus, säger mannen.



LÄS MER: Här bryter experten ut i gråt – över ett bord



Antikexperten drar då en djup suck och läxar upp honom.

– Så får man inte göra. Jag vill inte läxa upp dig så här i tv inför miljoner tittare, men man får inte ta bronsfärg och bara måla på. De har målat bort ganska många tusenlappar, säger han.

Magnus Bexhed säger att någon som kan återställa den skulle kunna betala mellan sex och åtta, kanske tio tusen kronor för sfinxen.

Men hur mycket den skulle varit värd utan den påmålade färgen vill han inte gå in på i programmet.

– Jag vågar inte ens berätta vad den hade varit värd om den varit i bättre skick, säger han.

Då rycker programledaren Anne Lundberg in och avbryter kollegan.

– Och det är det du ska göra faktiskt. Det är ju det man ändå undrar. Jag är nyfiken och om jag är nyfiken, då är tittarna också nyfikna, säger hon.

– Det är många tusenlappar, svarar Magnus Bexhed.

– Hur många? kontrar Anne Lundberg.

– Jag skulle säga någonstans i storleksordningen 15 000 kronor, alltså det dubbla, svarar Bexhed.





LÄS MER: Här är de mest värdefulla fynden i Antikrundan



I efterhand tycker mannen att Magnus Bexhed kanske var lite väl hård, med tanke på att han låtit måla om sfinxen för länge sedan.

– Det här var på mitten av 70-talet och då fanns ju inte "Antikrundan", säger han.

Men han är ändå nöjd med värderingen av sitt fynd, och han är glad över att han fick stöd från programledaren.

– Det kändes bra, säger han.
