Loreens förändring
– efter Eurovision
Anton Nilsson

Loreen har tagit många stora kliv sedan hon som 21-åring dök upp i Idol 2004 och hänförde juryn med sin tolkning av Alicia Keys hitlåt "If I ain't got you".

Åtta år senare tog hon hem segern i Eurovision Song Contest med låten "Euphoria".

– "Euphoria" var ett sånt huge big bang liksom, och jag vill inte återskapa "Euphoria". För "Euphoria" var sitt eget kapitel i mitt liv, och en väldigt viktig del av mitt liv, säger Loreen Talhaoui.

Hon intervjuas i K-Special-avsnittet "Livet enligt Loreen" som sänds på fredagskvällen.

– Men folk vill gärna inte se en förändring, för de känner sig trygga med det som man var. Saker förändras hela tiden, jag förändras, fortsätter hon.

– Jag tror att det absolut svåraste har varit att se att väldigt många blir besvikna, av det som har varit inte är kvar. Men jag är ju alltid jag.

– Jag är kanske lite ruffare, en lite ruffare sida av mig som har kommit fram. Mycket på grund av hur jag var tvungen att vara lite tuffare, stå vid mitt, skydda det som är min kreativitet, min integritet, säger Loreen.

Dokumentärteamet följer med den 33-åriga artisten hem till Västerås, där hon växte upp, och även till Marocko, föräldrarnas hemland där många i hennes släkt fortfarande bor.

Dokumentären, som är producerad av Bengt Norborg, skildrar även Loreens arbete med Afghanistankommittén.

"Livet enligt Loreen" visas klockan 20.00 i SVT2.
