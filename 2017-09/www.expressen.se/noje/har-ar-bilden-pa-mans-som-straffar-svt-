Här är bilden på Måns
– som straffar SVT
Anton Nilsson

Det var under förra årets Vasalopp som Måns Zelmerlöw intervjuades av SVT Dalarna.

Artisten hade lovat att "göra en klassiker" om han vann 2015 års melodifestival – och åkte mycket riktigt Vasaloppet i februari året därpå, enligt domen i förvaltningsrätten i Stockholm, som publicerades av nyhetsbyrån Siren.

Han intervjuades i anslutning till träningen inför loppet och i rutan syntes logotyper på hans kläder och mössa.

Loggorna gynnade kommersiella intressen, ansåg Granskningsnämnden, som ansökte om att SVT skulle betala en avgift om 50 000 kronor till staten.

Men eftersom inslaget visades i en regional sändning dömde förvaltningsrätten att påföljden endast skall uppgå till hälften av det begärda beloppet.

Det var SVT Dalarna som sände intervjun med artisten – ett inslag med stort nyhetsvärde som producerades under pressade former, enligt SVT:s yttrande till Granskningsnämnden.

"Inspelningen skedde med kort varsel och genomfördes under förhållanden som SVT inte styrde över, det vill säga på skidstadion i samband med hans ordinarie träning. Reportern hade väldigt kort om tid med Måns Zelmerlöw som hade ett pressat schema", skriver kanalen i yttrandet.

Men förklaringarna räckte inte, och kanalen tvingas nu alltså öppna plånboken.

Måns Zelmerlöws presskontakt Sandra Miller vill inte kommentera händelsen.
