Onanitavla med Carola med i "Musikhjälpen"
David Lillemägi

Fotografiska museet sökte udda och experimentella bilder till sin utställning Höstsalongen.

En av bilderna som kom med var fotografen Olov Tengby-Frisks bild på en tatuerad kvinna som ser ut att onanera framför ett porträtt på sångerskan Carola.

– Det, i det här fallet, är en ung kvinna som växer upp på 80-talet, är väldigt ung när Carola slår igenom, och har det då som någon idoldyrkan. Men nu vuxit upp till en egen och självständig kvinna som gör som hon vill. Det har gått från idoldyrkan till en stark kvinna, sa konstnären Olov Tegby-Frisk om konstverket.

Men fotografen som tagit det ursprungliga porträttet på Carola stämde Olov på 66 000 kronor. Fotografiska erbjöd sig att betala kostnaden, och verket målades om med tuschpenna.

Nu auktioneras verket ut - till förmån för Musikhjälpen. På Tradera har fotografen själv redan lagt ett bud på 10 000 kronor för att säkerställa att den summan går till kampen mot hiv, och budgivningen är i skrivande stund uppe i drygt 13 000 kronor.

Den som vinner auktionen får det signerade porträttet på Carola, och bilden på den onanerande kvinnan med en övertuschad Carola.





Följ Expressen Nöje på Facebook - där kan du kommentera och diskutera våra artiklar.
