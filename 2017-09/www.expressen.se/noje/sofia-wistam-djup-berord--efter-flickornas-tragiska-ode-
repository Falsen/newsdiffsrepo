Sofia Wistam djup berörd –
efter flickornas tragiska öde
Eric Emanuelsson

I måndagens "Sofias änglar" besöker Sofia Wistam, Johnnie Krigström och Mattias Särnholm Anneli och hennes familj.

Familjen har tre barn, men i dag bor också Annelis kusins två döttrar, Cassandra och Cornelia med familjen.

Cassandra och Cornelia var med om en stor tragedi, och förlorade båda sina föräldrar inom loppet av ett halvår.

I maj 2016 drabbades syskonens pappa Martin av hjärtstopp hemma i huset i Rydsgård utanför Ystad. Döttrarna blev vittnen till när deras mamma Lisa förtvivlat försökte få i gång deras pappas hjärta. Martins liv gick dock inte att rädda.

Familjen försökte som bäst komma tillbaka till vardagen när tragedin slog till igen. I november samma år hittade Cassandra och Cornelia sin mamma livlös på soffan. Lisa hade drabbats av en hjärtinfarkt som tagit hennes liv.

– Det går inte att begripa det riktigt, det är så ofattbart. Det är sådant som bara inte händer, säger kusinen Anneli, som nu har tagit hand om Cassandra och Cornelia.

Att familjen plötsligt gick från fem till sju personer har så klart inneburit en stor förändring och nu får familjen hjälp att bygga om huset av Sofia Wistam, Johnnie Krigström och Mattias Särnholm i "Sofias änglar". Programmet sänds måndag klockan 20.00.

Sofia Wistam blir djupt berörd i programmet, när de hjälper familjen att få ordning på huset.

– Man slås direkt av att det här är en fantastisk familj. De ställer upp, och då känns det som att vi ska ställa upp, säger hon.
