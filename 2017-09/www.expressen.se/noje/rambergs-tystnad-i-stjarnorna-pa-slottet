Rambergs tystnad i "Stjärnorna på slottet"
Pascal Engman

Lördagens "Stjärnorna på slottet" blev känslosamt. Vid två tillfällen brast det för skådespelaren Örjan Ramberg när han berättade om sitt liv.

Under middagen kom tårarna i samband med att han berättade om flera trasiga relationer i sitt liv.

– Man har gjort mycket dumt här i livet. Jag ångrar det, jag ångrar verkligen det på ålderns höst. Allt dumt. All satans otrohet och falskhet. Jag skulle vilja gå runt och be väldigt många människor om ursäkt, sa han i programmet.

Örjan Ramberg har haft relationer med flera kända kvinnor. Bland annat skådespelaren Ewa Fröling, som han har dottern Tilde med. Dessutom har han sonen Auguste, 27, med skådespelaren Lena Olin och sonen Georg, 16, med skådespelaren Lena Nilsson.

- Skilsmässan var så vansinnigt infekterad, så plågsam. Hade det inte varit så hade jag nog inte tagit steget ut i världen, har Lena Olin berättat i tidningen Yourlife.

Dessutom hade han ett uppmärksammat förhållande med sångerskan Josefin Nilsson.

Men varken de andra deltagarna eller SVT valde att ställde några frågor om Rambergs stormiga relationer. Örjan Ramberg valde att inte heller självmant berätta.

– Det var medvetet att inte nämna namn. Sen jag fick ihop det med de kvinnorna har det varit det ständigt återkommande i intervjuer, det har blivit lite tjatigt att behöva dra det igen. Sen är det väldigt längesedan. Jag minns inte alla detaljer, säger han.

– Jag får stå för mitt liv, men jag vill inte prata genom mina gamla förhållanden. Det har ofta blivit väldigt många missuppfattningar. Många har sagt saker jag inte tycker stämmer. Men jag har inte kommenterat eftersom jag inte vill framstå som någon jävla rättshaverist.

Däremot berättar han om sitt hetsiga humör och om den regissör han skallade under repetitionerna av "Figaros bröllop" 1992.

– Jag är som en pitbull terrier. Jag tänder, jag har inte ens en stubin, jag är en tändhatt. Det händer när jag blir trängd. Framförallt när människor underskattar min intelligens eller kränker mig. Det är då det i regel händer, säger han i programmet.

– Helena frågade mig om en skallning på Dramaten. Colin delar kontor med den regissören. Helena ville väl ställa den frågan å deras vägnar. Men det har jag bett om ursäkt för hur lågt jag tyckte det var, säger Örjan Ramberg nu i efterhand.

Ulrika Midunger, projektledare, tycker att det är bra att vissa saker hölls utanför programmet.

– Programmet ska handla om Örjan, inte om andra människor. Det programmet kom att handla om var snarare det som format Örjan. Han pratar mycket om sitt hetsiga humör och regissören han skallade. Jag vet inte hur Örjan tänkte i vad han valde att prata om och vad de andra stjärnorna valde att tala om.
