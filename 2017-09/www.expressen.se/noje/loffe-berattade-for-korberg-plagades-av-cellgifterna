"Loffe" berättade för Körberg
– plågades av cellgifterna
Eric Emanuelsson

Janne "Loffe" Carlsson dog natten mot torsdag, efter att ha haft levercancer i över 1,5 år.

Hans sambo Gurianne Sandven berättar att skådespelaren höll sjukdomen inom familjen – och sina närmaste vänner.

– Det var några få vänner som visste om det och några av våra journalistvänner också. Men det var ju inga som ville prata om det. Janne har gjort precis vad han har velat hela tiden, och ibland undrade man om han var sjuk. Man kunde inte se det på honom, säger Gurianne.

Tommy Körberg visste om att Janne "Loffe" Carlsson var sjuk. Artisten träffade "Loffe" under en jazzkonsert i Ystad så sent som i augusti. Då var de båda inbjudna för att hylla Monica Zetterlund.

– Jag visste om att han var sjuk. Vi gjorde en konsert i Ystad, men då var han väldigt uppåt. Då sa han att strålning och cellgifter höll på att ta död på honom. Så han la av med det, och började med Cannabisolja i stället. Laglig sådan. Och sa att det hjälpte. Sen satt vi och pratade om allt möjligt. Han var väldigt uppåt, men han visste att han levde på lånad tid, säger Tommy Körberg.



LÄS MER: "Loffe" bytte liv – lämnade Sverige innan sin död



Även artisten Janne Schaffer visste om att Janne "Loffe" Carlsson var sjuk.

– Ja, det hade jag hört. Men inte riktigt hur allvarligt det var. Det är väldigt sorligt.

"Loffes" sambo Gurianne Sandven har tidigare berättat att skådespelaren hann planera sin egen begravning. Han berättade det för familjen under sin sista tid i livet, och nu vet de exakt vad som ska göras.

– Det kommer att bli i Jannes anda. Precis så som han vill ha det, säger Gurianne och fortsätter:

–  Vi kommer att göra en trevlig begravning där alla får vara med som vill och får plats. Och den musiken som ryms där kommer att vara med. Men Janne hade ju så stort register både för vad han gillade och vad han spelade. Men det kommer att spelas låtar från den sista skivan, säger hon.



LÄS MER: Eva Röses fina hyllning till Janne "Loffe" Carlsson



Janne "Loffe" Carlsson hann göra en skiva tillsammans med vännen och musikproduenten Max Lorentz. Skivan blev klart kort innan Janne gick bort.

Janne "Loffe" Carlsson blev 80 år gammal.
