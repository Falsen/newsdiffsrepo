Här dyker "Kristi brud"upp under "På spåret"
Dante Thomsen

Klockan 20.00 i kväll går den andra semifinalen i "På spåret" av stapeln i SVT1.

Paren som gör upp om en finalplats är Elisabeth Höglund och Jesper Rönndahl samt Thomas Nordegren och Louise Epstein.

Under programmet bjuder programledarna Kristian Luuk och Fredrik Lindström på en överraskning.

Plötsligt dyker nämligen Åsa Waldau – tidigare pastor i Filadefiaförsamlingen i Uppsala och mer känd som "Kristi brud" i Knutbydramat – upp i en videohälsning.

– Hej Sverige, jag arbetade som pastor i Filadelfiaförsamlingen i Knutby fram till år 2009. Men under det som kallades för Knutbydramat så blev jag genom svenska medier känd som "Kristi brud". Men vad heter jag egentligen?



LÄS MER: Berättar om skammen efter "På Spåret"-tabben



I både dressinen och första klass är förvåningen stor.

– Hon heter inte Åsa Romson, säger Elisabeth Höglund och river ner skratt från publiken.

– Eller? De är lika. Vad sjukt tänk om det är Kristi brud som är Miljöpartiets språkrör, svarar kollegan Jesper Rönndahl.

Louise Epstein höjer även hon på ögonbrynen:

– Jag tycker att det är helt otroligt att ni har fått henne att ställa upp, säger Louise Epstein.

– Och även Kristi brud tyckte att det var kul att vara med, säger Kristian Luuk.

Då brister Fredrik Lindström ut i skratt.



LÄS MER: Bråket som aldrig visades i "På spåret"



Det var 2004 som Sverige skakades av ett mord och ett mordförsök som satte Knutby på kartan. Den dåvarande pastorn Helge Fossmo och hans barnflicka dömdes för brottet. I medierna var även Åsa Waldau omskriven som "Kristi brud". Åsa Waldau var både kollega med Helge Fossmo och syster till hans fru som mördades.

– Det var oväntat att hon dök upp med tanke på att hon ändå var rätt omstridd på den tiden det begav sig, men samtidigt var det ju en så stor grej hela Knutbyhistorien med mordet och allt det där, säger Elisabeth Höglund och fortsätter:

– Det handlade ju också om Uppsala så det är inte så konstigt. Men jag tycker det var okej, hon har väl rehabiliterat sig och är inte Kristi brud längre.

Men på sociala medier uppskattas inte valet av att Kristi brud medverkar i "På spåret" speciellt mycket.

"Bisarrt att ha med kristi brud i på spåret", skriver en person på Twitter.

"Nästan lite osmakligt av @svt att helt okritiskt ha med Kristi brud i #påspåret", skriver en annan.

"'Kristi brud' från den hemska Knutbyhärvan uppträder i På spåret. Jag vet uppriktigt sagt inte riktigt vad jag tycker om det", skriver ytterligare en person.
