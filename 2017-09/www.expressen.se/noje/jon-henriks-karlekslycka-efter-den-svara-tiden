Jon Henriks kärlekslycka
– efter den svåra tiden
Nike Rydberg

”Hon var sommaren som börjat / allt som jag vill ha” sjunger Jon Henrik Fjällgren, 30, i nya "Hon var vacker". Låten släpptes i dag och handlar om hans nya flickvän.

”Hon vet om låten. Hon tycker såklart att det är väldigt kul att få en låt tillägnad sig”, skriver han i ett mejl till Aftonbladet.



LÄS MER: Jon Henrik Fjällgren börjar jobba som väktare



Jon Henrik Fjällgren berättar att flickvännen vill vara privat just nu, men att hon liksom han själv har samiska rötter. De två träffades genom gemensamma vänner i Norge, där artisten arbetar som väktare vid sidan av musiken.

”Det känns väldigt bra, det är en varm och kärleksfull tjej”, säger Jon Henrik Fjällgren.

Han skrev nya låten tillsammans med Tony Malm, som också var med och skrev Jon Henriks genombrottslåt "Jag är fri" från Melodifestivalen 2015.

”’Hon var vacker’ handlar om många saker, men delvis mycket om hur känslan är när man träffar den rätta. När man får den underbara känslan av att vara kär", skriver han och fortsätter:

"Det är ofta lättare att skriva låtar som bygger på egna erfarenheter ... Jag hoppas att det kommer fram tydligt med just glädjen och kärleken i ’Hon var vacker’”.



LÄS MER: Därför valde Jon Henrik bort sin samedräkt

Jon Henrik Fjällgren vann TV4:s "Talang" 2014. Sedan dess har han tävlat i Melodifestivalen två gånger – med "Jag är fri" från 2015 och "En värld full av strider" från i år.

I våras berättade Jon Henrik att han diagnostiserats med PTSD, posttraumatiskt stressyndrom. "Önskar att det hände något stort i livet just nu som fick mig att känna styrkan igen att fortsätta som musiker och allt annat", skrev han då på Instagram i samband med sin sjukdom.
