David Batras nya
skämt om hustrun
Nike Rydberg

Efter Anna Kinberg Batras avgång som moderatledare tvingas maken David Batra göra flera ändringar i "Elefanten i rummet" – föreställningen han skrivit om sin frus partiledarskap.

Nu är det snarare han själv som är "elefanten i rummet", berättar han i morgonens Mix Megapol.



LÄS MER: David Batras skämt i SVT om hustrun



– Anna var ju elefanten i rummet. Nu är det jag som är elefanten i rummet, som ska fixa till den här jävla showen. Vi har liksom bytt.

Batra säger att avgången inte har begränsat honom under arbetet med showen, eftersom han nu får "mer uppslag att skämta om". På frågan om vad hustrun egentligen tycker om hans show så skämtar han:

– Hon har inte mycket val. Nån måste ju försörja henne!

Komikern berättar att Moderaternas jakt på partiledare också gått ut över hans privata liv: eftersom "Elefanten i rummet" handlar om att vara gift med en moderatledare så måste han kanske leva därefter.

– Jag är nervös när jag bläddrar igenom tidningen och tänker: vem av de här måste jag gifta mig med för att få göra min show?, skämtar han vidare.

Det är inte första gången som David Batra skojar om sin frus avgång. Förra veckan delade SVT ett inlägg på Instagram där han "avgick" som gäst i programmet "Robins".

– Jag avgår som gäst. Det kan väl bli Mikael Odenberg eller Carl Bildt, sa han i klippet och la till att han nu skulle "åka i väg till Italien med sin fru".



LÄS MER: David Batras stöd på Instagram



Mikael Odenberg och Ulf Kristersson har båda anmält intresse som moderatledare sedan Anna Kinberg Batra avgick den 25 augusti. David Batra uttryckte då stöd för sin fru:

"Min starka, modiga och snygga fru har i dag meddelat att hon ska kliva av som partiledare [...] Nu ska jag ta en ledig helg och enbart ägna mig åt att vara elefantskötare!", skrev han i ett inlägg på Instagram.
