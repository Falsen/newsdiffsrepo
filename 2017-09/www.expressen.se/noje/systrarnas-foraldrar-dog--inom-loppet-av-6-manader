Systrarnas föräldrar dog – inom loppet av 6 månader
Dante Thomsen

I maj 2016 drabbades Martin av hjärtstopp hemma i huset i Rydsgård utanför Ystad. Hans två döttrar Cassandra och Cornelia blev vittnen till när deras mamma Lisa förtvivlat försökte få i gång deras pappas hjärta. Martins liv gick dock inte att rädda.

Familjen försökte som bäst komma tillbaka till vardagen när tragedin slog till igen. I november samma år hittade Cassandra och Cornelia sin mamma livlös på soffan. Lisa hade drabbats av en hjärtinfarkt som tagit hennes liv.

I dag bor flickorna, som är sju och tio år gamla, hos sin mammas kusin Anneli, hennes make och deras tre barn i Oxie, Malmö. Det har knappt gått ett år sedan flickorna förlorade både sina föräldrar inom loppet av ett halvår.

– Det går inte att begripa det riktigt, det är så ofattbart. Det är sådant som bara inte händer, säger Anneli och fortsätter:

– De hade varit i väg på fritidsaktiviteter så flickorna kom hem ensamma. Sedan sprang de in till grannen för att be om hjälp.



LÄS MER: Erikas man dog på planet hem till Sverige



Anneli själv fick veta att hennes kusin hade dött sent på kvällen samma dag.

– Det var min man som ringde och berättade att det hade hänt. Först trodde jag liksom inte det var sant.

Beslutet att ta hand om Cornelia, som då var sex år gammal, och Cassandra, tio, fattade hon omedelbart.

– Jag behövde få skjuts hem och under den timme som jag väntade på att min syster skulle hämta mig bestämde jag mig. Det är svårt att förklara men det fanns liksom inte något alternativ annat än att jag behövde göra det här. Jag visste att jag ville ta hand om flickorna med en gång.

Att familjen plötsligt gick från fem till sju personer har så klart inneburit en stor förändring och nu får familjen hjälp att bygga om huset av Sofia Wistam, Johnnie Krigström och Mattias Särnholm i "Sofias änglar". Programmet sänds måndag klockan 20.00.

– Det har betytt jättemycket. Både hela upplevelsen och när de var här. Barnen är lyckliga över det här och tycker att det är roligt och de små klipp vi har fått se hittills blir man glad över. Det får oss att minnas hur mycket roligt det faktiskt var. Det har svetsat oss samman lite, säger Anneli och fortsätter.

– Och att vi alla har fått varsitt rum är ovärderligt. Det gör att vi orkar. Alla i produktionen är fantastiska och jag tycker att programmen är fina annars hade jag inte ens övervägt att ställa upp. Men de har alltid varit värdiga. Och på något vis kändes det bra att få berätta vår historia för det är så många runtomkring flickorna som har undrat. Jag hoppas att programmet besvarar en del frågor så att det kan bli lite lugnare.



LÄS MER: Engla, 7, dog i en tragisk olycka



Det här måste ha påverkat flickorna enormt mycket?

– Ja det är klart. De hade precis förlorat sin pappa och hanterat det. Lisa gjorde ett jättejobb i att landa dem i allt vad det innebär att leva utan sin pappa, vad döden är och hur man sörjer. Det var jättestort.

– Nu blev det som att vi fick göra om den resan en gång till men den här gången blev det så mycket värre eftersom de tappade den enda föräldern de hade kvar.  Men det är inte bara sorg här, det är jättemycket glädje och skratt också. Men det är klart att sorgen och saknaden finns och den kommer hos alla barnen.

Det måste som sagt ha varit en stor omställning för er, helt plötsligt var ni sju?

– Haha, ja. Men det finns många familjer som har fem barn och som tar sig an barn. Men vi var inte riktigt förberedda eftersom det hände lite över en natt. Sedan har man allt det praktiska runtomkring med ett dödsbo och socialtjänst som ska kopplas in. Det har varit fruktansvärt intensivt men det lägger sig lite efter hand.

Var hittar ni styrkan att gå vidare i sorgen?

– I barnen. Alla barnen är jättehärliga och jag är lika stolt över Cassandra och Cornelia som jag är över mina tre barn som har öppnat famnen för detta.
