Gedins "tatuering" efter missen
– hälsning till Lisbeth Salander
Filippa Rogvall

David Lagercrantz efterlängtade uppföljare av Millenniumdeckaren "Det som inte dödar oss" släpptes på torsdagen.

Den nya bokens titel, "Mannen som sökte sin skugga", står på bokens skyddsomslag. Men tittar man på bokryggen under omslaget skymtar en annan titel – nämligen den förra bokens, "Det som inte dödar oss".

Missen har fått flera läsare att reagera.

– Det är otroligt förargligt, men det är på pärmtrycket och inte på omslaget, tack och lov, säger Norstedts förlagschef Eva Gedin.

Författaren David Lagercrantz har blivit informerad om missen.

– Det är helt enkelt en miss för att det blev fel när vi skickade original på pärmtrycket. Vi upptäckte det alldeles nyligen, vilket säger något om hur icke-uppenbart felet är. Då var det försent att göra något åt det. David vet om det och har tagit det med ro, säger Eva Gedin.



LÄS MER: David Lagercrantz om sin världssuccé



Det är inte en liten upplaga som har skickats ut med fel titel på bokryggen.

– Vi har redan hunnit skicka ut enorma mängder böcker. Det är över 100 000 ex som har gått ut. Sedan kommer vi att korrigera det här i nästa upplaga. Enstaka läsare som tycker att det här är retsamt får höra av sig till oss, säger Eva Gedin.

Att dra tillbaka upplagan är inte ett alternativ, menar Eva Gedin.

– Ska man ha ett korrfel någonstans på boken är det här kanske det bästa stället. Helst ska det inte vara några fel, men det är en enorm upplaga som har gått ut. Vi kommer inte att dra tillbaka den, om inte annat så av rena miljöskäl. Det är inget som påverkar själva läsupplevelsen, säger hon och fortsätter:

– Jag har varit med om ohyggligt mycket värre korrfel, där sidor är omkastade i boken eller att samma kapitel börjar två gånger, eller att man stavar fel i en rubrik. Vem vet, kanske kan den här upplagan bli värdefull i framtiden.

Dagen efter att tryckfelet uppdagades har förlagschefen Eva Gedin lagt upp en bild på sig själv med en "halstatuering" – en blinkning till en scen i första Millenniumboken (och filmen) där karaktären Lisbeth Salander tvångstatuerar ordet "våldtäktsman" på den man som våldtagit henne.

"Vi bad Lisbeth Salander leta upp den ansvariga för det omtalade tryckfelet. Alla kan göra fel. Nu går vi vidare. Trevlig helg!", skriver Gedin.
