Lasse Kronérs besked
– efter hotet mot SVT
Dante Thomsen

Det var i slutet av förra året som Lasse Kronér, 54, berättade att han kände en osäkerhet inför att fortsätta på SVT. Bland annat var programledaren kritisk mot den bristfälliga marknadsföringen av hans format "Doobidoo".

Nu är dock Lasse Kronér tillbaka på SVT och det med besked. I höst lanserar kanalen sin nya satsning "Bara sport", ett frågesportprogram där elitidrottare och sportprofiler tävlar om vem som kan sport bäst.

Det blir fem avsnitt av "Bara sport" och i varje avsnitt tävlar två lag om att vara snabbast på knappen och svara rätt på frågan. Dessutom kommer det att visas klassiska tv-ögonblick ur SVT:s arkiv.

– Jag skrev det här konceptet för ett bra tag sedan, det kan ha varit tre år. Jag har gjort tv av alla mina nörderier utom sporten. Jag är ju en extrem sportnörd och har en sjuklig åkomma i huvudet som gör att jag kommer ihåg alla datum och så där. Jag är inte Stefan Holm-galen men något åt det hållet. Så jag tänkte bara vad fan, jag lämnar in det här till SVT och så får vi se vad de säger, berättar Lasse Kronér.



LÄS MER: Lasse Kronér osäker om framtiden på SVT



SVT nappade på idén och de fem avsnitten av "Bara sport" spelades in redan i somras.

– SVT tyckte att det fattades ett sådant här program i tablån, samtidigt är det kul att skapa något nytt. Och så har vi ju SVT:s fantastiska arkiv. Det är skitkul. De första programmen blir 30 minuter var, det blir väl som ett test och så får vi se vad det landar. Om det går bra kan vi kanske göra 60 minuter i stället.

Från ax till limpa tog det åtta månader att realisera den nya satsningen.

– Det är skitkul att det gick så fort. Ofta tar det lite tid men nu gick det snabbt.

Snart är det säsongspremiär för "Doobidoo" också, det blir mycket Lasse Kronér i rutan i höst med andra ord?

– Ja och det blir mer dessutom för det är fler saker jag ska göra. Nu har det varit lite lugnt ett tag så då tänkte jag att vi lika gärna kan gasa till hösten och julen.

Lasse Kronér kommer även att programledar Världens Barn-galan.

– Jag vet inte om jag får säga det men jag skiter i det. Jag orkar inte fjanta med det. Alla fjantar sig om att det ska vara så hemligt hela tiden och jag är lite allergisk mot det. Jag brukar alltid tacka nej till att leda galor men just Världens Barn kändes mer mig än de andra sakerna. Kristallen och sådan skit tänker jag inte ens tanken på men det hr tycker jag är viktigt.

Ska du kolla på Kristallen (som sänds på SVT fredag klockan 20.00)?

– Nej, jag åker inte upp till Stockholm och jag kommer inte se det på tv. Jag är väldigt ointresserad av det. Det kan lätt tolkas som att jag sitter hemma och är avundsjuk men jag är väldigt ointresserad av folk som klappar varandra på ryggen. Jag har aldrig varit intresserad av sånt.

Trots hotet om att lämna SVT valde Lasse Kronér alltså att stanna. En av anledningarna var SVT:s nytillträdda nöjeschef Peter Nyrén.

– De saker jag tog upp som en kritik mot SVT köpte han väldigt mycket och han höll dessutom med om i stort sett allt jag hade att säga.



LÄS MER: SVT:s svar efter Lasse Kronérs kritik



Men tankarna på att byta var på allvar, berättar Lasse Kronér.

– Mitt gick ut vid årsskiftet och det fanns andra intressanta saker som jag ville göra. Därför tog jag ett långt bra snack med SVT om framtiden. SVT kom tillbaka och sa att de var intresserade om jag hade en egen idé och så blev det av. Jag trivs väldigt bra med alla mina program på SVT och har bra folk runt mig och det gjorde att det inte fanns någon mening att hoppa på något annat.

Det var andra kanaler som ryckte i dig?

– Självklart och det är inte svårt att gissa vilka, det finns ju inte så många i Sverige. Det är ju en ganska liten ankdamm det här och det kommer hela tiden frågor. Men jag tog ett beslut och ofta blir man ganska nöjd när man gör det. Mitt beslut att stanna handlade inte bara om sportprogrammet utan mest att jag såg att jag och SVT är på väg åt samma håll. Det gör det roligt att jobba igen.
