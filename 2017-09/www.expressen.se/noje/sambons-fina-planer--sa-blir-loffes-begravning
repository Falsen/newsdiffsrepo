Sambons fina planer –
så blir Loffes begravning
Dante Thomsen

Det har snart gått en vecka sedan Janne "Loffe" Carlsson avled i sviterna av levercancer, 80 år gammal. Hans sambo och livspartner sedan 25 år tillbaka, Gurianne Sandven, berättar att hon dagligen får stöd i sorgen, inte minst från allmänheten.

– Jag har fått otroligt mycket blommor, brev, sms och meddelanden på Facebook. Jag är överväldigad över hur fina människor har varit och det har förstås hjälpt mig en del, säger hon.

Även familjen ett viktigt stöd.

– Min syster är här från Norge och stöttar mig så länge jag behöver. Min son stöttar också och allting är jättefint med barnen så det är ingenting som är obehagligt eller så, säger hon och tillägger:

– Och jag har många av Jannes vänner här nere i Kristianstad runtom mig också. Så det går bra. Men det är fortfarande sorgligt och det kommer ju en tid när jag kommer sitta ensam och längta förstås så vi försöker göra så gott det går.

Mitt i sorgen måste också allt det praktiska ordnas och Gurianne Sandven håller just nu på att planera inför begravningen som kommer att äga rum klockan 15.00 i Katarina kyrka den 25:e september.

– Det kommer bli både känsligt och vemodigt. Det kommer att bli en fin och trevlig begravning, säger Gurianne Sandven.

Jan "Loffe" Carlssons dödsannons kommer att publiceras i Stockholmstidningarna under söndagen.

Gurianne Sandven kämpar samtidigt med att förstå att hennes älskade partner är borta.

– Det är extremt tungt och fortfarande helt ofattbart. Det är ju inte en vecka ens sedan han gick bort.

Det var för 1,5 år sedan som Janne "Loffe" Carlsson fick diagnosen levercancer. Skådespelaren behandlades vid sjukhuset i Lund men skrevs ut i september i år då läkarna inte längre kunde behandla honom.

– Janne fick veta att behandlingen som han fått inte hjälpte. Det blev ingen framgång utan snarare tvärtom. Det hade kommit en tumör till i levern, har Gurianne Sandven berättat tidigare.

Det sista året fokuserade paret på att ta vara på sin sista tid tillsammans.

– Då bestämde vi oss för att åka till Spanien. Så i november förra året åkte vi och hyrde ett ställe i fyra månader. Sen kom vi tillbaka för att fira jul med hela familjen och sen åkte vi tillbaka i Spanien innan nyår och Janne var där fram till början på mars.
