Svenska kändisarna
flyr från stormen Irma
Hannes Lundberg Andersson

Redan innan orkanen Irma hade visat sin förödande kraft i Karibien fattade kändisfamiljen Parnevik, som bor i Florida, sig för att lämna sitt hem. På tisdagen skrev Jesper Parnevik, 52, på Twitter:

"Jag är i Tokyo och Mia flyger till Florida i dag. Hon och Phoenix får stänga huset och ta sig därifrån."

Hustrun Mia Parnevik, 49, som tagit sig till New York, har lagt upp en video från ovädret.

– Det är galet, sa hon i videon.

Och familjen, känd bland annat från TV3:s "Parneviks", är inte de enda svenska kändisarna i Florida som evakuerar delstaten. Hollywoodfrun Åsa Vesterlund, 42, som nu bor i Florida, har flytt till Europa.

– Jag har lämnat Florida, det känns inte roligt att lämna vänner, mitt hem, bilarna och så vidare. Men detta kommer bli en stor katastrof för hela Florida. Har jag otur så har jag inget hem att återvända till, säger Åsa Vesterlund.

– Jag kan inte förstå folk som inte tar detta på allvar! Jag kommer att invänta och se vad som händer, och efter det tar jag ställning till när jag flyger tillbaka.

Åsa Vesterlund väntar ut stormen i Frankrikes huvudstad Paris, dit hon kom med sina hoppackade tillhörigheter.

– Jag landade i flipflops, lite halvhysteriskt blev det eftersom flygplatserna skulle stängas.

Åsa Vesterlund säger att det kändes konstigt, "nästan orättvist", att kunna vakna upp långt från stormen.

– Mina tankar går så klart till de som fortfarande är kvar i Florida, jag har ständig kontakt med mina nära och kära och självklart kommer jag hjälpa med det jag kan.

Elin Nordegren, 37, modell och exfru till golfproffset Tiger Woods, 41, bor också i Florida. Hennes pappa, journalisten Thomas Nordegren, säger att han varit i kontakt med dottern, men att han inte vill gå in på var hon befinner sig eller hur hon hanterar stormens framfart.

En av de svenskar i Florida som beslutat sig för att stanna är miljonären Leif-Ivan Karlsson, 56, också han känd från en TV3-dokusåpa, "Karlssons". Till Norrbottens Affärer säger han:

– Jag är en äventyrare och tycker det här är spännande.



Artisten Owe Thörnqvist, 88, bor i Lido Beach i Florida under vinterhalvåret. Han befinner sig inte i den krisande delstaten, eller just Lido Beach som evakuerats, utan stannade hemma just på grund av orkanen. Men han följer rapporterna.

– Jag följer orkanen varenda minut, det finns ju rapporter om att den kan bryta av och gå norrut, då kan min våning och min systers hus klara sig. Klart man är orolig för vad som kan hända, säger han till UNT.

Thörnqvists syster befinner sig i Florida.

– Jag pratade med henne senast i går. Då hade hon försökt lämna staden, men det är helt stopp på motorvägarna. Hon kom ingenstans och fick vända hem igen.
