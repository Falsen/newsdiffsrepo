En underhållare som
bara görs i ett exemplar
Maria Brander

Säkert minns ni honom bäst från ”Göta Kanal” (1981), som den lite trubbige småskojaren Andersson med kronofogden i hasorna och en plötslig avsmak för ”escargot”. ”Vafan har du köpt gammalt vin”-repliken sitter där fortfarande, perfekt snidad av Loffes speciella mix av tungsinne och enkel humor. Det var som att han man alltid anade en historia bakom hans gubbar, något som gick djupare än de direkta dråpligheterna.

1950 filmdebuterade han med ”Anderssonskans Kalle”. Men det stora genombrottet kom först i mitten av sjuttiotalet med ”Någonstans i Sverige”, miniserien där vi fick följa ett förband under beredskapstiden, inte minst 111:an Loffe. Och så var namnet fött.

För egen del är det värmen och vemodet i Slas-filmatiseringarna ”På palmblad och rosor”, ”Vem älskar Yngve Frej” och ”Henrietta” som har satt djupast avtryck. Filmerna som är gjorda 1973-1981 genomsyrades av förlusten av ett gammalt Sverige. En stilla sorg.

Någonstans bland igenväxta åkrar stänger skomakare Gustafsson (Allan Edwall) ned butiken. Men Loffe Carlssons fotograf Pettersson vill något annat. Han gör gör fornminnen av gamla husgrunder, och turistattraktioner av gistna ekor. Skapar liv i död. Värme i grårasket.

Säkert tjugo gånger har jag sett filmerna, tillräckligt många, för att liksom hoppa till när Janne ”Loffe” Carlsson dök upp som programledare för ”Låt kameran gå” i början på nittiotalet. Loffe bar alltid på en överraskning, en ny sida man inte kände till, nästan som en hemlighet bakom det där trevande leendet. Han gjorde teater, och fars, egna reklamfilmer, och inte minst musik. På sextiotalet utgjorde han ena halvan av duon av Hansson & Karlsson som både fick spela med Jimi Hendrix och kom att influera kommande musikergenerationer.

Han var den typ av underhållare som bara görs i ett enda exemplar. Som smälte in så lätt att det tog tid att inse hur mycket han betydde. Först nu inser jag att hans Andersson i ”Göta kanal” lärde mig hur nederlaget kan vara en ny början, och hans Slas-gubbe Pettersson att man måsta vårda en grav, sin historia, och sina minnen.

Janne ”Loffe” Carlsson gav det vardagliga vemodet ett ljus. Det är en tröstande tanke när han plötsligt inte är med oss längre.
