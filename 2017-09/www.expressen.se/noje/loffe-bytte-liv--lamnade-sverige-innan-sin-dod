"Loffe" bytte liv – lämnade
Sverige innan sin död
Eric Emanuelsson

Det var för 1,5 år sedan som Janne "Loffe" Carlsson diagnostiserades med levercancer. Ganska tidigt förstod både Janne och sambon Gurianne att sjukdomen inte skulle försvinna.

– Janne fick veta att behandlingen som han fått inte hjälpte. Det blev ingen framgång utan snarare tvärtom. Det hade kommit en tumör till i levern, säger Gurianne Sandven.

De bestämde sig då för att verkligen ta vara på sina sista år tillsammans.

– Då bestämde vi oss för att åka till Spanien. Så i november förra året åkte vi och hyrde ett ställe i fyra månader. Sen kom vi tillbaka för att fira jul med hela familjen och sen åkte vi tillbaka i Spanien innan nyår och Janne var där fram till början på mars, säger Gurianne.

Hon berättar vidare att det bara var familjen och de närmaste vännerna som visste att Janne "Loffe" Carlsson var sjuk.

–  Det var några få vänner som visste om det och några av våra journalistvänner också. Men det var ju inga som ville prata om det. Janne har gjort precis vad han har velat hela tiden, och ibland undrade man om han var sjuk. Man kunde inte se det på honom, säger Gurianne.

Hon berättat vidare att Janne alltid höll skenet uppe – även in i det sista.

– När någon frågade så var allt okej. För han mådde bra. Han ville hålla det för sig själv, och det respekterade alla.

Det var natten mot torsdag som den folkkära skådespelaren gick bort. Janne "Loffe" Carlsson blev 80 år gammal.

Gurianne Sandven blev väckt av att Janne hade ont och efter några timmar körde de in i till sjukhuset. Där hann hela familjen säga farväl till honom.

–  Alla barnen var där. Alla såg han ta sitt sista andetag. Hans död var väldigt rogivande och lugn. Vi visste att han inte skulle bli något bättre. Så det var fint att han fick dö på det sättet han gjorde, men det är otroligt sorgligt. Jag har varit i kapellet i dag och tagit farväl av honom. Och det är jättesorligt, säger Gurianne Sandven.

Janne "Loffe" Carlsson hade redan planerat sin begravning och Gurianne berättar att han pratade med sin dotter om det, medan han levde.

–  Vi vet precis vad som ska göras med den. Och det kommer bli i Jannes anda också. Precis så som han ville ha det, säger Gurianne.

Hon berättar att Janne kommer att begravas i Stockholm, bredvid sin bror. Under ceremonin kommer det att spelas flera låtar från den sista skivan som Janne "Loffe" Carlsson gjorde tillsammans med sin vän och musikproducent Max Lorentz. Skivan blev klar kort innan Janne gick bort.

–  Vi kommer att göra en trevlig begravning där alla får vara med som vill och får plats. Och den musiken som ryms där kommer att vara med. Men Janne hade ju så stort register både för vad han gillade och vad han spelade. Men det kommer att spelas låtar från den sista skivan, säger Gurianne Sandven.

Gurianne hälsar vidare att hon vill tacka för allt stöd som hon har fått efter Jannes död, och att hon är rörd efter responsen hos alla läsare.

– Jag är väldigt glad för alla fina ord som har skrivits i olika medier.  De finaste blombuketter har kommit till hemmet och jag är så tacksam för alla fina vänner som stöttar mig och resten av familjen i vår stora sorg.
