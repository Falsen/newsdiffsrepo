Rasismen finns nedskriven i SD:s partiprogram
Debatt

Frågan återkommer ständigt: Är Sverigedemokraterna ett rasistiskt parti?

I söndags i Agenda gled Ulf Kristersson (M) undan genom att svara att han inte tror att alla deras väljare är rasister. Anna Kinberg Batra har inte tvekat att kalla SD för ett rasistiskt parti. Så vad tycker egentligen Ulf Kristersson?

Tidigare har Ebba Busch Thor sagt att det inte finns någon rasism i SD:s partiprogram. Så låt oss gå till programmet.



LÄS MER: Muf nominerar Kristersson till partiledare



Vi har, säger programmet, lika värde, men något skiljer oss åt. Det finns nämligen hos varje människa ”en nedärvd essens”. Något för de flesta gemensamt, men också något ”unikt för vissa grupper av människor”. Det finns alltså viktiga nedärvda skillnader, helt enkelt olika essens. Även om vi välvilligt ser denna essens som delvis social och kulturell snuddar vi vid ett tänkande som inte skiljer sig så mycket från en biologisk rasism.

Nu till frågan om vem som är svensk? Är det en viktig fråga? Nej, inte för riksdagens övriga partier, men för SD är frågan helt central. SD-programmet ägnar ganska många sidor åt att diskutera vad som är svensk identitet och svensk nationalitet. Detta är kärnan i partiprogrammet. Vi måste helt enkelt veta vilka som med rätta hör hemma i Sverige och vilka som inte hör hit, vilka som saknar den rätta essensen. Alla andra frågor är egentligen underordnade denna fråga.





En svensk är en del i den svenska nationen som utgör ”den viktigaste, äldsta och mest naturliga mänskliga gemenskapen”. Den svenska nationen utmärks av ”lojalitet, gemensam identitet, gemensamt språk och gemensam kultur.”

Svensk kan man bli genom att födas in i denna nation eller genom att aktivt välja att uppgå i den. Men det räcker inte att födas i Sverige. Du måste födas av ”svensktalande föräldrar”, men inte heller det räcker, dessa svensktalande föräldrar måste nämligen ha ”en svensk eller nordisk identitet”.



LÄS MER – Damberg och Ygeman: Därför saknar vi Nya Moderaterna



Saknar du denna identitet (essens) kan du ändå välja att aktivt uppgå i den svenska nationen för att bli ”assimilerad till den svenska nationen”. Men då krävs att du som inte är född här med rätt identitet talar ”flytande svenska, uppfattar sig själv som svensk, lever i enlighet med den svenska kulturen, ser den svenska historien som sin egen och känner större lojalitet med den svenska nationen än med någon annan nation.”

Jag förstår att jag som ateist, internationalist och totalvägrare omöjligt kan kvalificera mig som svensk. Programmet har tänkt på det. Jag kan nämligen genom att ”byta lojalitet, språk, identitet eller kultur” upphöra att vara en del av den svenska nationen. I Sverige finns nämligen inte en utan flera nationer. Även dessa osvenska personer, bland andra judar och samer, är enligt programmet ”medborgare i den svenska staten”, men de bör inte bli för många. Svenska medborgare delas in i ett A- och B-lag. Till A-laget hör de som har svensk nationalitet.

Precis så här resonerar en rasist. Men det centrala i denna rasism är inte det biologiska arvet, utan den rätt man tar sig att sortera, gradera och dela upp folk. Historiskt har denna uppdelning byggt på tron att det finns biologiska raser. Nu när vi vet att så inte är fallet måste rasisterna hitta andra kriterier och det är precis detta som är det centrala inslaget i Sverigedemokraternas partiprogram: svenskheten. För att kvalificera dig som riktig svensk räcker det inte med att du är svensk medborgare, laglydig och betalar skatt – du måste dessutom besitta den identitet som gör dig till en del av den svenska nationen.



Per Sundgren

Idéhistoriker och ordförande för stiftelsen Jämlikhetsfonden, före detta  kulturborgarråd (V) i Stockholm.
