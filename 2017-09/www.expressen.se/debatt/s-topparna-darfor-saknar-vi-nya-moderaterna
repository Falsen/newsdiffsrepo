S-topparna: Därför saknar vi Nya Moderaterna
Debatt

Idag bekräftade Ulf Kristersson att han vill leda Moderaterna.

Hans huvudkonkurrent om posten, Elisabeth Svantesson, meddelar samtidigt sitt stöd. Allting tyder därför på att det blir Kristersson som kommer leda Moderaterna. Detta innebär att beskedet om SD-samarbete i regeringsfrågan ligger fast. Det innebär också att de sista av de Nya Moderaterna tågar ut.

För 13 år sedan skapade de fyra borgerliga partierna alliansen. Det hade aldrig varit möjligt utan att Fredrik Reinfeldt och Anders Borg dessförinnan stöpt om Moderaterna till Nya Moderaterna – ett liberalt mittenparti. Politiken justerades och tydliga gränser för vad en framtida borgerlig regering skulle komma att genomföra kommunicerades. Detta möjliggjorde för alliansen att framstå som regeringsdugliga, men skapade interna slitningar.

I samband med att hon avgick sa Anna Kinberg Batra:

– Att jag avgår innebär inte att Moderaternas problem är lösta.

Många bedömare ger henne rätt i detta. För Moderaternas problem sammanfattas inte i Kinberg Batras ledarskap. Problemen är mer grundläggande än så och handlar om ett antal politiska positionsförskjutningar åt höger. Tidigare principer för att bevara partiets trovärdighet som regeringsbildare och mittensträvan i svensk politik överges på löpande band.



LÄS MER – Reinfeldts talskrivare: Populismen är problemet



Det första och viktigaste handlar naturligtvis om samarbete med Sverigedemokraterna.

För Reinfeldts nya moderater var ett nej till SD en principfråga (inte en maktpolitisk fråga). Sverigedemokraterna sågs som ett rasistiskt och icke regeringsdugligt parti. Men Ulf Kristersson håller i stället fast vid den otydlighet som präglade Kinberg Batras besked om SD-samarbete. Han stänger inte dörren för att göra sig beroende av ett rasistiskt parti i regeringsfrågan. Det skapar en avgrundsdjup spricka till Centerpartiet och Liberalerna i frågan om hur Sverige ska regeras i ett oklart parlamentariskt läge.

Lika tydlig som Reinfeldt var i sitt motstånd till SD-samarbete, lika tydlig var Anders Borg med att argumentera för ordning och reda i statens budgetprocess. Här finns den andra positionsförskjutningen. De nya moderaterna insåg att det är lätt att hitta riksdagsmajoriteter för att göra av med pengar, men betydligt svårare att hitta majoriteter för att finansiera dessa.

Därför var en sammanhållen budgetprocess så viktig. Att Kristersson lett Alliansen i att använda misstroendehot mot enskilda ministrar för att bryta upp budgetprocessen är ett tydligt avsteg från Borgs linje.



LÄS MER – Sven Otto Littorin: Den som vill peta Kinberg Batra ska inte leda M



Med den praxis Moderaterna nu etablerar skulle varje borgerlig minister som i framtiden föreslog vissa skattesänkningar eller försämringar av a-kassan riskera att bli avsatt. Den insikten lär landa förr eller senare också hos Kristerssons moderater.

Den tredje principiella positionsförskjutningen handlar om arbetsmarknaden. Det var ett strategiskt vägval när Reinfeldt valde att inte attackera lönebildningen i den svenska modellen. Nya Moderaterna förstod att det inte går att attrahera breda väljargrupper om man så tydligt tar konflikt med LO, TCO och SACO:s medlemmar.

Moderaterna har tydligt bytt hållning i och med förslagen om första jobbet-anställning och inträdesjobb med sänkta löner. Att riksdagen föreslås inkräkta på arbetsmarknadens parters ansvar för löner är en attack mot den svenska arbetsmarknadsmodellen.

Förhoppningsvis kommer andra krafter inom högern bära vidare idéerna om mittensamarbete, respekt för den svenska arbetsmarknadsmodellen och avståndstagande från rasism och främlingsfientlighet.

För när Nya Moderaterna nu tågar ut och Kristersson tar vid uppstår ett borgerligt vakuum i mitten av svensk politik. Vad som händer med detta tomrum avgör om Sverige får en handlingskraftig regering eller kaosartat blockpolitik efter nästa val.



Mikael Damberg

Närings- och innovationsminister

Anders Ygeman

Gruppledare för Socialdemokraterna i riksdagen
