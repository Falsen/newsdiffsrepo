Låt inte byråkraterna ta vårt snus
Debatt

Återigen är det svenska snuset i skottgluggen och det är du som kan få betala priset, bokstavligt talat. Den här gången är det inte EU som är boven, utan svenska byråkrater.

Tullverket kräver nämligen att den tobak snustillverkarna importerar ska klassificeras som röktobak i stället för råtobak och därmed beläggas med betydligt högre skatt. Tullverket hävdar att det är EU som tvingar myndigheten att göra den tolkningen, men det stämmer inte. Myndigheten väljer att tolka EU-lagstiftningen på ett sätt som varken gynnar svenska intressen eller svenska konsumenter. Det är tyvärr inte första gången.

Det är den lilla snustillverkaren Prillan Concept från Borås som riskerar att åka på en retroaktiv skattesmäll på 100 miljoner kronor. Företaget omsätter 35 miljoner kronor och om de förlorar i rätten är risken stor att det går i konkurs.

Tullverket hänvisar beslutet till de gemensamma EU-regler som finns för den tobakssort som Prillan Concept importerar, som bland annat gör gällande att tobaken är att betrakta som röktobak om den “enkelt kan göras rökbar” utan att den bearbetas av tillverkaren. Enkel betyder i sammanhanget att ett laboratorium i Tjeckien bearbetar tobaken i 48 timmar för att göra den rökbar. Men det är inte så tobaken hanteras av företaget och det är knappast troligt att det är så den hanteras av konsumenterna heller.



LÄS MER: Låt inte våra talanger utvisas på grund av byråkrati



Att EU ens skulle lägga sig i hur det svenska snuset ska beskattas låter märkligt, för att uttrycka sig milt. EU har ingen egen rätt att bestämma över svensk skattepolitik och tillåter inte heller snus. Att vi har snus i Sverige beror på ett undantag vi fick när vi gick med i EU för mer än 20 år sedan. Ännu märkligare är det att Tullverket utan egentligen anledning väljer att tolka EU-lagstiftningen på ett sätt som direkt missgynnar svenska företag och konsumenter.





För Tullverkets tolkning är på intet sätt den enda möjliga. Efter beskedet från Tullverket har Prillan Concept slutat att importera tobaken via Göteborgs hamn för att i stället använda sig av hamnen i Antwerpen. Tullmyndigheterna där gör nämligen inte alls samma tolkning som i Sverige, trots att det inte ens finns snus i Belgien. Tullverket borde agera på ett sätt som stärker förutsättningarna för tillväxt och jobb i Sverige. Tyvärr agerar myndigheten ofta tvärtom. Det är inte första gången EU-lagstiftning tolkas på ett sätt som är till nackdel för Sverige och svensk handel.

För ett par år sedan, i samband med att EU standardiserade mobilladdarna, fattade Tullverket ett beslut om att ta ut extratullar, trots att det finns regler som säger att informationsteknik ska handlas tullfritt. Tullverket menade då att mobilladdaren var att betrakta som en annan produkt eftersom den har en USB-anslutning och teoretiskt kan användas till mer än att ladda mobilen.

Tullverket tvingades till slut att backa från beslutet, som annars hade satt käppar i hjulet för tillverkare, handeln och konsumenter. Det har nog aldrig varit mer tacksamt att skylla på EU.



LÄS MER: Tullverkets agerande försvårar frihandeln



Blott Sverige svenska byråkrater har. Precis som i fallet med mobilladdarna tolkar Tullverket reglerna annorlunda än tullmyndigheterna i andra länder. Tullverkets generaldirektör borde förklara varför myndigheten håller onödigt byråkratiskt krångel högre än svenska intressen.

Om Tullverket som statlig myndighet inte kommer till insikt om problematiken med det egna agerandet och inte förmår uppfylla sina åtaganden är det i slutändan upp till regeringen att tillrättavisa myndigheten och korrigera dess uppdrag.



Christofer Fjellner (M)

Europaparlamentariker
