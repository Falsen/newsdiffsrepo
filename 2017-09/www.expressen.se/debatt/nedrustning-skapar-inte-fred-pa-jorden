Officer: Sluta hitta på om vårt försvar
Debatt

I höst inleds den svenska försvarsövningen Aurora.

Övningen är den största i sitt slag på flera år och ett flertal länder är inbjudna att delta.

Med en övning av denna storlek medföljer även debattörer som protesterar mot övningen via bland annat debattartiklar och fredsläger på Gotland.

En av debattörerna vill ge sken av att NATO är inbjudet och att det därför finns en risk att kärnvapen medförs. Vilket i övrigt inte är en ovanlig retorik mot övningen.

En annan debattör utvecklar resonemanget och menar att Sverige helt bör nedrusta eftersom vår försvarsmakt bidrar till att öka spänningar i området. Debattören menar att man helt bör övergå till fredspolitik och icke-våldsförsvar.



LÄS MER – Gudrun Schyman: Ge försvaret mindre pengar, inte mer



Det förstnämnda argumentet om kärnvapen tänker jag inte bemöda mig att besvara, men det andra kan vara värt att sätta i perspektiv, för argumentet om nedrustning är återkommande.

Sverige har historiskt genomfört två större nedrustningar under modern tid. Den första skedde 1925, ett par år efter första världskriget då drömmen om den eviga freden slog in. Det tog inte lång tid innan kriget åter var ett faktum och sannolikt var det få i Tyskland som funderade på den svenska nedrustningen när Polen invaderades.

1991 kollapsade Sovjetunionen och därmed var det kalla kriget över. Tanken på den eviga freden återuppstod och med detta påbörjades en nedrustning som saknar motstycke i svensk historia.

Dessa nedrustningar leder mig till frågan: När, var och hur har de gynnat freden?



LÄS MER: Kvinnors frihet behöver försvaras med vapen



2003 gick amerikanska trupper in i Irak. Jag kan inte föreställa mig att amerikanska politiker tvekade på att genomföra operationen eftersom Sverige varit ett föredöme och nedrustat.

2008 och 2014 går ryska trupper in i sina grannländer, sannolikt utan en tanke på att Sverige faktiskt nedrustat. 1991 startade ett inbördeskrig i Jugoslavien som då var under upplösning. Parterna som stred mot varandra gjorde sannolikt detta utan att tänka på den svenska nedrustningen.

Sannolikt har de flesta konflikter runtom jorden skett utan en tanke på den svenska nedrustningen. Det som däremot bidragit till att skapa fred är just våra militära insatser utomlands.

Kopplingen att det svenska försvarets existens innebär att vår fredssträvan upphör ter sig något märklig. För vilken nation kommer på allvar tro att Sveriges avser att angripa en annan stat? Vilken världsledare föreställer sig att den svenska hären med konungen i spetsen skall tåga mot Poltava för revansch?



LÄS MER: Din frihet är inte självklar



Även om diplomati är den viktigaste och bästa vägen för att bevara fred, förutsätter tanken på ett icke-våldsförsvar och total nedrustning att andra stater delar våra värderingar, vilket inte är fallet. Att stormakter skulle se på Sverige som ett föredöme och därmed avstå från att angripa oss eller andra är alltså otänkbart.

Det gläder mig därför att de svenska politikerna nu tillför mer resurser till det som ytterst garanterar vår frihet och säkerhet. Vidare hoppas jag även att fredsrörelsen i fortsättningen slutar sprida ogrundade påståenden om våra övningar och vårt försvar.

Den svenska övningen AURORA syftar enkom till att visa omvärlden att Sverige är redo och villigt att försvara sig självt vid ett angrepp. Jag är helt säker på att jag talar för alla mina kollegor när jag säger att vi är villiga att försvara landet. Sverige rätt till frihet och självbestämmande är inte något vi kommer att kompromissa om.



Jacob Fritzson

Officer
