John, 31, hittade hemliga fotot i sin frus mobil –  en vecka efter hennes död
Alexandra Andersson

John Polo, 31, från Illinois i USA, träffade sin fru Michelle när de båda gick på gymnasiet, skriver Daily Mail. De dejtade ett år, men gjorde därefter slut.

Åtta år gick. John och Michelle hittade tillbaka till varandra och blev tillsammans en andra gång.

– Jag skulle göra vad som helst för att gå tillbaka till den tiden, även om det bara var för en dag, säger John.

I juli 2013 upptäckte läkare att Michelle hade drabbats av en ovanlig, och mycket svår, form av cancer. Paret visste inte ifall Michelle skulle överleva operationen, och bestämde sig för att gifta sig i rådhuset genom en snabb ceremoni.

2015 spred sig cancern till Michelles lever, lungor, äggstockar och svanskota, och paret började planera ett större, andra bröllop.

Men bara två veckor innan bröllopsdagen, den 22 januari 2016, avled Michelle av sin sjukdom.

Då var hon 30 år gammal.

En vecka efter Michelles död låg John i sängen och tittade på bilder i sin frus mobil, när han hittade fotot som han inte hade någon aning om fanns.

– Jag kände mig lycklig och förkrossad på samma gång, men om jag skulle välja en känsla att beskriva ögonblicket med, så är det stolthet. Jag kände mig stolt över att hon var min fru, säger han.

I 18 månaders tid höll John fotot för sig själv, men bestämde sig till slut för att dela med sig av bilden på sin Facebooksida Better Not Bitter Widower.

Han skriver:

– Det där är min fru. I sin bröllopsklänning. En bröllopsklänning som jag aldrig fick chansen att se henne i.

I skrivande stund har tusentals människor berörts av Johns inlägg.

– Så vackert och hjärtekrossande. Jag är så ledsen för din förlust. Hon var verkligen vacker i sin klänning, skriver en.

– Jag gråter just nu, skriver en annan.

John startade Facebooksidan Better Not Bitter Widower en månad efter Michelles död, som en del i sitt sorgearbete.

– Bloggandet, skrivandet, och kontakten med andra änklingar har räddat mig, säger han.
