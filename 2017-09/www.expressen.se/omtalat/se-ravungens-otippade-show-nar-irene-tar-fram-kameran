Se rävungens otippade show
när Iréne tar fram kameran
Lars Lindström

Iréne Persson satt på verandan till sitt sommarställe vid havet utanför Gnarp, på en plats med det poetiska namnet Moningssand

– Plötsligt såg jag att det rörde sig i ögonvrån och där stod en räv uppe på verandan. Först snodde den min tidning och drog ut den på gräset. Jag gick in för att hämta mobilen och då hade den dragit i väg med både min blus och min kaffekopp, säger hon och fortsätter:

– Blusen har jag hittat, men kaffekoppen är fortfarande försvunnen.

När Iréne Persson började filma startade räven en show. Den skakade retfullt på huvud och bröst som en lekfull hundvalp. Sedan sprang den i väg, gömde sig i gräset för att till sist rulla runt och lägga sig som död på gräsmattan alldeles nedanför verandan.

– Jag undrar om det inte bara är en unge. Den betedde sig så.

Iréne Persson berättar att även andra människor i området har sett räven – och i vinras hittade de björnspillning vid husen närmast stranden.

– Då kändes det självklart lite kymigt att gå ut i skogen, säger hon.

Tomas Willebrand, professor på högskolan i Hedmark i Norge och ansvarig för ett forskningsprojekt om rävens rörelsemönster, säger att detta inte är något onaturligt beteende.

– Valparna ska nu hitta mat på egen hand och rävarna har lätt för att anpassa sig till människor. Sannolikt håller den på att utforska vad som finns i området och vad som kan vara ätbart. Men lek är ju också en del i att utveckla motoriken och att bli en bättre jägare, förklarar han.

Tomas Willebrand berättar om en rävunge som tog skor från verandan och drog ut dem på ängen – flera nätter i rad.

– Räven är inte farlig för människor och vi har aldrig blivit bitna när vi har hanterat dem vid märkning. De är ganska lugna jämfört med många andra arter. Jag har en känsla av att en större katt kan jaga i väg en räv från gården utan större problem. Men en stor räv kan förstås ta en mindre katt, säger Tomas Willebrand.
