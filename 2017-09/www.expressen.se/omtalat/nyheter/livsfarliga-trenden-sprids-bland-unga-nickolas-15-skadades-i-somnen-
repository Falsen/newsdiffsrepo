Livsfarliga trenden sprids bland unga – Nickolas, 15, skadades i sömnen
Alexandra Andersson

15-åriga Nickolas Conrad från Arkansas i USA sov över med sina vänner, när han blev utsatt för en ny farlig trend: The Hot Water Challenge, skriver The Sun.

Utan att väcka honom hade de andra gått i väg för att koka upp vatten i en mikrovågsugn.

Därefter kastade de det brännheta vattnet över honom.

– Jag kände ett hemskt brännande på min nacke, och vaknade upp skrikandes och gråtandes, berättar Nickolas.

– Det var den värsta smärtan jag upplevt i mitt liv.

Vännernas tanke med det kokande vattnet var att skrämma Nickolas. De brände även honom med en cigarett.

– Jag vill bara att de ska lämna mig i fred. De är inte mina vänner längre, och de kommer inte att bli det igen, säger han.

Polisen är för närvarande inkopplad i ärendet.

Men Nickolas är inte den enda som har fallit offer för The Hot Water Challenge.

Tidigare i augusti fick 11-åriga Jamoneisha Merritt, från New York i USA, utstå hemska brännskador efter att hennes vänner kastade kokande vatten över hennes ansikte.

Polis har nu omhändertagit den 12-åriga flicka som är anklagad för att ha utsatt 11-åringen för kokande vatten.

Även hon hade inspirerats av The Hot Water Challenge, som sprids genom videor på Youtube.

The Hot Water Challenge har inte bara fått barn att hälla vatten över varandra – några har även känt sig manade till att dricka kokande vatten.

Diane Johnson är släkting till Ki’ari Pope, som dog efter att ha druckit kokande vatten, och hon vill nu varna andra föräldrar för farorna med trenden:

– Prata med era barn om den här typen av utmaningar. Ge dem inte bara din mobil och låt dem göra vad de vill med dem. Kolla vad de gör, säger hon.
