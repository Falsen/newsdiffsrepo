Flickans ansikte "smälter bort" – läkarna famlar i mörkret efter svar
Mattias Knutson

När Katie Renfroe föddes diagnostiserades hon med megalencephaly, en sjukdom som gör att hjärnan växer för mycket.

Diagnosen förklarar dock inte alla delar av nioåringens komplexa tillstånd – och läkarna famlar i mörkret efter en förklaring.

Angie Renfroe, som är flickans mamma, fick reda på diagnosen megalencephaly när hon var gravid i sjättemånaden.

Hon har däremot ingen förklaring till flickans mycket ovanliga symptom:

– Jag vet inte varför hennes ansikte ser ut som det gör – vad jag vet är att de bara tar bort fettvävnad när hon opereras, berättar hon.

Nioåriga Katies tillstånd gör att hennes ansikte "ser ut att smälta". En av de första läkarna som familjen träffade var Roman Yusupov – en specialist inom bland annat genetik och kranofaciala missbildningar:

– Hennes diagnos är väldigt intressant. Jag tror att hon har vad som är känt som ett syndrom där olika kroppsdelar ökar i storlek, säger han.

Men trots de påtagliga symptomen har läkarna aldrig lyckats fastslå en diagnos. Mamma Angie berättar att dottern har testats för oräkneliga sjukdomar – och genomgått hjärnkirurgi, förminskningar av kinder, öron och tunga samt fått två cystor borttagna från huvudet.

Men läkarna är så pass maktlösa att de funderar på att döpa tillståndet efter Katie själv.

Familjen – som bor i Florida, USA – ser till att hålla ihop och stötta sin dotter. Med sju biologiska bröder, två systrar samt några styvsyskon, finns det ingen brist på kärlek för lilla Katie.

Flickan – som inte kan gå på egen hand – går i en skola för funktionsvarierade barn. Hon arbetar genom datorer, inkluderas i skolarbetet med hjälp av sin favoritlärare – och är på många sätt som vilket barn som helst.

Eftersom flickans diagnos inte går att fastställa, är det svårt för läkarna att ge ett besked om framtiden.

Men för familjen ligger fokus på att ge henne så mycket kärlek som möjligt – eftersom det är allt de kan göra:

– Jag är övertygad om att hennes framtid kommer bli så lycklig som vi gör den – och så innehållsrik som den bara kan bli, säger mamma Angie.
