7-åriga flickan ströps och kastades från bro – överlevde mirakulöst
Mattias Knutson

Den otäcka historien tog sin början på en familjemiddag hos flickans morföräldrar i Massachusetts, USA, förra lördagen. Det skriver nyhetssajten KRON4.

En av gästerna, Joshua Hubert, 35, väntade till flickan hade somnat – och bar sedan ut henne till sin bil. Sedan körde han i väg – mot en stor bro.

– Han körde runt med henne. Vid ett tillfälle ströp han och kastade ner henne från en bro, men hon lyckades ta sig upp ur vattnet och gå till ett hus där hon såg att lamporna var tända, berättar åklagaren.

Hon blödde och hade flertalet blåmärken, samt märken på halsen som tydde på att hon blivit strypt.

Den sjuåriga flickan – som överlevde misshandeln och fallet på drygt 30 meter – simmade in till kanten och knackade på hos en kvinna vid halv fem på morgonen.

– Jag har aldrig sett ett barn bete sig så ansvarsfullt och bra, berättar hon och fortsätter:

– Hon var fantastisk, det är allt jag har att säga.

35-årige Joshua Hubert åtalas nu för kidnappning, men fler brottsrubriceringar är att vänta.
