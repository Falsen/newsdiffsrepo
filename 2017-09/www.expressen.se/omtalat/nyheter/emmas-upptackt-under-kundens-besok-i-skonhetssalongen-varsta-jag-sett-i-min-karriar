Emmas upptäckt under kundens besök i skönhetssalongen: "Värsta jag sett i min karriär"
Jonna Axelsson

Att ha långa ögonfransar är en trend som hållit i sig länge. För de som inte vill måla på mascara eller applicera lösögonfransar finns ett tredje alternativ, fransförlängning. Behandlingen som blivit allt mer populär de senaste åren, innebär att extensionfransar appliceras på fransraden.

Emma Dhanjal jobbar på skönhetssalongen Emmaculate Beauty i Perth, Australien, och har under de senaste sju åren arbetat med fransförlängning. Vanligtvis är riskerna för att behandlingen ska gå fel väldigt små, men det Emma fick se när hon mötte just denna kund skrämde henne rejält, enligt Dailymail.

Kunden kom in på Emmas salong för att göra en fransförlängning inför sin födelsedag. Men när kunden blivit placerad på fransbänken gjorde Emma den skrämmande upptäckten.

– Hon ville förlänga fransarna inför sitt födelsedagsfirande men jag kunde inte utföra behandlingen eftersom det inte fanns något att förlänga. Hennes naturliga fransar var sååå skadade efter tidigare behandling på en annan salong. De föll av så fort jag rörde dem med en pincett, det är det värsta jag sett i hela min karriär, skrev Emma på Emmaculate Beautys Facebook-sida efter mötet.

Emmas kund hade fått en inflammation i sina ögonlock efter tidigare behandlingar. Den erfarne fransförlängaren menar på att detta inte ska hända och att det inte kommer att hända om man går till en seriös salong i stället för att ta det billigaste alternativet, enligt Dailymail.

– Jag tar stolthet i det jag gör och jag blir illamående av att se att detta ens fortfarande händer på andra ställen. Mitt råd är att vara 100 procent säker på att salongen är seriös innan du bestämmer dig för att göra behandlingen där, skriver hon.

Emma plockade bort kundens ögonfransar med en pincett och hänvisade henne till en läkare. Efteråt bestämde sig Emma för att skriva ett inlägg på Emmaculate Beautys Facebook-sida, för att varna andra för riskerna med att gå till en oseriös salong. Inlägget har mötts av chockade läsare och i kommentarsfältet kan man läsa om andra som varit med om fransförlängningar som har gått snett.

– Jag gjorde mina fransar för några veckor sedan och jag vet inte om det är normalt men det kliar och gör ont när jag blundar. Några fransar har brutits eller fallit av, precis som på bilden, kommenterade en kvinna på inlägget.

– Jag kan riktigt känna hennes smärta eftersom exakt samma sak hände mig förra året. Jag tvingades bära solglasögon i en månad för att täcka röran, kommenterade en annan kvinna.
