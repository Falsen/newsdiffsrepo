Polisen väckte Catrina mitt i natten – deras upptäckt förvandlade drömkillen till ett monster
Jonna Axelsson

Catrina Young, 28, och Christopher Lander från Ipswich, Storbritannien, träffade varandra på ett chattforum. Året innan hade Catrina skilt sig från mannen hon fått tre barn ihop med, och kände sig redo för en ny relation.

Christopher och Catrina levde lyckliga i flera år – men en natt förändrades allt. Nu berättar Catrina för The Sun, om dagen hon insåg att hennes drömman egentligen var ett monster.

Catrina och Christopher chattade med varandra i några veckor innan de bestämde sig för att träffas för första gången. Flirten utvecklades snabbt till ett förhållande och tre månader senare flyttade Christopher in.

– Han kunde inte få nog av mig och det fick mig att känna mig både åtråvärd och älskad, berättar hon för The Sun.

Några månader senare blev Catrina gravid och paret var överlyckliga.

– När vi fick vår son verkade han vara den perfekta pappan, han var så stolt över honom, han hjälpte mig med allt hela tiden och var även hjälpsam med mina barn från mitt tidigare äktenskap, berättar Catrina.

Efter tre år gifte sig paret och Catrina trodde att hon vunnit livets stora jackpot med barnen och sin drömman. Precis när hon trodde att de skulle leva lyckliga i alla sina dagar, ändrades allt över en natt.

Efter 20 dagar som gifta vaknade Catrina mitt i natten av att någon bankade på dörren. När hon tagit sig ut ur sovrummet möttes hon av den chockerande synen.

– Jag kommer aldrig att glömma natten när polisen kom – Christopher satt i vardagsrummet, omringad av poliser. Han kunde inte ens titta mig i ögonen när polisen berättade för mig varför de grep honom.

Catrinas värld slogs i spillror den natten.

Men hon kunde fortfarande inte förstå vad som hänt. I flera dagar trodde hon att allt var ett stort misstag.

Det visade sig att Christopher laddat ner tusentals barnpornografiska bilder och filmer. Catrina kände sig förvirrad och illamående, hon och maken hade tidigare diskuterat hur mycket de hatade pedofiler och nu visade det sig att hennes man laddat ner en enorm mängd vidrigt material från nätet.

– När jag fick reda på sanningen kunde jag inte förstå hur jag kunnat gifta mig med ett sådant monster, säger hon.

Men när Catrina fick veta att Christopher inte endast gjort sig skyldig till grovt barnpornografibrott – insåg hon att mardrömmen bara hade börjat.

Några veckor efter den hemska natten kom polisen hem till Catrina igen. Fortfarande i chock efter allt som hänt, frågade poliserna om paret någonsin haft ett rollspel som gick ut på att Catrina spelade död under en sexakt. Catrina förstod ingenting, enligt henne hade deras sexliv varit "normalt".

– När polisen berättade att de hade anledning att tro att jag blivit våldtagen, kunde jag inte ens ta åt mig informationen för att det var så upprörande. Jag blev otroligt äcklad och kunde inte förstå hur han gått till väga för att lyckas.

När Catrina hittade den lugnande medicinen i badrummet la hon ihop ett och ett, och insåg att hon troligtvis blivit drogad av sin man. Hon hade flera gånger känt sig helt utmattad på kvällarna och lagt sig tidigt. Hon tänkte tillbaka på den mat och dryck som Christopher serverat henne på kvällarna. Men det hade gått för lång tid för att man skulle kunna hitta spår av medövningsmedlet i hennes system.

Christopher dömdes till tolv års fängelse. Tidigare i år erkände han sig skyldig till bland annat flera våldtäkter, försök till våldtäkt, innehavande av barnpornografiska bilder och filmer samt sexuella övergrepp mot barn, enligt The Sun.

Trots att han numera lever bakom galler, lever Catrina dagligen med de hemska minnena. Inte nog med att hon tvingats inse att hon gift sig med ett monster, får hon dagligen hotmejl från anonyma människor som tror att hon varit involverad i Christophers brott. Än i dag försöker hon förstå vad som hände.

– Det är så förvirrande, man tror kanske att man börjar hata någon som har gjort sådana fruktansvärda saker, men i tre år trodde jag att han var perfekt och trots att min hjärna till slut förstod hur vidrig han egentligen är, värkte mitt hjärta för mannen jag trodde att jag skulle dela hela mitt liv med, berättar hon.

Nu hoppas Catrina att Christopher aldrig försöker komma i närheten av hennes barn igen.

– Han förtjänar inte ens att se oss. Den mannen är inte en pappa – han är bara ond.
