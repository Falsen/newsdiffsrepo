Fyndet har legat gömt i 66 miljoner år – här gräver byggjobbarna rakt på det
Filippa Rogvall

Delstaten Colorado i USA var en gång i tiden sprudlande av dinosaurieliv. Man har känt till att det finns flera fossiler och fyndigheter under staden Denver i omkring 150 år – men eftersom stora delar av staden är täckt med byggnader och parkeringsplatser har de varit svåra att gräva upp, berättar paleontologen Joe Sertich för Fox News.

I staden Thornton, strax utanför storstaden Denver i delstaten Colorado, höll man på att gräva grunden till en ny brand- och polisstation när byggarbetarna plötsligt skymtade något ovanligt i marken.

Inledningsvis trodde man att det handlade om en Mammut, som är ett av de vanligaste fossilfynden i Denver och dateras till Istiden för ungefär 10 000 till 12 000 år sedan, skriver Denver Post.

Men det visade sig vara något mycket mer ovanligt än så – nämligen en dinosauriefossil från växtätaren Triceratops.

– Många gånger plogas dessa fynd bort och blir inte identifierade, säger Joe Sertich, vid Denvers naturhistoriska museum till Denver Post.

– Vi är verkligen tursamma att de såg att det var en fossil den här gången, så att de ringde oss och att vi kunde säkra platsen och faktiskt samla upp dessa fossiler.

Triceratopsen hade två stora horn ovanför ögonen och ett mindre horn ovanpå nosen. Den ikoniska dinosaurien, porträtteras ofta när den slåss mot en Tyrannosaurus Rex i filmer, berättar Joe Sertich för Denver Post.

En annan känd Triceratops var Cera i den populära animerade klassikern Landet för längesedan, om långhalsen (Apatosaurusen) Lillefot och hans vänner, som producerades av både Steven Spielberg och George Lucas.

Enligt museet har deras team hittills lyckats gräva fram dinosauriens båda horn, delar av skallen och käkbenet och flera revben. Det otroliga fyndet uppskattas ha legat under jord i 66 miljoner år innan det grävdes upp. Ytterligare delar från dinosaurien väntas ta tid att få upp – och dess ben och armar saknas fortfarande, enligt Denver Post.

Det är ännu oklart vad som orsakade att Triceratopsen i Thornton, som tros vara en ung vuxen, dog. Gräsätaren var en av de vanligaste dinosaurierna i Nordamerika under perioden, men de i Denverområdet är aningen mindre än de som har hittats i delstaterna Montana, South Dakota, North Dakota och Wyoming.

Joe Sertich är överlycklig över byggarbetarnas oväntade insats för vetenskapen.

– Att de ens la märke till de här fossilerna är ett mirakel. De är de riktiga hjältarna bakom den här uppgrävningen, säger han.

Besöker du Denver har du chans att få en glimt av de uppgrävda delarna redan nu – de ska under helgen visas upp i en glasmonter på det naturhistoriska museet, rapporterar Denver Post.
