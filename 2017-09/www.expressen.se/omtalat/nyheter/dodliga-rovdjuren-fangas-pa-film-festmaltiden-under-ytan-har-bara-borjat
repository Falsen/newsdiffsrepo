Dödliga rovdjuren fångas på film – festmåltiden under ytan har bara börjat
Jonna Axelsson

Den 29 juli i Natal, Sydafrika, dras ett gäng dykare till en plats mitt i havet där en flock med fåglar skvallrar om att någonting händer under ytan. Synen de möts av får dykarna att riskera sina liv för att fånga händelsen på film.

En död knölval flyter runt och lockar till sig havets rovdjur som glatt festar loss på kvarlevorna. På filmen kan man se tre olika sorters hajar som delar på måltiden.

Vithajen, tigerhajen och tjurhajen är de tre absolut farligaste arterna. Den sistnämnda kallas till och med ibland för havets pitbull, på grund av dess aggressiva beteende. Trots detta ger sig dykarna ner i djupet för att filma de otroliga scenerna när hajarna äter på valens kadaver.

I videon syns bland annat vithajar, ett rovdjur som kan väga lika mycket som 15 gorillor, enligt National Geographic.

Trots människornas närvaro verkar djuren fullt upptagna med att dela på det enorma bytet. Hajar kan leva upp till sex veckor utan att äta något, så det är förståeligt att de är fullt upptagna med sin måltid.

Trots att det ser läskigt ut på filmen, är det faktiskt mer troligt att en haj blir dödad av en människa än tvärtom, enligt WWF.
