21-åringen utsattes för en syraattack - visar hur läkarna lyckades rädda hennes ansikte
Andreas Häggström

Den 21 juni i år blev handelsstudenten Resham Khan och hennes kusin Jameel Muhktar attackerade av en man i London. Mannen kastade syra i ansiktet på de två tjejerna.

Det var dessutom Resham Khans 21-årsdag.

Attacken blev en världsnyhet, och brittiska tidningar spekulerade kring förmodade "livsförändrande skador".

"Mina planer har gått i bitar. Min smärta är outhärdlig. Jag skriver det här från sjukhuset medan jag väntar på att få mitt ansikte tillbaka", skrev Resham Khan själv efteråt.

I sociala medier berättade Resham Khan, som haft stora drömmar om att bli modell, om att hon är "förkrossad" och "antagligen aldrig kommer att se ut som mig själv igen".

Händelsen blev traumatisk.

Resham Khan vågade ett tag inte gå utanför dörren, dels för att hon skämdes, dels för att hon var rädd. Samtidigt fruktade hon att ärren skulle följa med henne resten av livet.

Men nu, över två månader senare, har den modige Resham Khan för första gången visat sitt nya ansikte.

Hon har dessutom börjat återgå till vardagen, vad det verkar.

I sociala medier skriver hon om skolan, betyg, att hösten är på ingång, utekvällar, taxiresor och ja... livet i stort.

Händelsen är dock långtifrån över.

Samtidigt står en man alltjämt åtalad för syraattacken och rättegången är schemalagd till den 27 november, skriver The Guardian.

Mannen misstänks ha kastat syra i ansiktet på de två tjejerna när de stannade vid ett övergångsställe.

Efter attacken försökte tjejerna fly med sin bil, varpå de kraschade in i ett staket.

Dagarna och veckorna efter den uppmärksammade syraattacken ägde flera andra liknande attacker rum i östra London - riktade mot specifikt muslimer. Det resulterade i att många människor inte vågade lämna sina hem.

De senaste åren har antalet attacker där syra eller andra liknande substanser används fördubblats i England. Från 186 attacker mellan april 2014 och mars 2015 – till 397 samma period mellan 2016 och 2017, rapporterar The Guardian.
