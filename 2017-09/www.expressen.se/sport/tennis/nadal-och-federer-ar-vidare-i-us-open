Nadal och Federer
är vidare i US Open
TT

Roger Federer, som haft problem tidigare med två femsetare, tillbringade ingen extratid på tennisbanan i tredje omgången. Schweizaren vann lätt mot Lopez, seedad 31:a, med 6–3, 6–3, 7–5. Matchen på Flushing Meadows var slut på 1 timme och 46 minuter. I nästa omgång möter han tysken Philip Kohlschreiber

Nadal besegrade argentinaren med 6–7, 6–3, 6–1, 6–4. Han förlorade även första set i matchen i andra omgången mot japanen Taro Daniel innan han kunde vinna, och lördagens match var nästan en kopia.

I fjärde omgången möter han Alexander Dolgopolov från Ukraina.

Världsettan Karolina Pliskova, Tjeckien, lyckades både vända underläge och kämpa sig igenom smärtorna från en armskada.

Karolina Pliskova besegrade 27-seedade Zhang Shuai, Kina, med 3–6, 7–5, 6–4 och tog sig till fjärde omgången.

Inför tredje set fick hon behandling för en skada i högerarmen, men trots problemen vann hon även det avgörande setet sedan hon avslutat matchen med att vinna i kinesiskans serve.

– Förhoppningsvis är det inget allvarligt så att jag kan vara redo för nästa match. I den måste jag höja nivån i mitt spel, sade Pliskova.

Karolina Pliskova, finalist i fjol, går också en kamp mot världstrean Garbine Muguruza och fyran Jelina Svitolina, Ukraina, om vem som ska stå som världsetta efter US Open.

Fjärdeseedade Svitolina vann sin match i tredje omgången mot Shelby Rogers, USA, i två raka set. Muguruza är redan klar för fjärde omgången.

Jelena Ostapenko är däremot utslagen. Vinnaren av Franska mästerskapen i juni hade en dålig dag på jobbet och svarade för hela 38 "unforced errors" i matchen mot ryskan Daria Kasktina som vann 6–3, 6–2. Även tiondeseedade Agneiszka Radwanska är utslagen. Tjeckiskan fick ge sig mot amerikanskan CoCo Vandeweghe, 5–7, 6–4, 4–6.

I herrsingeln fortsätter den ryske tonåringen Andrej Rublev sitt segertåg. Den oseedade 19-åringen besegrade Damir Dzumhur, Bosnien & Hercegovina, 6–4, 6–4, 5–7, 6–4 och är klar för den fjärde omgången där han ställs mot David Goffin, Belgien.

Även sjätteseedade österrikaren Dominic Thiem är klar för fjärde omgången efter seger över Adrian Mannarino, Frankrike, i tre raka set. För Theim väntar nu Juan Manuel del Potro, Argentina.
