Skarsgård: "Jag ringde
hans änka och sa förlåt"
Petter Landén

På lördag har filmen "Borg" premiär. Filmen handlar om den svenska tennisikonen Björn Borg och hans liv. Från ungdom till att han tar sin femte raka Wimbledontitel.

Förutom Borg själv och rivalen John McEnroe så är Borgs tränare Lennart Bergelin en central roll i filmen. På vita duken porträtteras han av Stellan Skarsgård.

Skarsgård berättar nu i en intervju med Radiosporten att det fanns svårigheter med att spela Bergelin.

– Jag kunde ju inte göra anspråk på att spela ”Labbe” som han verkligen var. Jag var så pass generad och visste inte hur jag skulle hantera det när jag hade gjort rollen. Så jag ringde i fredags till hans änka Rose-Marie och bad om ursäkt. För att jag spelade hennes man men inte är hennes man och att hon inte kommer känna igen honom, säger Skarsgård.

Rose-Marie tyckte dock inte att Skarsgård hade något att be om ursäkt för.

– Då sa hon ”äsch, det är ju ingen dokumentär”, så nu känner jag mig fri från det ansvaret.

Skarsgård berättar vidare att det är första gången han gör en film som helt utspelar sig i en idrottsmiljö och avslöjar dessutom sitt eget idrottsintresse.

– Jag kollar alltid fotboll på hög nivå, det är den vackraste sporten som finns. Sen såg jag alla Borgs matcher då när de gick, precis som Stenmarks lopp, säger han.

Skarsgård är en av de mest berömda svenska skådespelarna i världen och har gjort fler än 130 filmroller i sitt liv. Bland mycket annat har han synts i ”Mamma Mia” och ”Pirates of the Caribbean”.
