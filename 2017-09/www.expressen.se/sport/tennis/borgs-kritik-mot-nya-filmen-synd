Borgs kritik mot
filmscenen: "Synd"
Petter Landén

8 september har långfilmen "Borg", som handlar om Björn Borg, hans uppväxt och hans rivalitet med den amerikanska stjärnan John McEnroe, premiär.

Borg själv kommer att medverka på galapremiären i Stockholm på måndag – detta för att vara där som stöd för sonen Leo, som spelar Borg som ung i filmen.

Men det blir inte första gången som Borg ser porträttet av sig själv på den vita duken.

Borg fick se den själv i förväg - och han gillar den väldigt mycket.

– Jag tycker den är bra. Janus (Metz, regissör) har gjort ett fantastiskt arbete att få fram stämningen och filmen lyfter fram flera intressanta saker. Skådespelarna är otroligt bra och dessutom är likheten slående - i bland rentav skrämmande. Den får fyra av fem, säger han via sin agent Per Hjertquist.

Borg menar att scenerna från hans barndom är de som gjorde allra starkast intryck på honom. Och att all rekvisita från den tiden gav honom känslan av att befinna sig i en tidsmaskin.

Det fanns dock en specifik scen som Borg inte gillade.

Det är en scen från hans ungdom, där han tränar tillsammans med Lennart Bergelin, spelad av Stellan Skarsgård.

I scenen försöker Bergelin få en ung och hetlevrad Borg att inte ta ut sina aggressioner på banan, utan i stället fokusera på nästa boll.

Därför ljuger han och säger att Borg slår ut bollarna.

Den unge Borg i filmen blir då rasande och kastar sin racket mot Bergelin innan han försöker fly. Bergelin hinner i fatt honom varpå ett smärre handgemäng uppstår.

Borg menar att verkligheten inte såg ut så.

– Scenen där han slår mig, det hände aldrig. Han kastade tennisbollar på mig, men inte mer än så, säger Borg.

Just sånt här tror Borg hade kunnat undvikas om han och John McEnroe hade varit mer involverade i produktionen.

Det har sedan inspelningen av filmen inleddes förekommit en hel del kritik från såväl Borgs som McEnroes sida att de inte blivit mer integrerade i skapandet av filmen.

– Det är synd att jag och John inte var mer involverade från början, för då hade fler detaljer kommit fram. Nu blev det som det blev, säger Borg.

Lennart Bergelins änka Rose-Marie, 89, fick också se filmen på en förhandsvisning.

– Jag tyckte att de absolut har gjort en bra film. Det här är ju ingen dokumentär, det är en berättelse. Det är två skilda saker, säger hon.

Fångade den relationen mellan Borg och Lennart på ett bra sätt?

– Vi kan säga att den fångade att det var en bra relation. Sedan tycker jag inte att Lennart och Björn uttryckte sig precis som i filmen, men det är ju en berättelse, inte verkligheten.

– Jag hade mycket trevliga samtal med producenten och skickade gamla fotografier till honom. Men vad de vill ta av det jag berättar, det är deras sak och det får man respektera.

Precis som Borg känner inte Rose-Marie Bergelin igen scenen med handgemänget från verkligheten.

– Nä, de slogs inte på det sättet. Men det hände att det slängdes bollar och racketar. Jag tyckte att det redan på den tiden togs friheter med sanningen i pressen. Jag vet hur jag reagerade redan på skrivelserna, när man kunde se vad som fanns bakom rubrikerna.

Filmen "Borg" eftersträvar realism, men inleds ändå med en brasklapp i form av formuleringen ”inspirerad av verkliga händelser”.

En juridisk försiktighetsåtgärd, berättade producenten Fredrik Wikström Nicastro tidigare i veckan, för att få större konstnärlig frihet.

– Säger man ”baserad” så är det hårdare krav på exakt hur nära det är, och vi valde att säga inspirerad av den anledningen. Men annars är den ju väldigt lik verkligheten.

– "Borg" är en spelfilm inspirerad av verkligheten. Det är ingen dokumentär. Allt får inte plats. Vi valde att berätta om Bergelins och Björns relation med den scen du beskriver, där "Labbe" tar tag i Björn och knuffar honom i golvet, för att vi såg den som stark för berättelsen. Filmen är en hyllning, berättad med kärlek till Björn och hans betydelse för, inte bara tennis, utan Sverige och hela världen, säger producent Jon Nohrstedt.

Borg har tidigare vittnat om att Bergelin blev som en extrapappa för honom. Både fadern Rune och Bergelin avled samma år, 2008.

– Jag kommer aldrig att glömma det här året. Det har varit det värsta i mitt liv, har Borg tidigare sagt till SportExpressen.
