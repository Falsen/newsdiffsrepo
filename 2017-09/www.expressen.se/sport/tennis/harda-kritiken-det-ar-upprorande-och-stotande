Hårda kritiken: "Det är
upprörande och stötande"
Albin Julin

Under fredagen har filmen "Borg", om rivaliteten mellan tennisikonerna Björn Borg och John McEnroe, premiär i Sverige.

Den svenske legendaren fick möjlighet att se filmen långt före den svenska premiären, och även galapremiären som ägde rum på Biograf Sergel i måndags, och har i princip bara talat gott om produktionen.

– Jag tycker den är bra. Janus (Metz, regissör) har gjort ett fantastiskt arbete att få fram stämningen och filmen lyfter fram flera intressanta saker. Skådespelarna är otroligt bra och dessutom är likheten slående - i bland rentav skrämmande. Den får fyra av fem, sa Borg via sin agent Per Hjertquist.

Samtidigt fanns det en scen i filmen, där tränaren Lennart Bergelin – spelad av Stellan Skarsgård – slår sin adept, som Borg störde sig på.

– Det hände aldrig. Han kastade tennisbollar på mig, men inte mer än så, menade Borg.

Den här detaljen är även något som fått tennisexperten Jonas Arnesen att rasa. Arnesen är sportjournalist och har bevakat tennis i över 30 år, främst för Svenska Dagbladet. Han har även skrivit en bok tillsammans med Magnus Norman, som avslöjade flera dopingskandaler inom tennisen och fick stor uppmärksamhet internationellt.

"Bergelin var en glad och varm person och det gör ont att se den påhittade scenen då han handgripligen ger sig på Björn. Den beskrivningen är upprörande och stötande", skriver Arnesen i en krönika på Idrottens Affärer.

Tennisjournalisten menar också att filmen inte gör ett speciellt bra jobb med att porträttera Borg i stort, och att han beskrivs som alldeles för inbunden och ångestriden.

"Tennisen var hans liv. Björn verkligen älskade sporten. Av det syns inte ett spår i filmen", skriver Arnesen.

Regissören Janus Metz förklarade scenen med Bergelin så här under galapremiären:

– Om scenen Borg refererar till, där han blir knuffad, men i själva verket fick tennisbollar kastade på sig, är hur vi förändrat verkligheten i en spelfilm, då tror jag vi ligger tryggt inom parametrarna för autenticitet i en biopic.
