Federer och Nadal
vidare trots problem
TT

Den schweiziske världstrean besegrade den 101-rankade ryssen Michail Juzjnyj med 1–6, 7–6, 6–4, 4–6, 6–2 i andra omgången. Även i den första behövde han fem set, mot amerikanen Frances Tiafoe.

Matchen blev tuffare för Federer än många väntat sig. Han har tidigare vunnit fem US Open i rad 2004–2008, och spelat final ytterligare två gånger. Dessutom kände ryssen av kramp i ett ben under matchen.

– Det var tufft att se. Men det här var sannolikt den bästa match som vi spelat, säger Federer.

I tredje omgången möter Federer spanjoren Feliciano López.

Världsettan Rafael Nadal förlorade också set i andra omgången, men vann till slut med 4–6, 6–3, 6–2, 6–2 över den 121-rankade japanen Taro Daniel.

– Det var en viktig seger. Det är sant att jag inte spelade så bra i kväll, men det är sant att jag är vidare till tredje omgången, säger spanjoren.

– Alla matcher är svåra men särskilt här eftersom alla vill spela som bäst när de kommer hit.

I tredje omgången i årets sista grand slam-turnering ställs Nadal mot argentinaren Leonardo Mayer.
