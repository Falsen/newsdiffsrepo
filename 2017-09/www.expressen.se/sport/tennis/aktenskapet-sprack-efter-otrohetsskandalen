Äktenskapet sprack –
efter otrohetsskandalen
Linus Sunnervik

Det går att tvätta sitt namn och komma tillbaka efter en dopingavstängning.

Ämnet är kanske mer aktuellt än någonsin i tennisvärlden, då Maria Sjarapova kämpar sig tillbaka efter sitt positiva dopingtest – såväl på världsrankingen som på listan över idrottens största varumärken.

Och kanske tar hon hjälp av historien.

Tio år har gått sedan världens en gång bästa spelare på damsidan – Martina Hingis – plötsligt kallade till presskonferens för att meddela att hon hade testats positivt för doping. Schweiziskan hade redan då hunnit med en osannolik resa: som 15-åring vann hon dubbeltiteln i Wimbledon år 1996.

Aldrig tidigare hade världen sett en yngre grand slam-vinnare.

Året efter vann hon singeltiteln i Australian Open, Wimbledon och US Open och blev världsetta i såväl singel som dubbel: en position hon behöll under 209 veckor i singel och i dubbel i 35 veckor.

Sen tog skadorna över. Hingis tvingades till operationer i både höger- och vänsterfoten innan hon lade hon av år 2003, endast 22 år gammal på grund av bristande motivation och skadeproblemen.

Men det tog bara tre år innan schweiziskan var tillbaka på banan.

Efter en rad tunga skalper i träningsmatcher gjorde Hingis en bejublad comeback år 2006, 26 år gammal. Hon nådde kvartsfinal i två grand slam-turneringar i singel och slutade året som världssjua. Hon var hon tillbaka i toppen för att stanna, och för att erövra titeln som världens främsta tennisspelare.

Men få kunde förutse vad som skulle inträffa året därpå.

Efter säsongen 2007, när spelarna checkade ut för en efterlängtad ledighet, kallade Hingis till en presskonferens för att meddela att hon slutar med tennis ännu en gång.

Orsaken?

Hon hade testat positivt för doping. Spår av kokain fanns i hennes dopingtest.

– Jag har testats positivt men jag har aldrig tagit några droger och känner mig 100 procent oskyldig. Anledningen till att jag berättar det här är att jag inte tänker gå in i en fajt med anti-dopingbyråerna. Och på grund av min ålder och mina skador så har jag också beslutat att sluta med professionell tennis, sa hon.

Trots att Hingis hyrde in läkare för att testa henne på nytt, och advokater för att driva rättsliga processer, så stängdes hon av två år av internationella tennisförbundet.

Och parallellt dalade hennes glimrande stjärna.

Efter att ha haft uppmärksammade förhållanden med tennisstjärnorna Magnus Norman och Radek Stepanek, och efter att ha förlovat sig med advokaten Andreas Bieri, så blev hennes kärleksaffärer till mörkare rubriker när hon träffade sex år yngre franska proffsryttaren Thibault Hutin. De gifte sig år 2010 – men förhållandet varade bara i två år efter en otrohetsskandal.

Spridningen blev enorm när Hutin berättade öppet om otroheten i av Schweiz största dagstidningar, Blick.

– Ett år efter bröllopet skulle vi träffas i New York och jag ville överraska henne. Men på hotellrummet var det i stället jag som blev överraskad, eftersom Martina inte var ensam där, sa han.

Enligt honom försökte de rädda förhållandet – men Hingis beteende fortsatte. Ett år senare hade hon varit otrogen igen.

– Martina har en väldigt egen syn på moral. Hon har alltid varit sådan, och jag tror att hon alltid har varit otrogen mot sina pojkvänner. Hon är inte ensam om att vara sådan i tennisvärlden, som jag känner till ganska bra nu. Men jag trodde att hon var annorlunda – att hon verkligen älskade mig, fortsatte han.

Tio år har gått sedan dopingavstängningen och Martina Hingis är tillbaka som en vinnare – igen. Schweiziskan är ansedd som en av världens bästa dubbelspelare och har sedan sin comeback år 2013 tagit tre grand slam-titlar i dubbel och ytterligare fem i mixed dubbel.

Och det är inte bara utanför tennisbanan som Hingis har bytt partners.

Sina tolv senaste grand slam-titlar har hon vunnit med sju olika spelare. Något som har blivit hennes specialitet.

– Ibland kräver det mer psykologiska kunskaper för att hantera olika partners. Jag tror att min styrka är att kunna anpassa mig efter olika spelare, för att försöka få ut det bästa av oss som lag. Och jag tycker att jag har lyckats ganska bra med det, säger hon.

Än mer imponerande är att schweiziskan – 20 år efter sin första grand slam-titel – fortfarande håller högsta världsklass. För sin tennisgärning har hon valts in i tennisens Hall of Fame. Och kanske satte tränarlegendaren Ion Tiriac – tidigare tränare till både Boris Becker och Guillermo Vilas – orden på det vid ceremonin:

– Hon är en av de mest intelligenta spelarna som har stått på en tennisbana, sett till både dam- och herrsidan. Den styrka som hennes motståndare visade upp i sina slag, visade Martina upp med sitt huvud på tennisbanan, sa han.

Källor: ESPN, Evening Standard, Telegraph.
