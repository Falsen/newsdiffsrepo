Oväntade scenerna –
på presskonferensen
TT

Inför kvartsfinalerna i US Open-tennisen hoppades hemmapubliken på Flushing Meadows i New York på fem amerikanska singelsemifinalister, samtliga fyra på damsidan och en på herrsidan.

Sloane Stephens såg till att det blev jubel direkt. 24-åringen vann en thriller mot lettiskan Anastasija Sevastova, 6–3, 3–6, 7–6 (7–4). Spelarna bröt varandras serve fram och tillbaka i tredje set men till slut avgjordes allt i tiebreak. Där var Stephens hela tiden steget före och hon säkrade segern på första matchbollen.

Den oseedade amerikanskan gjorde comeback efter skada i somras och är för första gången i semifinal i sin "favoritturnering".

– Jag blir tårögd. När jag påbörjade min comeback i Wimbledon kunde jag inte drömma om det här. Otroligt, säger amerikanskan i segerintervjun.

Venus Williams är i semifinal efter seger över tjeckiskan Petra Kvitova. Williams vann med 6–3, 3–6, 7–6 efter att ha vunnit det avgörande tiebreak med 7–2.

Matchen försenades på grund av regn.

Först av alla singelspelare att nå semifinal var Pablo Carreño Busta. Den 12:e-seedade spanjoren besegrade argentinaren Diego Schwartzman med 6–4, 6–4, 6–2 på knappt två timmar och har ännu inte förlorat ett set i turneringen.

– Det här är något jag alltid har drömt om men som jag aldrig trodde skulle inträffa här. Det känns fantastiskt, säger Carreño Busta.

I de fyra första omgångarna avfärdade 26-åringen från Gijón fyra kvalspelare och Schwartzman, seedad 29:a i startfältet, var lika chanslös. Nu är Carreño Busta en match från sin första grand slam-final, där det skulle kunna bli ett helspanskt möte med Rafael Nadal.

– Det skulle vara fantastiskt att möta honom i finalen men vi måste ta det steg för steg, säger Carreño Busta.
