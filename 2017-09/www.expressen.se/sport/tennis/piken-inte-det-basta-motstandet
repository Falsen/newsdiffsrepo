Piken: "Inte det
bästa motståndet"
Linus Sunnervik

Utan Serena Williams, som precis har blivit mamma, är tennisen inte sig lik.

Inför US Open hade hela åtta (!) spelare på damsidan chansen på positionen som världsetta efter turneringen. Och för närvarande ligger den nuvarande världsettan Karolina Pliskova i pole position.

Tjeckiskan behövde bara 46 minuter för att avancera till kvartsfinal i US Open efter 6–1, 6–0 mot Jennifer Brady, USA, på centercourten Arthur Ashe i New York.

– Det var min första riktigt bra match här. En av de bästa faktiskt, sett till hela året. Motståndet var inte det bästa i dag. Hon kan spelare betydligt bättre. Jag tror att hon var lite nervös, säger Pliskova enligt Tennispanorama.

Pliskova räddade en matchboll innan hon till slut besegrade Zhang Shuai i tredje omgången.

– Det är en positiv sak att rädda matchboll. Det är det alltid – i varje turnering är det alltid någon som kommer att rädda åtminstone en matchboll, säger hon.

Nu väntar antingen amerikanskan Coco Vandeweghe eller tjeckiska landsmaninnan Lucie Safarova i kvartsfinal. Och pressen på Pliskova är fortsatt hård: hon måste sannolikt nå finalen för att försvara sin position som världsetta.

Värsta utmanare är Elina Svitolina som möter hemmaspelaren Madison Keys i åttondelsfinal under tisdagsmorgonen, och som behöver nå semifinal för att ha chansen på positionen som världsetta.
