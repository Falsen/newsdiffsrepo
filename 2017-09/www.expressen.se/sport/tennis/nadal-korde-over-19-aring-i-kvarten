Nadal körde över
19-åring i kvarten
TT

Andrej Rubljov har imponerat i New York och tagit sig hela vägen till karriärens första kvartsfinal i en grand slam.

Väl där tog det tvärstopp.

Rafael Nadal tappade visserligen sitt andra servegame i matchen, men det var en ovanlig plump i protokollet. Rubljov hade ännu svårare att hålla sin serve och det första setet var över på bara 23 minuter, efter att Nadal snabbt gått fram till 6–1.

Rubljov var för ett par år sedan på Mallorca och fick träna med Nadal, som har varit en av hans stora förebilder. På centercourten Arthur Ashe bjöds den unge talangen på ännu en tennislektion av den 31-årige spanjoren. I andra set lyckades Andrej Rubljov till slut hålla sin serve både en och två gånger, men det stoppade inte Nadal från att storma fram till 6–2 och 2–0 i set. Efter samma siffror i tredje setet var matchen över redan efter drygt en och en halv timme.

I semifinal ställs Rafael Nadal mot Juan Martín Del Potro. I den andra semifinalen möts sydafrikanen Kevin Anderson och spanjoren Pablo Carreño Busta.
