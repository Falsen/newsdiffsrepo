Ferry Svan: "Jag är bäst
i familjen, inget snack"
Anna Friberg

Ferry Svan, 20, son till skidlegendaren Gunde Svan, är en av världens mest lovande utövare inom timbersporten.

Och i lördags kom den största framgången i karriären hittills när Svan tog guld på JVM i Hamburg.

– Det har fortfarande inte riktigt sjunkit in, jag är oerhört glad över guldet, säger Ferry Svan som under måndagen mellanlandade i Stockholm innan det blir hemfärd till Vansbro under morgondagen.

I kväll firades Tre Kronor på Sergels torg för guldsuccén i hockey-VM.

Något liknande firande fick inte Ferry Svan, men han var nöjd ändå.

– Haha, nej riktigt så stort är det väl inte. Men jag vet att bageriet hemma i Vansbro har gjort en specialbakelse som en hyllning till mig och Tre Kronor. Så för dem är vi tydligen lika stora, säger Ferry Svan.

När Ferry Svan tog hem guldet i Hamburg i lördags fanns pappa Gunde, mamma Marie och flickvännen Ida Tallskog på plats.

– Det kändes oerhört fint att ha dem där, det var ett stort stöd för mig, säger Ferry Svan och berättar att pappa Gunde Svan, som har stor erfarenhet av stå överst på prispallen, var väldigt glad.

– Han var nog lite överraskad över att det gick så bra för mig, men pappa var väldigt stolt över mig.

Timbersport är dock inte skidlegendaren Gunde Svans starkaste gren.

– Han har testat handsågen ett par gånger, men det gick så där. Jag är bäst i familjen, inget snack om det, säger Ferry Svan som nu hoppas ta klivet upp på seniornivå.

– Man får bara tävla i JVM en gång, sedan har man förbrukat sin plats. Nu får jag satsa på senior-VM i stället. Jag har bara satsat helhjärtat på timbersport i ett år och känner att jag fortfarande kan utvecklas och bli mycket bättre.

För sin seger i JVM fick Ferry Svan 10 000 kronor och 20-åringen hoppas att framgången också öppnar upp för nya sponsorer.

– Jag har visat att jag tränar hårt och att det lönar sig, så förhoppningsvis blir det enklare nu.
