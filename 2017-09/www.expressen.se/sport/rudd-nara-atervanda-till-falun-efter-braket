Rudd nära återvända till Falun efter bråket
Anders Borgström

Det har gått över tre år sedan Alexander Rudd-gate inträffade.

I november 2013 avslöjade SportExpressen Storvretas intresse för Faluns dåvarande förstecenter.

Inför slutspelet i februari 2014 bekräftade klubbarna att Alexander Rudd var klar för Storvreta, vilket fick följden att Falun rasade mot Rudd i media och stoppade stjärnan från spel resten av säsongen.

Han fick se finalen mellan just Falun och Storvreta från sidan.

– Det var mitt första kontrakt jag skulle skriva och det blev inte bra från någon sida. Det var inte bara mitt fel. Jag fick påtryckningar från två stora klubbar. Det var många som var besvikna i Falun, men det släppte fort. Jag har haft en bra dialog sedan dess, säger Alexander Rudd.

Den senaste tiden ska det ha varit mer än bara snack.

Treårskontraktet med Storvreta går ut vid månadsskiftet, och enligt flera samstämmiga uppgifter till SportExpressen ska 24-åringen nu vara nära en flytt tillbaka till Falun.

– Jag är inte klar, jag har inte skrivit på något papper. Det snackades redan innan slutspelet om att jag var klar, men det var falska rykten. Jag gör inte samma tabbe igen, säger Alexander Rudd som dock bekräftar diskussioner med Falun.

– Falun har varit på mig mycket. De har nästan hört av sig varje dag sedan jag stack så jag har pratat med dem. Jag känner nästan hela organisationen och har många vänner i laget, säger Alexander Rudd.

Men det kan bli klart med Falun framöver?

– Det är ett av alternativen. Jag ska prata med Storvreta också, men Falun är med i bilden.

Filip Nordkvist, Faluns ordförande, dementerar att något är vara på gång.

– Det är inte nära på något sätt. Det är mer än jag vet i så fall, men jag har högst tillfälligt med i sportgruppen nu.

– Men Alexander Rudd är en fantastisk spelare som hade fantastiska år hos oss. Vi kommer prata med honom om han ser Falun som en intressant klubb. Det är mycket som ska stämma för att det ska bli aktuellt.

Alexander Rudd erkänner att telefonen har gått varm den senaste tiden med tanke på det utgående kontraktet.

– Ja, det finns en del att fundera på men jag har sållat bort mycket. Det är inte jättemånga klubbar kvar, säger han.

Hur sållar du bort?

– Jag spelar för att vinna titlar, det är det som driver mig. Jag spelar inte för att klara mig kvar i superligan. Jag kommer tillhöra en toppklubb.

Hur kommer det sig att du inte bara kör vidare i Storvreta som är en toppklubb sedan många år tillbaka?

– Det kan absolut bli så att jag skriver på ett nytt kontrakt. Vi diskuterade en förlängning inför säsongen men så blev jag skadad och då la vi det på is.

Det har varit visst surr om att du inte trivts helt och hållet?

– Jag trivs bra. Det har varit ett tungt år för mig helt enkelt så jag har känt mig låg, men det är inte på grund av Storvreta.

Ett tungt år är ingen överdrift.

* I slutspelet i fjol blev han revbensskadad. Han spelade hårt tejpad och fullproppad med morfin och kunde knappt stå upp efter SM-guldet i Tele 2 arena.

* I maj fick han en hjärnskakning under en landslagssamling.

* Tillbaka för en ny säsong med Storvreta slog han upp sin revbensskada.

* Veckan innan VM i december fick han ny hjärnskakning och missade VM och tre månader av superligasäsongen. Tankar fanns på att ge upp karriären.

Alexander Rudd gjorde comeback just före slutspelet. Nu upplever han sin tillvaro som behaglig.

– Skallen känns bra och huvudvärken är borta. Det är svårt att beskriva känslan efter konstant huvudvärk i tre veckor, men det är klart att det är en lättnad nu.

Innebandyn känns nästan roligare än någonsin för 24-åringen med IBK Alba som moderklubb.

– Jag har aldrig varit så laddad som jag är nu. Jag skulle kunna dra i gång försäsongen nu och det är första gången jag känner så. Förhoppningsvis är det slut på hjärnskakningar, annars skulle jag inte spelat vidare. Jag vill bygga upp min kropp nu och vara där jag ska vara.

Och när blir det klart med klubb för nästa säsong?

– Jag vill ha det klart snart, men det är ingen panik. Jag tror det blir inom de närmaste veckorna. Det vore bra för alla.
