Hockeyprofilens gest för cancersjuka Noelia
Sebastian Mattsson

I augusti 2015 insjuknade Noelia Ölander i cancer. Läkarna hittade en ovanlig och stor tumör i flickans hjärna. Sedan dess har Noelia genomgått fyra hjärnoperationer, 32 omgångar strålningsbehandling och dubbla stamcellstransplantationer. Men sjukdomsförloppet har sett fortsatt mörkt ut.

I början av 2017 kunde läkarna konstatera att cellgifterna inte bet längre. Noelia har bara några få månader kvar. Och nu, när det inte finns några behandlingsalternativ kvar, har Noelias föräldrar Marcus Ölander och Charlotte Thygesen i stället koncentrerat sig på att deras dotters sista tid i livet ska bli så lustfylld som möjligt.

Det är där Mikael Fahlander, före detta starke man i Örebro hockey, kommer in i bilden. Han blev varse om ett Facebook-inlägg skrivet av en kvinna vid namn Melody Berg. Där har Berg, efter att ha varit i kontakt med Marcus och Charlotte, publicerat en lista på saker som Noelia vill göra. Listan rymmer aktiviteter som hästridning, åka grävmaskin, besök på Liseberg och en tur på en motorcykel.

Nu ska allt detta bli av – tack vare Fahlander.

"Så otroligt sorgligt. Har mailat dig, klart hon ska göra allt det, jag fixar kostnaderna. Kontakta mig!", skrev Fahlander på Twitter.

Pappa Marcus Ölander är förbluffad över Fahlanders generositet.

– Det var helt otroligt, att någon bara kan höra av sig på det sättet. Man blir tagen, kan man säga. Så jag har mailat honom och frågat hur vi ska gå till väga, säger Marcus.

Fahlander stötte på insamlingen av en slump.

–  Det var en bekants bekant som hade gillat en status. Sedan läste jag om det och reagerade på att det var så fruktansvärt sorgligt. Jag har ju själv barn, säger Fahlander.

– De har kämpat så. Flera gånger i rad har cancern försvunnit och kommit igen. Jag fattar inte hur de orkar med det. Jag hade brutit ihop. Något måste man göra. Speciellt efter fredagen också. Jag var inne på Åhléns när det brakade ihop. Det var jävligt nära. Jag hade skänkt pengarna även om det inte hade hänt, men man var väl extra känslig.

Marcus beskriver hur många har engagerat sig i Noelias öde och erbjudit att hjälpa till att förverkliga hennes drömmar.

– Vi har även fått hjälp av en Facebook-grupp, Ellas Hjältar, som lovat att vi ska få åka till Disney Land i Paris. Det är jättefint. Det gör att man inte bara tänker på hur sorgligt det här är.

Hur har era samtal med Noelia låtit?

– Vi har inte sagt något speciellt om just döden. Vi har varit på barn-hospice med henne, på typ studiebesök. Det är sista anhalten för svårt sjuka. En plats där man kan få somna in. Då sa vi: “Om din cancer kommer tillbaka, då kan du få komma hit istället, så slipper du åka till sjukhuset”, med glad röst. “Ja, roligt”, svarade hon. Allting blir efter hur man som förälder applicerar det som händer på barnet. Noelia pratar om sin cancer på förskolan som om det vore en jobbig förkylning. Hon säger: “Jag ska bara operera bort några knölar, sedan kommer jag tillbaka”. Hon är störtrolig.



För att ge en gåva till Noelias insamling via Swish, gör en betalning på valfritt belopp till telefonnummer: 076-375 43 93. Namnet på mottagaren skall vara Marcus Ölander. Vill du istället göra en banköverföring så görs det till: Nordea Personkonto, kontonummer: 3300-8209260150. Man kan också besöka Noelias hemsida.
