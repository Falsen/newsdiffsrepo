Mullsjös bedrift: Två mål - på en utvisning
Anders Borgström

Det blev kaos fem minuter in på andra perioden i Solnahallen.

Kasper Hedlund hade just slagit in 3-1 till Mullsjö - i spel fyra mot tre.

Daniel Gidske och Alex Kjellbris hade först visats ut efter en privat uppgörelse innan Rickie Hyvärinen hamnade på botbänken.

Efter målet ville hela AIK att Hyvärinen skulle få spela igen och domarparet Thomas Andersson och Rickard Wissman hamnade mitt bland upprörda spelare.

Rickie Hyvärinen fick - trots protesterna - sitta kvar. Alex Kjellbris fick komma in - och bara två sekunder senare var Daniel Gidskes två minuter över. Nytt numerärt överläge för Mullsjö att vänta.

- Domarna gör helt rätt. Enligt regelboken står det att om ett lag har fler än två utvisningsminuter avbryts de i den följd de utdömts, säger Reine Sjödin, ansvarig coach för herrdomarna i superligan, som såg händelsen på plats.

Det dröjde inte länge innan Mullsjö rullade upp AIK:s försvar med en man mer och Isaac Rosén kunde sätta 4-1 i nästan öppet mål.

Facit: Två powermål - på 19 sekunder.

- Ja, men domarna följer regelboken. Sedan kan man diskutera om det är rätt eller fel enligt spelets regler och allt sånt där. Det kanske är något man behöver se över, säger Reine Sjödin.

- Det har funnits dubbelutvisning förut, men det har tagits bort för många år sedan. Man kvittar aldrig någon utvisning inom innebandyn.

AIK:s spelare var märkbart irriterade på domslutet. Tränaren Mikael Karlberg var mest besviken på att laget tappade fokus. Hans assisterande Maimon Abdallah plockade upp mobilen direkt i båset för att jaga information om regeln.

- Det var två avgörande mål och vi fokuserar för mycket på regelboken. Det är onödigt att bry sig för mycket om reglerna. Domarna får betalt för att döma, men det är många i vårt lag som ska agera extradomare, säger Mikael Karlberg.

Vad är din åsikt om regeln?

- Jag har ingen tanke kring regeln. Jag bryr mig inte, domarna har koll.

Mikael Karlbergs kollega i Mullsjö, Mikael Hill:

- Det är lite märkligt, men vi hade koll på reglerna eftersom vår materialare Gustav Jarlegren är domare. Så jag var lugn. Vi fick ju de målen på kudden att vila på. Sedan knäckte vi dem med vårt 5-1-mål med bara sekunder kvar av perioden.

Reine Sjödin har aldrig varit med om en liknande situation själv och erkänner att han inte var hundra procent säker på hur situationen skulle dömas.

- Innebandyn har sjukt mycket regler. Sådana här saker händer väldigt, väldigt sällan. Jag var lite osäker, men jag kände till 95 procent att så här är det. Det är första gången jag är på en match där det blir så turbulent av det.

Pratade du något med domarna i pausen?

- Jag var inne och frågade dem och de sa att de var helt säkra, och det känns skönt att veta att domarna är helt hundra att de har gjort rätt. Det gläder mig.

Tror du att det här är en regel som kan komma att ändras?

- Det är upp till föreningarna själva om det blir en motion för en regeländring. Det kan man absolut ta upp och titta på.

Mullsjö vann matchen med 8-3 och AIK-målvakten Patrik Åman kallade efteråt Mullsjö för "bönder som beter sig som svin".
