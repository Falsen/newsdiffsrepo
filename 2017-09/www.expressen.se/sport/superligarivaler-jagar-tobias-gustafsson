Superligarivaler jagar Tobias Gustafsson
Anders Borgström

Tobias Gustafsson har vuxit fram till en av innebandy-Sveriges främsta backar.

Bara 24 år gammal är han så klart intressant för flera klubbar, precis som i fjol då Storvreta var väldigt intresserade.

Då skrämde Linköpings prislapp på runt 500 000 kronor i väg Uppsala-klubben.

Sedan dess har Tobias Gustafsson gjort en ny stark säsong i Linköping med totalt 35 poäng.

Och återigen är han ett hett villebråd under silly season, trots att han har ett år kvar på kontraktet.

Enligt uppgifter till SportExpressen ska Tobias Gustafsson själv vara sugen på en flytt. Flickvännen är knuten till Uppsala med studier, så det är inte oväntat att både Storvreta och Sirius är intresserade av den 24-årige backen.

Sirius ska vara hetast på Tobias Gustafsson, medan Storvreta för tillfället avvaktar sedan de i förra veckan plockat in Filip Stenmark från Warberg.

- "Tobbe" har skrivit på ett treårsavtal där han har ett år kvar på kontraktet. Vi har hjälpt både honom och hans tjej extremt mycket för att de ska få till en bra livssituation här i Linköping. Vi har även hjälpt honom med saker som inte ens står med i hans kontrakt. Jag utgår från att han är så professionell att han respekterar sitt kontrakt, säger Linköpings manager Johan Astbrant.

Samtliga intresserade klubbar har, enligt uppgift, ryggat tillbaka något av prislappen.

Den är dock inte riktigt lika hög som i fjol, vilket även Johan Astbrant bekräftar utan att gå in på några summor.

Är han dyr?

- Du borde prata med Falun vad de vill ha för Emil Johansson så lovar jag att "Tobbe" är billig jämfört med vad han är värd.

Även Falun har tidigare ryktats vara intresserade av landslagsbacken då flickvännen är från Dalarna, men sportchefen Patrik Bäck dementerar att de nu försöker få till en övergång.

- Jag tror ingen klubb är intresserade av att slänga upp så mycket när elitlicensen närmar sig.

Johan Astbrant:

- Vi har inte fått något bud på honom och får vi inte det innan veckans slut så förväntar jag mig ha honom på plats som alla andra när vi drar i gång igen.

Tobias Gustafsson finns med i den svenska landslagstrupp som i dag samlas för att spela Euro Floorball Tour i Åbo.
