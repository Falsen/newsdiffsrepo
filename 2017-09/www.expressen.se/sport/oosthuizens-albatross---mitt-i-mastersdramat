Oosthuizens albatross - mitt i mastersdramat
Ludvig Holmberg

Det var upplagt för ett drama under den sista dagen av US Masters.

Och Louis Oosthuizen spetsade till det hela direkt – med ett slag som går rakt in i historieböckerna.

På hål två (par fem) plockade han fram magin.

29-åringen från Sydafrika slog ut bra. Med sitt andra slag chockade han sen publiken.

Bollen landade på green. Där började den sen sin långa resa – hela vägen ner i hål.

Tre under par – en albatross.

Experten Daniel Bäck i SVT var tagen.

– Det är helt otroligt. Helt otroligt!, säger Bäck.

– Han startar nästan mitt mellan bunkrarna och slår en liten högerskruv på den. Han landar högt upp, sen tar greenen ner bollen mot hålet – sen rätt i hål.

– Häftigt. Det här är ovanligt...

Senast någon satte en albatross i US Masters var 1994. Jeff Maggert var den som höll i klubban.

Innan dess hade bara två andra lyckats med bedriften: Gene Sarazen (1935) och Bruce Devlin (1967).

Oosthuizen njöt efteråt och gjorde high-five med sin caddie Wynand Stander.

– Han ser hyfsat nöjd ut, säger Daniel Bäck i SVT.

Och konkurrenterna utmed banan fick direkt reda på att någonting speciellt hade inträffat.

– Publiken skriker mycket på den här banan och hålen ligger relativt nära varandra, så alla vet om att det har hänt någonting, säger Bäck.
