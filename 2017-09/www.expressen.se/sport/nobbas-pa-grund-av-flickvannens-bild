Nobbas – på grund
av flickvännens bild
Petter Landén

Colin Kaepernick var i många år stor stjärna i San Francisco 49:ers och ett känt ansikte i NFL.

Under fjolårssäsongen blev han mer omtalad än någonsin förut, men inte för sina insatser på planen. Detta eftersom han satte sig på knä under nationalsången för att uppmärksamma rörelsen "Black lives matter" som kämpade för afro-amerikaners rättigheter i USA.

Många kopierade Kaepernick, men quarterbacken fick även hård kritik.

Nu är han klubblös och många menar att hans politiska aktioner ligger till grund att ingen klubb vill ha honom. Nyligen så kopplades han ihop med Baltimore Ravens och då gick klubbikonen Ray Lewis ut i media och sa att Kaepernick borde vara mer restriktiv med sin "politiska aktivism".

Kort därefter så twittrade Kaepernicks flickvän Nessa Diab ut en bild där Lewis kramar Ravens ägare Steve Bisciotti tillsammans med en bild från filmen "Django Unchained" där Samuel L. Jackson kramar Leonardo Di Caprio.

Jacksons karaktär i filmen är en slav som i den här scenen kramar sin slavägare (Di Caprio). Diab menar att det är något liknande Lewis gör med sina kommentarer gällande Kaepernick.

Enligt Lewis är den bilden den enda anledningen till att Ravens inte tog in Kaepernick. Lewis kallar Diabs bild för rasistisk och säger att samtidigt som hon la ut bilden så pågick förhandlingar.

– Om hon inte hade lagt ut den så hade vi flugit in honom till Baltimore, säger Lewis enligt Washington Post.
