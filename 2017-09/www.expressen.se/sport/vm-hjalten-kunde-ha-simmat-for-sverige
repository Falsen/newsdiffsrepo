VM-hjälten kunde ha simmat för Sverige
Pontus Weinemo

Sophie Hansson har simmat hem två silver på junior-VM.

Ett på 50 meter bröstsim, och ett på den dubbla distansen.

En svensk simstjärna är född.

Men framför henne är det ständigt samma rygg.

En rygg som tillhör turkiskan Viktoria Zeynep Günes.

Hon har krossat allt på junior-VM.

17-åringen vann fyra guld. På fyra försök. Och tiderna letar sig högt upp på årsbästalistorna – för seniorer.

Hennes tid på 200 meter bröstsim hade räckt till VM-guld i Kazan.

Det är dessutom den fjärde snabbaste tiden någonsin.

Och faktum är att hon hade kunnat simma för Sverige.

•••

– När ryssarna kom var vi i Yalta, på Krimhalvön, säger Viktoria Zeynep Günes.

– Vi fick åka till Poltova direkt för att packa våra tillhörigheter. Sen flydde vi via Kiev till Istanbul.

Det var 2013.

Familjen Solnceva tvingades fly från sitt hem i Ukraina, till den turkiska storstaden. Och sedan dess har de stannat där.

Enda skillnaden är att de nu bytt efternamn till Günes, och i hemlighet har familjen bytt nationalitet.

Viktoria var då 15 år gammal.

När kriget kom fick hon lämna allt och alla.

Eller allt utom simningen.

Att ta sig meter för meter i en bassäng kan man även göra i Turkiet.

– Vi fick reda på att ryssarna hade attackerat bassängen där jag brukade simma. Så vi var lyckliga att vi hade tagit oss dit vi tog oss, säger Viktoria Zeynep Günes.

När familjen flydde de ryska trupperna blickade de åt olika håll. Åt Ryssland, åt Egypten och ... åt Sverige.

Det var de länderna som var alternativen.

Det var där de skulle söka efter nytt medborgarskap.

– Ryssland är fienden, så dit kunde vi inte åka. Egypten passar helt enkelt inte. Och Sverige är för kallt.

– Men Istanbul är väldigt vackert, säger 17-åringen.

•••

Redan nästa år, i Rio de Janeiro, kommer Viktoria Zeynep Günes med all sannolikhet slåss om de ädlaste valörerna på OS.

I stället för att göra det som Viktoria Solnceva, under ukrainsk flagg, gör hon det som Viktoria Zeynep Günes, under turkisk flagg.

En nationalitet hennes familj tagit under största hemlighet, för att inte det förra hemlandet skulle upptäcka att de sökt nytt medborgarskap.

Hon är inte den första ukrainskan som flyttar till Turkiet.

Den otomanska sultanen Süleyman tog sin fru, Hürrem, från just Ukraina.

Hon är den kändaste ukrainskan i Turkiet.

Men inte länge till.

– Jag ska bli den nya Hürrem. Jag ska bli den kändaste ukrainskan i Turkiet.
