Missar Finnkampen –
efter gravidbeskedet
Ludvig Holmberg

Redan sen tidigare stod det klart att namn som Lovisa Lindh, Sarah Lahti, Angelica Bengtsson och Armand Duplantis skulle missa Finnkampen som avgörs på Stockholms Stadion i helgen.

Nu kommer nya återbud.

Förbundskapten Karin Torneklint avslöjar för SportExpressen att landslaget kommer att behöva klara sig utan häcklöparen Anton Levin, kulstötaren Niklas Arrhenius, spjutkastaren Isak Oskarsson och sprintern Emil von Barth.

Levin skadade sig rejält i samband med målgången när han sprang hem SM-guldet på 110 meter häck i helgen. Han blödde och hade skrapsår över armarna.

Trots det såg han ut att kunna springa Finnkampen – men nu kommer alltså nya besked.

– Han kan inte springa på grund av sin skada, säger Torneklint.

– Där blir ersättaren Petter Gustafsson, som var fyra på SM i helgen.

Isak Oskarsson och Emil von Barth har lämnat återbud för att de känner sig slitna från SM. De ersätts av Sebastian Thörngren och Nil de Oliveira.

Niklas Arrhenius missar Finnkampen i helgen efter ett oväntat besked från USA, där han bor och har sin familj.

– Hans fru är gravid och de tror att hon kan få barn när som helst, tidigare än väntat. Så han tog första bästa flyg hem till USA, säger Karin Torneklint.

– Där tog vi in Mats Olsson som ersättare.

Hur kommer det att gå i helgen?

– Jag hoppas att vi vinner både på dam- och herrsidan. På damsidan ser det väldigt bra ut för vår del, men det kommer nog att bli jämnt på herrsidan. Det kan bli en riktigt spännande helg.
