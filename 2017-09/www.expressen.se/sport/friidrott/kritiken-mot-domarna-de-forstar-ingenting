Kritiken mot domarna:
"De förstår ingenting"
Ludvig Holmberg

Andreas Almgren, Andreas Kramer och Elmar Engholm var först i mål i 1 500-metersloppet på Finnkampen och alla trodde att Sverige hade säkrat en trippel. Men efter målgång kom beskedet som förvånade många.

Både Elmar Engholm och finländaren Samu Mikkonen hade diskvalificerats.

Anledningen: Obstruktion.

Engholm var rejält irriterad direkt efteråt och fick stöd av förbundskapten Karin Torneklint, som också lämnade in en protest mot diskningen.

– Det där stör mig, jag tycker den är felaktig, förklarade Torneklint.

– Och det här påverkar ju lite, eftersom vi förlorar fler poäng än Finland på diskningarna.

Sent i går kväll kom dock beskedet att protesten hade slagits ner, diskningarna stod kvar.

Elmar Engholm är besviken.

– Jag kan bara säga så här: Jag sa till en journalist efteråt att det kanske ska vara en diskning i ett ungdomslopp, men efter att ha sett bilderna så ändrar jag mig. Det ska inte vara diskning i något lopp.

Det enda han ser på bilderna är en knuff från Samu Mikkonen. Och det hör till 1 500 meter, menar Engholm.

– Finnkampen ska vara kamp, det ska vara känslor. Jag kan bara beklaga att bandomarna inte förstår vilken typ av lopp det är. Om de ska diska på grund av det där, då kan vi lika gärna springa på skilda banor hela loppet.

Han fortsätter:

– Jag skakade hand med finländaren efteråt och vi sa bara att det är en del i ett sånt här lopp, och vi skrattade. Kan också tillägga att de finska tränarna sa att det inte skulle ha varit en diskning.

Ställningen i Finnkampen efter första dagen? Sverige leder på herrsidan med 125-118 och på damsidan med 98,5-84,5.
