Sanna Kallur rasande –
efter att ha sett tavlan
Mattias Tengblad

Friidrottsprofilen Sanna Kallur valde i vintras att avsluta sin långa karriär.

– Jag tror jag börjar gråta, det är känslosamt men nu får det vara slut, sa hon i februari då beskedet kom.

Men kärleken till sporten är inte över för det.

I somras stod det klart att Discovery värvat 36-åringen och blir en av tv-koncernens tyngsta profiler när OS avgörs i Tokyo om tre år. Men redan i augusti gjorde hon debut i Eurosport som expert under kanalens sändningar från friidrotts-VM i London.

Under tisdagen lade profilen ut en bild på Instagram som har fått stor uppmärksamhet.

Sanna Kallur hade sett fram emot en mysig tur med en taxibåt, men fick upplevelsen förstörd, dels av personal, dels av den tavla som mötte henne då hon klev ombord på båten.

I bildtexten skriver hon:

"Mysigt att åka taxibåt tänkte jag. Sen ringde jag och berättade att vi troligtvis skulle bli tio minuter sena till hamnen. Blev då uppläxad på ett helt hejdlöst sätt av båtmannen (det bättrade inte på min telefonskräck om man säger så). Väl ombord möttes vi av den här tavlan. Så otroligt sunkig kvinnosyn. Men kanske inte oväntat efter bemötandet i luren".

På bilden syns den tavla som mötte henne då hon klev ombord. Där "förklaras" det varför man benämner båtar som "hon":

"Därför kallas hon "hon"! Nu har vi hittat svar på frågan varför man säger "hon" om båtar. Måste styras av en man. I ett obevakat ögonblick tar hon makten. Tål ej överbelastning. Kan inte riggas utan en mans hjälp. Byter namn när hon byter ägare. Kostar mer i underhåll än vad ägaren tänkt sig. Kan dra med sig en man i djupet. Måste spacklas och målas innan hon ska ut. Blir med åren gisten, besvärlig och svårhanterlig".
