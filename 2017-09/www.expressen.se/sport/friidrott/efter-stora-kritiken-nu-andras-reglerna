Efter stora kritiken -
nu agerar arrangören
Ludvig Holmberg

Daniel Ståhl förlorade VM-guldet med två centimeters marginal i London.

Efteråt riktade Eurosports kommentator Jonas Karlsson skarp kritik mot mätningen inom diskusen, som enligt honom hade varit minst sagt bristfällig under flera års tid.

Ståhl själv höll med Karlsson. I en intervju med Dagens Nyheter berättade diskusbjässen att hans pappa granskat tv-bilderna från VM-finalen och kommit fram till att hans längsta kast mättes fel – det var egentligen längre än 69,19.

– Jag följer bara reglerna och så kastar jag så långt jag kan. Men det är klart att det är tråkigt i efterhand, förklarade Ståhl som tyckte att funktionärerna borde stått närmare 70-meterslinjen när han kastade.

Under söndagen ska Daniel Ståhl kasta diskus igen. Den här gången för Sverige i Finnkampen på Stockholms Stadion.

Och arrangören har agerat för att mätningen ska bli bättre än vad den var i London.

– Vi har så klart tagit del av diskussionen som varit och vi har också pratat om det här internt, säger tävlingschefen Andreas Thornell.

– Vi kommer att försöka ha både kunniga och förhållandevis välrörliga personer ute för att mäta diskusen.

Välrörliga?

– Ja, förhoppningsvis är det inte de äldsta funktionärerna som står vid nedslaget. Vi har försökt hitta personer som både kan förutse var diskusen ska landa, som också kan ta sig till nedslagsmärket snabbt.

Samtidigt vågar Anderas Thornell inte lova någonting.

– Vi har diskuterat det här och vi ska göra det så bra vi kan, men sen vet man aldrig hur det blir. Jag kan inte säga att det kommer bi på centimetern exakt – men det är målsättningen.
