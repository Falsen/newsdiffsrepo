”Väldigt ledsamt –
kan inte bli värre”
Ludvig Holmberg

Kvalet på Olympiastadion i London utvecklades till rena mardrömmen för Khaddi Sagnia.

När SportExpressen träffar henne två veckor senare, inför Finnkampen som avgörs i helgen, är hon fortfarande frustrerad.

– Det har varit känslosamt, faktiskt, säger Sagnia.

– Det har tagit några dagar för mig att ladda om efter London. Det var väldigt mycket att fundera på.

23-åringen inledde kvalet med två övertramp. Det tredje och sista hoppet var godkänt – men fem centimeter ifrån kvalgränsen.

Khaddi Sagnia missade finalen och alla som såg henne efter tävlingen förstod hur stor besvikelsen var.

– Självklart jag var ledsen. Det var ledsamt, väldigt ledsamt. Jag ville så gärna ta mig till final. Det kändes ju så bra, men tyvärr fick inte ut det…

– Jag började med två övertramp. Det kan inte bli värre än så.

Delar av hennes familj bor i London och efter kvalmissen valde hon att stanna kvar i VM-staden. Med hjälp av familjen lyckades hon resa sig igen och börja blicka framåt.

– Det var en väldigt bra tid. Där lyckades jag ladda om.

Förra helgen var hon tillbaka på banan igen och vann SM-guld i Helsingborg med 4,47 – vilket ironiskt nog var kvalgränsen på VM.

På Finnkampen hoppas hon kunna göra nya långa hopp och vinna mot finskorna.

– Det är bara att ge allt och ha kul! Nu hoppas jag få ut allting som jag faktiskt känner att jag har i kroppen, säger Khaddi Sagnia med ett leende..

– Sen, när vi har tävlat färdigt, då ska vi heja på de andra. Sverige ska vinna Finnkampen.



LÄS ÄVEN: Missar Finnkampen – efter gravidbeskedet
