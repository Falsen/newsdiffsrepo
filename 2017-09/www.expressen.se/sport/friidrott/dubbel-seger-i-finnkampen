Dubbel svensksuccé
– vann Finnkampen
Carl-Fredrik Eriksson

Efter en intensiv lördag hade Sverige satt sig i en gynnsam position både på herr- och damsidan.

Och under söndagen tog båda lagen pall för pressen och tog hem Finnkampen 2017.

Ida Storm putsade så när sitt eget svenska rekord i diskus när hennes jättekast mätte 71,26 meter.

– Man kan inte vara annat än glad, säger hon till SVT Sport.

Segersiffrorna på damsidan skrevs till 232,5–177,5 vilket är den största segermarginalen någonsin.

På herrsidan fick Elmar Engholm sin revansch efter att i går ha blivit diskad i det avslutande 1 500 meter.

Beslutet möttes av ilska men svensken slog tillbaka på bästa sätt och vann herrarnas 5 000 meter.

På 200 meter blev det dubbelt svenskt när Tom Kling Baptiste vann före talangen Henrik Larsson.

Herrarna vann med 218–188.

Den svenska dubbelsegern innebär att det nu är utjämnat i antalet landskampssegrar till 69-69.

Daniel Ståhl tog hem herrarnas diskus efter att ha kommit direkt från en svag Diamond League-tävling i Bryssel.

– Jag var lite förbannad och revanschsugen efter Bryssel, säger han om vinnarkastet.

Efter att segern var säkrad kastades Ståhl ner i vattengraven.

– Det var fyra kastare, säger han om kuppen men tillägger att han inte är rädd för att bli sjuk:

– Nu har man semester, nu får man vara förkyld och sjuk. Det har varit en lång säsong med mycket fokus på VM. Nu är kroppen rätt mör.

En av kuppmakarna var Simon Pettersson.

– Jag vet inte varför vi gjorde det, men han såg ut att vara sugen på att bada, säger han.
