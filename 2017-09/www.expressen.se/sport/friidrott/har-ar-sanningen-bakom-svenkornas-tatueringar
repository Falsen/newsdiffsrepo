Här är sanningen bakom
svenskornas tatueringar
Ludvig Holmberg

Michel Tornéus, Meraf Bahta, Andreas Kramer och Andreas Almgren var några av Sveriges toppnamn som visade upp sig under den första dagen av Finnkampen på Stockholms Stadion.

Men vi fick också se en glimt av framtidens stjärnor.

Ungdomsfinnkampen avgörs i helgen, parallellt med Finnkampen, och en av deras grenar hade placerats mitt under seniortävlingarna: Den korta stafetten.

De svenska killarna åkte på en knapp förlust medan de svenska tjejerna kunde vinna enkelt, efter att finländskorna växlat bort sig.

Men en sak som förbryllade var deras tatueringar. Flera av de svenska talangerna – som var födda 2000 och 2001 – hade OS-ringarna på sina överarmar.

Tilde Johansson, 16, skrattar när vi frågar henne om saken.

– Haha, det är lite kul…

Hon visar upp armen och det syns då tydligt att det är en klassisk ”gnuggis”. Landslagsledaren Rafael Askros hade beställt dem inför ungdoms-OS i slutet av juli, berättar hon.

Men de kom fram för sent.

– Det blev en liten miss, så tatueringarna kom en vecka för sent. Men då tänkte vi att vi kunde ha dem på Finnkampen i stället. Så vi som var med i ungdoms-OS har såna här nu, säger Tilde Johansson och flinar.

Hon har redan ett personligt rekord på 6,50 i längdhopp (!) och var en av dem som fick med sig medalj hem från ungdoms-OS. Ett brons blev det.

I övrig tog Gaël de Coninck (800 meter) och Johan Claesson (400 meter häck) silver, medan Carl af Forselles (höjdhopp) och Alva Sundin (stavhopp) knep varsin bronsmedalj.
