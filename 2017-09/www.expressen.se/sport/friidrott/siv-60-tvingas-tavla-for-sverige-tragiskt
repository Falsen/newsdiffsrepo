Siv, 60, tvingas tävla
för Sverige: "Tragiskt"
Ludvig Holmberg

Siw Karlström är på ett strålande humör när SportExpressen når henne med mindre än 24 timmar till start i Finnkampen.

Hon tycker det är väldigt roligt att fortfarande vara med att tävla för Sveriges landslag.

Men det är också problematiskt, av flera anledningar.

Till att börja med har den 60-åriga krutgumman, som tre gånger om vunnit VM-guld i gång, ett fysiskt problem.

– När man börjar bli äldre så förändras man anatomiskt, förklarar Siv Karlström.

– Även fast jag sträcker ut mina ben fullständigt så är det en del domare som tycker att de är böjda. De är lite krumma. Och då riskerar jag att bli diskad, eftersom benen ska vara sträckta vid fotisättningen.

– Men mitt ben är sträckt, även om det kanske inte är rakt.

Kan du prata med domarna om det inför start?

– Nja, men de borde ju se det. De borde de att jag sträcker så mycket jag kan. Vi får se, det är bara hoppas att jag har domarna med mig.

Tekniken är alltså ett frågetecken, men den fysiska formen är i alla fall bra.

– Ja, fysiskt är det inga större fel, säger Karlström som alltså är 44 år äldre än släggkastaren Ragnar Carlsson, som är yngst i Sveriges trupp till Finnkampen.

– Jag har inte tränat så mycket, men formen är rätt okej. Jag borde inte bli sist i det svenska laget i alla fall och då finns det ju ingen som kan ersätta mig egentligen. Tyvärr.

Ja, här kommer vi in på det andra problemet.

Nivån på damerna inom svensk gång är oroväckande låg. Siv Karlström, som till vardags är förbundskapten i gånglandslaget, har näst bäst årsbästa i Sverige. Bara Monica Svensson är bättre.

Sveriges tredje gångare på start, 24-åriga Helena Sandmer, är inte i närheten av Karlströms tider.

– Ingen ska förringa min prestation, men det är tragiskt. Det är riktigt tragiskt att jag ska kunna platsa. Det tycker jag själv, det är fruktansvärt.

Hon fortsätter:

– Vi skulle verkligen behöva förstärkning, vi skulle behöva få ett uppsving. Får vi någon i rampljuset så kommer vi troligtvis få en återväxt igen.

Det är inte så många unga tjejer som försöker i dag?

– Nej, tyvärr. Men jag ska börja träna ett par yngre tjejer nu. Vi får se hur det går, de kanske kan få med sig ett par till och så blir det ringar på vattnet.

– Annars får vi hoppas att det är några friidrottare eller skidåkare som helt enkelt är intresserade av att hoppa över. Har de konditionen så är det bara tekniken som måste tränas in.

Hur svårt är det?

– Man behöver nästan ett års nötning för att vara säker tekniskt. Men man kan börja tävla redan efter ett halvår, om man har med sig fysiken. Men det är lite speciellt, man blir inte gångare på en kafferast.

Klockan 15.00 under lördagen avgörs gångtävlingen i Finnkampen.
