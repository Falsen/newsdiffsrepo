Löparens hyllade svar
efter våldtäktsutspelet
Jonathan Larsson

Det var för två veckor sedan som universitetsprofessorn Laurah Lukin sprang Little Half Marathon i Miami, Florida.

Dagen efter vaknade hon upp av en notifiering på Facebook, där hon blivit taggad i en bild från loppet.

Under bilden fanns en kommentar från en man som fick det att vända sig i magen på henne.

En kvinna hade kommenterat Lukins muskler.

"Titta vilka muskler!", skrev hon, vilket fick en man att lägga sig och komma med ett våldtäktsutspel kring hennes klädsel.

"Det är för att hon inte har några kläder på sig och springer för livet", skrev han innan han lade till:

"Inte undra på att joggare blir våldtagna".

På sin hemsida skrev sedan Laurah Lukin ett blogginlägg, som blivit uppmärksammad i amerikanska medier.

"Direkt började jag rättfärdiga mitt klädval i mitt huvud, och efter ett tag blev jag besviken på att det var min instinktiva känsla", skriver hon och fortsätter.

"Jag var frestad av att skriva ett argt svar tillbaka för att sätta honom på plats. Det hade säkerligen stärkt mitt ego, men förmodligen inte haft någon inverkan på hans åsikter".

Efter ett tag sansade hon sig och började i stället fila på ett mer eftertänksamt svar.

"Som kvinna och mor känner jag att det här beteendet inte kan passera obemärkt förbi. Jag vill inte bara att kommentaren ska bli raderad från Facebook, för det hjälper inte till att förändra den globala synen på att kvinnor kan förhindra våldtäkt genom att klä eller bete sig på ett speciellt sätt. Det är inte mitt ansvar att mina kläder när jag springer eller går till jobbet utifrån att avskräcka frestelsen hos män. INGEN ber om att bli våldtagen. Hur kan dessa idéer fortsätta existera?", skriver Laurah Lukin.

På Facebook hyllas hon nu för sin reaktion.

"Vilken vedervärdig man. Underbart skrivet, Laurah", skriver en kvinna.

"Jävla förlorare. Det är så sorgligt att det finns personer i den här världen som tror att de kan diktera villkoren för hur folk ska klä sig", menar en annan.

En tredje menar att hennes sätt att argumentera är helt rätt.

"Sorgligt nog tvingas vi kvinnor slåss mot den här typen av kommentarer allt för ofta, men ditt sätt att slå tillbaka på med logik och styrka är rätt väg. Så stolt över dig för att du står upp för att kvinnor aldrig ska behöva be om ursäkt eller skämmas för hur vi väljer att klä oss", skriver hon.
