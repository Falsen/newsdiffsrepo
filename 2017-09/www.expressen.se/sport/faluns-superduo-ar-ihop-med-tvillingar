Faluns superduo är ihop med tvillingar
Anders Borgström

När andra redan i april har bommat det enklaste av nyårslöften har Alexander Galante Carlström haft ett 2017 som saknar motstycke.

I mars utsågs han till världens bäste innebandyspelare. En månad senare utsågs han till årets spelare i superligan. Dessförinnan lyckades han slå ett tretton år gammalt målrekord när han gjorde sanslösa 68 mål och vann poängligan med 26 poäng.

- Han har varit sjukt bra. För varje mål han gör, desto mer försöker motståndarna att ta bort honom. Det gör prestationen ännu större, säger Faluns tränare Thomas Brottman.

Alexander Galante Carlströms egen förklaring till den exceptionella målproduktionen:

- Jag har hittat fler sätt att göra mål. Det var nästan bara dragskott ifjol. Nu är det volleymål och direktskott också.

Sedan finns det en Maximilian där hemma också – som trots att han inte är så stor har bidragit enormt till pappas framgång.

- Många blir sämre på idrottsplan när de får barn. Jag tycker bara det var skönt. Man får en distans till innebandyn och behöver inte prata om eller tänka på det när man är hemma. Att kunna släppa det har hjälpt mig mycket i mina matchförberedelser. Sedan är det ju underbart med barn, det var ju det som saknades i livet.

Sambon Hanna Lindgren har ett SM-guld med Rönnby från 2010. Med i laget då fanns tvillingsystern Frida. Hennes sambo? Rasmus Enström, Alexander Galante Carlströms bästa kompis och radarpartner på planen.

Frida och Rasmus fick dessutom barn, lilla Iris, med bara fyra månaders förskjutning.

- Det var inte planerat att det skulle bli samtidigt, säger Galante Carlström.

- Vi är ju tillsammans nästan varje dag. Det blir som en liten familj eftersom systrarna är så tajta också. Det blir att man hänger mycket på fritiden och åker på semestrar ihop, men jag har inget emot det.

- Vi är ungefär som brorsor, en bror från en annan mor, säger Rasmus Enström.

Tröttnar ni aldrig på varandra?

- O, ja. Speciellt så mycket som han snackar. Han kan prata ihjäl en ibland. Han har en attityd att han är störst och bäst och då brukar jag backa undan. På sommaren kan jag bara ta en bira och gå ifrån honom en stund.

- Han vill ha mycket plats. Jag ger honom gärna den, säger Enström.

I dag – i finalen mot Växjö i Globen - är det Alexander Galante Carlström som är Faluns främsta guldvapen.

- Min roll är glasklar: Jag ska göra mål och poäng. Då hjälper jag laget till vinst, säger han.

Maximilian och Iris får följa matchen på tv från spelarhotellet tillsammans med svärmor.

- Men tjejerna är på plats i det rosa havet. Tanken är att vi ska vinna guld och så ska vi fira ihop, säger Rasmus Enström.
