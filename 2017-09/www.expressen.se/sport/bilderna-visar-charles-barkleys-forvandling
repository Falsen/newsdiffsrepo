Bilderna som visar
ikonens förvandling
Albin Julin

Charles Barkley hålls av många som en av de främsta basketspelarna genom tiderna.

54-åringen tillhör en av dem som gjort flest poäng i NBA:s historia, och hålls som en av ligans bästa power forwards på grund av sina goda returförmågor.

Det är också på grund av de senare som han kallas "The Round Mound of Rebound".

Barkley har blivit utsedd till NBA:s mest värdefulle spelare en gång, och tagits ut i all star-laget hela elva gånger.

Efter karriären har basketstjärnan gjort stor succé som expert för amerikanska tv-kanaler.

Barkley har även uppmärksammats för att sin viktpendling, som han flera gånger pratat om.

Första gången Barkley gick upp i vikt var under sitt sista år i Houston Rockets 2000 – enligt honom själv som en protest mot att lönen de kommit överens om var för låg.

– De hade lovat mig 94 miljoner, när jag kom dit var lönen bara på 65 miljoner. De valde att behålla resten själva, har Barkley sagt.

Tio år senare gick han sedan ner i vikt igen när han samarbetade med Viktväktarna – men några år senare hade han gått upp i vikt igen. Och i våras valde han att påtala sin egen hälsa i TNT:s direktsändning från NBA-slutspelet mellan Golden State Warriors och Cleveland Cavaliers.

– Jag skäms över hur fet jag har blivit, jag är inte hälsosam. Jag måste bli hälsosam och börja träna, jag försvinner ett tag nu, sa Barkley.

Nu har NBA-ikonen visat upp resultatet. I veckan gästade han CSN Philly, och tittarna förvånades över åsynen av Barkley – han hade tappat 18 kilo sedan slutspelet i maj.

"Han ser fantastisk ut", skriver sajten news.com.au.

Barkleys förklaring till viktraset? Grönsaker.

– Jag har ätit mer grönsaker den här sommaren än jag gjort de senaste 50 åren. Och de suger, för att vara ärlig. De smakar inte gott, men jag var tvungen att se till det stora sammanhanget och vara hälsosam, säger Barkley.
