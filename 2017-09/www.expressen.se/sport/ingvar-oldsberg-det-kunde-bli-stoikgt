Ingvar Oldsberg: "Det
kunde bli stökigt"
Jonathan Larsson

1972 anställdes Ingvar Oldsberg som frilansare hos Sveriges Television.

Som en av fyra personer rekryterades den då 27-årige göteborgaren till Tipsextras redaktion av Lars-Gunnar Björklund.

– Jag läste på universitetet och jobbade i hamnen och som badvakt då, säger Ingvar Oldsberg.

– Det tog sin tid innan Lars-Gunnar ansåg oss "kycklingar" vara flygfärdiga, men sen fick vi åka ut och kommentera någon match vi också, berättar han.

Framgångssagan skulle dock ta sin början när i kulvertarna på Ullevi - iklädd Göteborgs idrottsnämnds blåa overall.

– Jag jobbade som vaktmästare på Ullevi, och när det var matcher brukade jag gå ner och ställa mig i spelaringången och referera. "Åtta minuter in i andra halvlek i matchen mellan Örgryte och Göteborgskamraterna, här kommer Agne Simonsson med bollen i högerläge, snett inåt bakåt har han med sig Rune Börjesson..."

Ingvar skrattar.

– Till slut tyckte folk att den där vaktmästaren är ju inte riktigt klok. Han står där och refererar för sig själv.

Men det skulle dock ge utdelning - och en koppling till förebilden Lars-Gunnar Björklund fanns närmare än vad man kunde tro.

– Dåvarande chefen på Ullevi hette "Ali" Pettersson, och av en händelse brukade han bada bastu med Lars-Gunnar Björklund två gånger i månaden. Då berättade "Ali" att han hade en märklig individ till vaktmästare som brukade stå och referera matcherna när de spelas.

– "Vad bra!", sade Lars-Gunnar, och berättade för "Ali" att han skulle anordna ett test på Ullevi för att värva nya kommentatorer.

– "Vi får be att han anmäler sig", och det gjorde jag och var en av fyra som fick anställning, berättar Ingvar Oldsberg.

Han beskriver tiden med Tipsextra som fantastisk.

Kontakten med tittarna var god och någonting som gav programmet extra krydda.

– Jag hade köpt en brittisk telefonkiosk för eget bevåg för att använda på landet, men den ställde vi i stället in i studion och satte en gäst där inne. Sedan gav vi ledtrådar som folk fick ringa in och lista ut vem det var, berättar Oldsberg.

Också resorna till England var händelserika och spektakulära.

Ingvar berättar att det oftast var snabba ryck; det var inte förrän på fredagskvällen som han fick reda på vilken match han skulle kommentera på lördagen.

– Då var det bara att slänga sig på tåget till Derby eller Sheffield eller vart det nu var vi skulle och plugga laguppställningarna på tåget tillsammans med mina norska och danska kolleger, säger han.

Men det var inte bara skandinaviska journalister och pendlande britter ombord på tågen.

– De här tågresorna kanske var lite farliga också, för det fanns ofta huliganer ombord, minns Oldsberg.

– Och när de klev ombord fick man snällt trycka upp sig i hörnet och se lugn, sansad och ointresserad ut. Det kunde bli ganska stökigt ombord med både poliser och annat. Varje resa var ett äventyr.

Ingvar Oldsberg berättar om ett specifikt minne som betytt extra mycket.

– West Ham har alltid varit mitt lag, och en gång hade de gjort en artikel om mig i deras programblad inför en match. Speakern annonserade mig och förkunnade för publiken att "i dag har vi en riktig West Ham-supporter på plats, hans namn är Ingvar Oldsberg". Då fick jag ställa mig upp och ta emot applåder från hela Upton Park.

– Då satt dansken och norrmannen bredvid mig och blev inte riktigt kloka på vad det var som försiggick, skrattar Ingvar Oldsberg.

I dag är Oldsberg programledare för Bingolotto. Trots besvär med en bruten rygg ("det bara small till en natt") och krånglande knä och höft ser han positivt på tillvaron.

– Annars är det allt bra, tycker jag.
