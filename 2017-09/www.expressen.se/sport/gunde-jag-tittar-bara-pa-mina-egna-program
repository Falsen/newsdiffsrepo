Gunde: "Jag tittar bara
på mina egna program"
Anna Friberg

Gunde Svans program "I huvudet på Gunde Svan" var nominerat i kategorin "Årets realityprogram" på kvällens Kristallen-gala.

Skidlegendaren anlände till Stockholmsmässan tillsammans med frun Marie Svan, redo för fest – men med en viss försiktighet.

– Jag har lärt mig att man inte ska ladda för hårt för tidigt, jag är rädd att spränga mig, säger Gunde Svan.

Vilket som är skidlegendarens egna favoritprogram hade han svårt att svara på.

– Jag har gjort så mycket tv för egen del och jag tittar alltid på mina egna program så jag har knappt hunnit att titta på något annat. Och jag är inte speciellt intresserad heller.

Inte ens om det är sport och skidåkning på tv?

– Nej, jag är inte sportintresserad, det har jag aldrig varit. Sedan jag slutade med skidåkningen har jag inte ens brytt mig speciellt mycket om det heller. Det krävs att det ska vara något riktigt stort, som OS, för att jag ska titta, säger Gunde Svan.

I samma kategori som "I huvudet på Gunde Svan" tävlade också "Zero Impact", "Wahlgrens värld", "Tjejer som oss" och "Unga mammor" om priset "Årets realityprogram". Det UR-producerade programmet "Zero Impact" vann Kristallen.

I kategorin "Årets tv-sport-profil" är Anna Brolin, TV4, André Pops, SVT, Frida Nordstrand, Viasat och Isabel Boltenstern de nominerade.

Om SVT:s Andrè Pops tar hem priset så blir det för sjätte gången.

Kristallen sänds på SVT1 klockan 20.00.
