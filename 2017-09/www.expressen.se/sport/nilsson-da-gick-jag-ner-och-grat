Nilsson: "Då gick
jag ner och grät"
Petter Landén

Efter nästan ett helt år med spekulationer så blev det officiellt den 10 juni. Victor Nilsson Lindelöf lämnade Benfica för den engelska storklubben Manchester United.

"Manchester United kan med glädje meddela att vi har kommit överens med Benfica angående övergången av Victor Nilsson Lindelöf", skrev United på sin hemsida, och då återstod läkarundersökningen och kontraktsskrivningen.

Maja Nilsson, som är tillsammans med Nilsson Lindelöf, berättar i sin podcast "Livet på läktaren" som hon har tillsammans med Sanna Dahlström att hon befann sig på en färja på väg till Åland tillsammans med familjen då nyheten kom ut.

Det skickades nyhetsflashar och flera personer kom fram till henne för att gratulera.

Men just då kände inte Nilsson glädje.

– Jag hade inte förstått att vi skulle flytta till ett annat land. Det enda jag tänkte på var "hur ska det gå för oss?". Så då gick jag ner i hytten och grät, säger hon.

Nilsson berättar vidare att hon kände sig bortglömd när det stod klart att Nilsson Lindelöf skulle byta klubb. Bortsett från hennes egen mamma så upplevde hon det som att allt fokus hamnade på Nilsson Lindelöf.

– Alla främlingar brydde sig bara om Victor och man kan inte beskylla dem för det. Men det finns andra grejer än fotboll. Det är människor bakom allt det här, vi är vanliga människor, säger Nilsson i podden.
