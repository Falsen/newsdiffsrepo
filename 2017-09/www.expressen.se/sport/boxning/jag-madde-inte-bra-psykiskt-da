"Jag mådde inte
bra psykiskt då"
Carl-Johan Hamlet

När Mikaela Laurén gick in i matchen mot Klara Svensson var hon i bättre fysisk form än någonsin tidigare. Men pressen från tränare, omgivning och den press hon tagit på sig själv i och med alla utspel var för stor. Hon var inte lycklig. När Mikaela nu går in i en ny titelmatch – hennes drömmatch – mot världsmästaren Cecilia Braekhus, är hon starkare än någonsin. Vid sidan av ringen.

– Nyckeln till framgång är lycka. Och sen är det också bra att ha en jävligt bra grundträning.

Under onsdagen stod det klart att Mikaela Laurén får sin drömmotståndare i form av Cecilia Braekhus. Laurén är inne i sparringsäsong inför fighten. Efter en sommar med välbehövlig vila har hon satt i gång igen. Första veckan tillbringade hon på Bohus men det är först nu efter en vecka i Göteborg som hon känner sig riktigt slutkörd för första gången under träningssäsongen. Anledningen stavas Patricia Berghult. Gamla antagonisten Klara Svenssons klubbkamrat är Lauréns nya sparringpartner.

– Hon har 8-0 i proffsrecord. Hon har en otroligt gedigen amatörbakgrund och gått nästan hundra diplommatcher och 75 amatörmatcher. Bättre sparringpartner kan jag liksom inte hitta någonstans.

Först tänkte Mikaela och hennes crew med Leffe Carlsson, Stefan Främberg och nytillkomne tränaren Wally Munteanu åka till Las Vegas för träningsläger. Och kanske hade Mikaela valt att göra det förr men inte nu. Varför gå över ån efter vatten?

– Den bästa möjliga sparringen inför min uppgift finns i Malmö. Man behöver inte åka runt hela jorden när man kan åka till Malmö.

Uppgiften är Mikaela Lauréns största – och svåraste – hittills. Hon beskriver det själv som sitt livs match. Norska Cecilia Braekhus har sedan sin debut, 2007, vunnit alla 31 proffsmatcher hon ställt upp i. Hon är i dag, som första kvinna någonsin, innehavare av VM-bältena för alla de fyra största boxningsorganisationerna – WBA, WBO, IBF och WBC. Norksan är kort och gott världens bästa boxare. Alla kategorier. En världsklassboxare som Laurén förlorat mot i en match för fem år sedan. En boxare som så sent som förra året sa att Mikaela Laurén aldrig kunnat boxas. För ett år sedan hade nog Mikaela Laurén redan varit ute och svingat verbalt också. Men mycket talar för att årets Mikaela Laurén är en boxare som kommer hålla slagen innanför ringen. Även om hon inte kunde hålla sig i från att dela ut några slag under onsdagens presskonferens där hon bland annat kallade Braekhus för diva.

– Förra året satte min tränare väldigt mycket press på mig. Och jag satte väldigt, väldigt mycket press på mig själv med. Jag tappade varför jag gör det här. Jag vill se hur långt jag kan nå. Men det är inte på liv och död.

– Man kanske inte ska vara lika kaxig utåt som jag var inför den matchen (matchen mot Klara Svensson). Jag gjorde det i och för sig för att samla mycket uppmärksamhet – och det kan behövas för damidrotten, så det är inget jag ångrar. Men man sätter mycket press på sig själv som det är. Det plus en tränare som stod och skrek på mig.

Mikaela Lauréns brittiska tränare är utbytt. In har i stället Willy kommit. Och hennes träningssätt är totalt utbytt. Borta är de mastodontlånga träningspassen. Nu är det i stället kvalitet före kvantitet.

– Willy är otroligt harmonisk, taktisk och teknisk. Han har en tanke bakom allting. Jag bara kör mer. Men nu lägger vi upp mycket mer specifik träning för uppgiften. Vad är uppgiften och hur tränar jag inför den?

Samtidigt känner Mikaela sig återigen hungrigare än någonsin. Och hon mår bättre än på länge. Mycket tack vare sin nya kärlek.

– Jag har hittat mitt livs kärlek och flyttat ihop med honom. Jag känner mig jättelycklig och det är jätteviktigt att man har harmoni i livet.

Något som visar sig även med handskarna på.

– Jag känner att det är en annan jag i ringen. Det spelar ingen roll hur stark du är om du inte mår bra psykiskt. Det är någonting jag alltid känt: När jag haft en rolig helg tränar jag alltid som bäst på måndag morgon.

– När jag kom in i matchen mot Klara Svensson var jag i bättre fysisk form än någonsin men jag mådde inte bra psykiskt. Det gäller att ha alla kort i leken.

Så Mikaela Laurén är inte slut?

– Nej, absolut inte, haha. Inte än. Lite mer krut har jag i kroppen.



Se fler höjdpunkter på Viasatsport.se och matcherna live eller 48 timmar i efterhand på Viaplay.se.
