Drömmatchen är klar:
Laurén mot Braekhus
Mattias Tengblad

Turerna har varit många kring Mikaela Lauréns eventuella möte med norska stjärnan Cecila Braekhus. Under måndagen släppte Nettavisen uppgifter om matchen var klar. Uppgifterna tillbakavisades dock av svenskan själv.

– Va? Det är självklart min drömmatch. Men jag har inte ens skrivit på något kontrakt, sa Laurén till SportExpressen.

Men nu är allting klappat och klart.

Enligt uppgifter till SportExpressen har förhandlingarna fallit väl ut, och stormatchen kommer att bli av. Nyheten kommer att presenteras under onsdagen. Sedan tidigare har Nettavisen uppgett att den kommer att avgöras 21 oktober i norska Stokke.

Laurén beskriver sig själv som i bättre form än någonsin och hon tränar på stenhårt med ett nytt träningsprogram.

– Jag är starkare och hungrigare än någonsin, säger Mikaela Laurén.

Braekhus – som har vunnit sina samtliga 31 proffsmatcher – vann tidigare i år mot Klara Svensson och Mikaela Laurén har mött henne en gång tidigare, år 2010. Då vann norskan på knockout.
