Profilen säger upp
sig – för kärleken
Linus Sunnervik

Sportprofilen Ida Björnstad har under de senaste åren växt fram som en av TV4:s allra största profiler. Hon har bevakat allt från hockeyallsvenskan till SHL genom åren men också hyllats stort för välgörenhetsprojektet "Ge bort till Sport", där hon varit en av de stora initiativtagarna.

Under välgörenhetsprojektet träffade hon bland annat NHL-proffset Mattias Ekholm, som till vardags spelar i Nashville Predators. Ekholm var själv på plats under ett av evenemangen för att bidra med utrustning till insamlingen av sportprylar som startades av Björnstad för att hjälpa ungdomar med sämre ekonomiska förutsättningar. Målet var att hjälpa ungdomar för att ha råd att idrotta.

Under åren har hon pendlat till USA för att träffa kärleken, men resorna har varit tuffa och jobbiga. Till hösten är det dags för en förändring - och hon kommer inte synas i tv-rutan längre.

Aftonbladet rapporterar om att Björnstad säger upp sig från TV4. När SportExpressen pratar med 31-åringen berättar hon om det svåra beslutet.

– Om det inte hade varit för Mattias, så hade jag inte valt bort det här livet för någonting i hela världen. Jag älskar det jag gör här hemma. Jag har mina vänner och min familj i Sverige. Men till slut handlade om att min kropp sa ifrån, säger Björnstad.

Pendlandet mellan USA och Sverige under de senaste åren har tärt på krafterna.

– Jag har försökt att förhandla med mig själv: "går det att få ihop på något sätt?”. Men till slut gick det inte. Jag var tvungen att ta ett tufft beslut. Och det fanns inte på kartan att välja bort Mattias, säger hon.

Vad fanns på plus- och minussidan med att ta beslutet?

– Helt ärligt så var det bara Mattias som fanns på plus-sidan. Inte mycket mer än så. Jag vet att många drömmer om ett liv i USA, men jag har aldrig hat haft den drömmen. Jag hade mer än gärna bott kvar i Sverige för att ha närheten till snö och min familj och mina vänner. Jag kommer vara den första som vill flytta hem till Sverige när Mattias kontrakt går ut. Men nu är det Mattias som finns i USA och det "plusset" där borta väger över till 110 procent. Det är det beslutet jag kommer att komma ihåg när jag ligger på dödsbädden. Men det har inte varit ett lätt beslut.

Björnstad hoppas att kunna fortsätta arbeta inom journalistiken ändå.

– Jag behöver någonting att göra, annars klättrar jag på väggarna efter en vecka. Jag har en väldigt bra dialog med TV4 och förhoppningen är att det ska landa i någonting. Antingen att jobba mer med välgörenhet eller mitt projekt "Ge bort till Sport". Vi får se. Det är både frustrerande, läskigt och kanske lite härligt att få ta sig an nya utmaningar i livet.
