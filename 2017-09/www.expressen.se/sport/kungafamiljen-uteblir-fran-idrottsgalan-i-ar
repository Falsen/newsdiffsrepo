Kungafamiljen uteblir från Idrottsgalan i år
Axel Pileby

Förra året var det Rolf-Göran Bengtsson som stod som vinnare.

Den här gången kommer Jerringpriset att gå till någon annan.

Det är nu en vecka kvar tills dess att årets Idrottsgala äger rum i Globen i Stockholm.

Galans vd Stephan Rimér är laddad inför vad som komma skall.

– Det känns bra. Jag tror att det kan bli en trevlig gala. Det har varit ett jävligt bra idrottsår, säger han till SportExpressen.se.

Rimér jobbar in i det sista på att göra klart med gäster till tillställningen.

Måndagens besked om att NHL-lockouten avslutas får antagligen konsekvenser för gästlistan.

– Vi hade förhoppningar kring vissa NHL-spelare eftersom det var lockout, men nu när lockouten är löst blir det svårigheter, säger Stephan Rimér.

Är det några speciella gäster i övrigt som du kan avslöja?

– Nja, det finns väl inget namn så där som jag kan säga. Det är några som har avvaktat med besked, men det känns bra.

Hur blir det med Zlatan Ibrahimovic?

– Vi håller på att jobba med det, men det ser knepigt ut. Men vi har inte fått något definitivt nej så vi får se.

Har du någon annan drömgäst?

– Nej, generellt vill man att så många som möjligt av de nominerade ska komma.

Något som är helt klart är att Idrottsgalan blir utan representanter från Hovet.

Förra året blev prins Daniel sjuk - något som gjorde att han missade galan.

Och det här året har samtliga medlemmar i kungafamiljen tvingats tacka nej.

– Vi har ingen från Hovet på plats, säger Stephan Rimér.

Det brukar väl alltid vara någon på plats?

– Nja, vi har haft något år tidigare också där det inte har varit någon representant på plats. De har andra åtaganden i år, det är beskedet som vi har fått. Man får ju inte någon detaljerad bortförklaring, haha. Galan ligger ju lite tidigare i år så det kanske har ställt till det.

Vem ska nu stå för den kungliga glansen?

– Haha, vi känner nog att alla nominerade kan stå för den kungliga glansen. Det blir nog inga problem, säger vd:n Stephan Rimér.

När SportExpressen.se når Hovets informationschef Bertil Ternert förklarar han varför det inte blir någon Idrottsgala för kungafamiljen.

– Det är en annan planläggning. Jag vet att prins Daniel var inbjuden förra året, men blev sjuk och nu är han på Folk och Försvars rikskonferens i Sälen. Övriga i familjen har annat för sig. Det är alltid en prioriteringsfråga så det är ingenting mot Idrottsgalan eller så, säger Bertil Ternert.
