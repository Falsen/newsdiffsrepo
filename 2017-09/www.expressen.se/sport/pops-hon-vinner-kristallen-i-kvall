Pops: Hon vinner
Kristallen i kväll
Anna Friberg

I kväll hålls Kristallen-galan där årets tv-profiler och program ska uppmärksammas.

En av kategorierna är "Årets tv-sport-profil", där Anna Brolin, TV4, André Pops, SVT, Frida Nordstrand, Viasat och Isabel Boltenstern, Discovery, är de nominerade.

Och när tv-stjärnorna intog den röda på Stockholmsmässan var det många som tippade att André Pops tar hem priset.

– Det känns som att Pops ligger bäst till att ta hem priset, säger Maud Bernhagen på TV4-sporten.

– Jag tror att André vinner, men jag skulle så klart bli jätteglad om jag vann, säger Anna Brolin.

Jessica Almenäs, som lämnat TV4 för Discovery där hon kommer att vara programledare för kanalens OS-sändningar i vinter, tror däremot på sin före detta kanalkollega.

– Jag tror och hoppas att Anna Brolin vinner, hon vore så värd det priset, säger Almenäs.

André Pops själv tror dock på någon annan.

– Jag tror att Frida Nordstrand vinner, jag tycker att hon är oerhört duktig, säger Pops.

Discoverys Isabel Boltenstern har tidigare målat ut sig själv som favorit att utses till "Årets sportprofil".

Och det stod Boltenstern fast vid när hon anlände till kvällens gala.

– Absolut, jag tror att jag vinner. Men jag erkänner att jag är nervös, säger Boltenstern.

Viasats Frida Nordstrand hör dock till dem som tror att det blir Pops som tar hem priset.

– Jag brukar ju basera grejer på statistik och då lutar det åt SVT och Pops, och därefter TV4 och Anna Brolin. – På ett sätt kanske det skulle vara en jury som utsåg vinnaren, och baserade beslutet på vad vi har gjort under året. Det är inte säkert att de som röstar är exakt de som tittar på mina sändningar, säger Nordstrand.

Förra året tog SVT:s skidexpert Johanna Ojala hem "Årets tv-sportprofil", hon blev också historisk att som första kvinna ta hem priset.

André Pops har fått utmärkelsen fem gånger tidigare.

Kristallen-galan sänds på SVT1 klockan 20.00 i kväll.
