Perlskog lämnar TV4: "Behöver nytändning"
Ludvig Holmberg

Nyheten väckte en hel del förvåning i förmiddags.

Den välmeriterade kommentatorn Robert Perlskog, 60, lämnar TV4 för 25 år på kanalen – och flyttar vidare till Viasat.

Han förklarade då att en stor del i beslutet handlar om att han fått allt färre uppdrag på TV4 och att han såg fram emot att återigen få arbeta ihop med sin gamla parhäst Claes Hellgren. Tre handbollsmästerskap i Viasat står för dörren.

Men det handlar också mycket om att få en ny utmaning.

– När man hållit på i över 30 år så tror jag att man behöver nya utmaningar för att tagga till igen, säger Perlskog.

– Efter fotbolls-VM förra året kände jag mig jävligt slut och trött och tänkte: "Hur fan ska jag orka hålla på med det här i fem-sex år till?". Jag var helt slut när jag kom hem. Jag flög ett varv runt jorden, ska du veta, det är stora avstånd i Brasilien.

Under perioden efter VM började han också tänka allt mer på att eventuellt söka sig till en ny arbetsplats.

– Efter någon månad där började jag tänka: "Fan, det är någonting som saknas här i livet. Jag skulle behöva en nytändning". Och ja, nu fick jag chansen att åka till Brasilien igen, att kommentera handbollsturneringen i OS ihop med Claes Hellgren. Det är en möjlighet att tända till igen!

Robert Perlskog, som även väntas kommentera en hel del spansk och italiensk fotboll i Viasat, påpekar samtidigt att VM i Brasilien var en härlig upplevelse. Resandet var knäckande, men det hela gjordes med en "positiv känsla".

– Jag fick resa ihop med Anders Andersson som kan flytande portugisiska och vi hade det jättebra i Brasilien. Det var inte: "Aldrig mer! Nu pallar jag inte!" Det var bara den stora, stora tröttheten som slog till där efteråt. Jag sov i två veckor. Sen började jag lira tennis och jogga och komma i gång igen.

Perlskog berättar också att han längtar efter att återigen få kommentera de lite större evenemangen. Bortsett från VM i Brasilien var det inte alltid de uppdragen han fick på TV4 i slutet.

– Jag är absolut inte fin i kanten och jag älskar den svenska idrottsrörelsen. Men har man gjort EM- och VM-finaler och sen sitter man på Ruddalen och kommenterar fotboll med 125 åskådare... då får man sig en tankeställare ändå. Är det det här jag vill göra i resten av min kommentatorskarriär?

– Jag tänker ju inte jobba i så förfärligt många år till.
