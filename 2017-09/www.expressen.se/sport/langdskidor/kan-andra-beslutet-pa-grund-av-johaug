Kan ändra beslutet –
på grund av Johaug
Albin Julin

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

Nu berättar Marit Björgen att CAS beslut kan få henne att revidera sina tidigare planer på när hon ska lägga ner elitkarriären.

Mycket har pekat på att den kommande säsongen blir den sista för Marit Björgen. Men nu menar veteranen att hon gärna vill köra ett sista mästerskap tillsammans med Johaug – och därför kan tänka sig att förlänga karriären med ytterligare ett år.

Det är i en intervju med norska Dagbladet som hon luftar tanken på att fortsätta över VM 2019.

– Det måste göras ett jobb för att vara i världstoppen, och jag får se om jag är motiverat för att göra samma sak nästa säsong. Det hade varit väldigt kul att gå ett sista VM med Therese, men det är mycket som krävs innan vi är där. Jag håller alla möjligheter öppna, men vi får utvärdera det efter säsongen, säger Björgen.

Björgen menar att den kommande säsongen kan komma att bli bättre än den förra – eftersom försäsongsträningen gått bättre än i fjol.

– Jag ligger mycket bättre till än i fjol. Så vi får se om det är bra nog. Jag var skadad förra året och har tränat mycket bättre nu, säger Björgen.
