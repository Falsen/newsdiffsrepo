Norske legendaren –
i Kinas jättesatsning
Ludvig Holmberg

Världens folkrikaste nation har bestämt sig för att satsa på skidor.

Kinas president Xi Jinping vill ha 300 miljoner kineser (ja, ni läste rätt) på snö så fort som möjligt och projektet ”Bring kids to the snow” har precis lanserats.

Och det är där Ole Einar Björndalen kommer in i bilden.

43-åringen från Norge är tidernas främsta olympier med åtta guld, fyra silver och ett brons och nu kliver han in som ambassadör för Kinas nya satsning, som görs tillsammans med företagen Nordic Ways och Madshus.

– Det här är helt färskt, säger Björndalen när SportExpressen når honom.

– Vi vill helt enkelt lära kineser att åka skidor. Min sponsor Madshus har goda kontakter i Kina, relationerna finns redan där och nu ska jag involvera mig för att inspirera kineser att ge sig ut på snön.

Han fortsätter:

– De har inte lika goda skidtraditioner som vi har i Sverige och Norge, men det handlar om att ge dem fina skidupplevelser helt enkelt.

Kina arrangerar vinter-OS 2022 och det är så klart anledningen till att Xi Jinping nu lanserar sin stora satsning. Men enligt Ole Einar Björndalen kommer han själv inte att jobba någonting med landslag och elitverksamhet, utan bara fokusera på bredden.

– Projektet genom Madshus är med fokus på bredd, det är inte riktat mot OS 2022. Det är i alla fall det som ska vara mitt uppdrag, säger Björndalen som planerar att göra sin första resa till Kina under våren.

Fram till dess kommer han att ha fullt fokus på sin egen satsning. Legendaren är fortfarande aktiv och laddar just nu för OS i Pyeongchang, som blir hans sista stora mästerskap.

Varför vill du jobba med Kina?

– Vinteridrotten är liten jämfört med sommaridrotten. Om vi kan få fler kineser att tävla i längdskidåkning och skidskytte, så är det en fördel för oss också. Vi har många nationer som tävlar, visst, men mängden aktiva just nu är minimal jämfört med många sommaridrotter, säger Björndalen.

– Om vi kan få med en stormakt som Kina kan det verkligen utveckla sporten.
