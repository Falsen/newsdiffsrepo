Kritik mot nya beslutet
om Johaug: "Konstigt"
Albin Julin

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom det slutgiltiga beskedet. Straffet höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari nästa år.

Men Johaug har erbjudits viss kompensation från sitt lokala gym, Sats Elixia. Trots uppgifter om starka protester från andra medlemmar kommer skidstjärnan fortsatt få träna på gymmet – som är en del av den inhemska antidopingsatsningen "Rent Senter" och påstår sig ha nolltolerans mot doping.

– För Therese Johaug gäller det ett sår på läppen. Hon och andra i liknande situationer är självklart hjärtligt välkomna att träna på våra center, sa Sats antidopingansvarige Atle Arntzen till TV2.

Arntzen menar att Sats Elixia har ett internt regelverk där idrottare som testat positivt för doping kan ansöka om att få träna på gymmet – om de med ett läkarintyg kan bevisa att det positiva testet beror på att man använt sig av en medicin.

Enligt Robin Mackenzie-Robinson, jurist och expert inom CAS-frågor, har Johaug inte lämnat in en sådan ansökan, och ställer sig mycket frågande till hur Sats kan tillåta norskan att träna hos dem.

– De måste ta åt sig att hon faktiskt är dömd för doping och avtjänar en relativt lång avstängning. Det är ingen bagatell, säger han till TV2.

– Varför de väljer att gå efter ett annat regelverk här känns konstigt och konstruerat. Det är helt enkelt inte nolltolerans när du låter en dopingavstängd utövare träna.
