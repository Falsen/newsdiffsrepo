Skidstjärnans rädsla:
"Det är skrämmande"
Jonathan Larsson

Den 29 augusti avfyrade Nordkorea i väg en robot som färdades över Japan innan den kraschade i Stilla havet.

Blott fem dagar senare genomförde Nordkorea sitt sjätte kärnvapenprov - en vätebomb som hävdas få plats i en missil med kapacitet att nå USA:s fastland, enligt Utrikespolitiska institutet.

Utvecklingen följs med spänning på flera håll i världen - inte minst inom sporten.

OS 2018 hålls i sydkoreanska Pyeongchang - cirka sju mil från den nordkoreanska gränsen.

En av vinterspelens tilltänkta storstjärnor, Marit Björgen, berättar nu om sin rädsla för norska NRK.

– Det är skrämmande, säger hon till kanalen.

– Man läser ju det som står i medierna. Rädslan är väl kanske mer om det blir OS eller inte, men åker vi dit så tror jag att vi är säkra, säger Björgen.

Landslagschefen för norska skidförbundet heter Vidar Löfshus.

– Ju mer det närmar sig och ju större spänningen blir, desto mer måste vi i varje fall ta det på större allvar och snacka mer om det, säger Löfshus.

– Jag är säker på att det är flera i landslaget som inte känner sig så bekväma just nu.

Det norska idrottsförbundets chef Tore Övrebö säger att det inte föreligger något krismöte kring situationen i dagsläget - men säger att förbundet ska genomgå en säkerhetsutbildning inom kort.

– Vi håller oss underrättade om situationen. PST (norska säkerhetspolisen) ska anordna en beredskapsövning för oss inom kort, säger Övrebö till NRK.

För skidstjärnorna Heidi Weng och Maiken Caspersen Falla är situationen inte problematisk - än.

– Jag har inte tänkt så mycket på det. Det känns som att det är lika bra för min egen del att inte göra det just nu, säger Heidi Weng till NRK.

Maiken Caspersen Falla litar på sitt eget förbund.

– Vi har ju fått information från förbundet om att det ska vara tryggt. Då förhåller jag mig till det tills vidare. Skulle det vara minsta lilla risk att saker och ting skulle gå snett kommer de säkerligen inte skicka oss dit, säger Caspersen Falla.
