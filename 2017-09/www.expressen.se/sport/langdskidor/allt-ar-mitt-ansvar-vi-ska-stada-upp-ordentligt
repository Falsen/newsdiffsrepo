Efter ilskan: "Kommer
göra det annorlunda"
Carl-Johan Hamlet

I över ett år har det stormat kring norska skidlandslaget i allmänhet och Martin Johnsrud Sundby och Therese Johaug i synnerhet.

Ledningen, med landslagschefen Vidar Löfshus i spetsen, har fått ett gäng förtroendesmällar. Bland annat har de blivit beskyllda för att vara arroganta gällande dopingreglerna. De norska åkarna visade upp en enad front för att stötta Therese Johaug när det stod klart att hon inte skulle få åka i OS. Något som lett till att Norge fått kritik för att inte respektera dopingreglerna.

– Jag kan hålla med om att vi visat upp en brist på ödmjukhet, säger Vidar Löfshus i en intervju med norska VG, enligt Dagbladet.

Efter att avstängningen mot Therese Johaug förlängdes från 13 till 18 månader reagerade det norska förbundet med ett pressmeddelande där Marit Björgen beklagade sig över straffet.

– Det är djupt orättvist, sa Björgen då.

– Jag mår dåligt och är förtvivlad över att Therese måste betala ett så högt pris i en sak där hon är betrodd på alla punkter. Detta visar att rättssäkerheten för oss idrottare är väldigt sårbar.

Men skidåkare från andra länder tyckte att straffet var desto rimligare.

– Jag väntade mig att hennes straff skulle stärkas, så jag är inte förvånad. Nu har de bästa experterna som finns klargjort det. Det var ett allvarligt fall, och straffet är bra, sa finska Aino-Kaisa Saarinen till Ilta-Sanomat.

Men nu ska det norska skidlandslaget alltså bli mer ödmjuka.

– Det är något som vi lägger stort fokus på och jobbar med. Det kan hända att vi kommer formulera oss annorlunda i framtiden, säger Vidar Löfshus.

Löfshus säger också att han tänkt mycket på cirkusen runt Johaug-domen.

– För det första är allt som skett mitt ansvar. Men vi ska städa upp ordentligt. Det är det som triggar mig i sådana här situationer.
