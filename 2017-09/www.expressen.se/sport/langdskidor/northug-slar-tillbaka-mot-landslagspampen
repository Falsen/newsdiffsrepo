Northug slår tillbaka
mot landslagspampen
Albin Julin

Petter Northug har dominerat skidsporten under många år, men den förra säsongen blev en av hans mindre lyckade i karriären. Både i världscupen och VM missade Northug de främsta placeringarna – han själv menade att det berodde på överträning.

Northug fick betala ett hårt pris för sina svaga insatser. När världscupen i längdskidor avslutades i våras med minitouren i Quebec fick inte Northug åka med resten av norska landslaget – ett beslut som gjorde honom rasande.

Under torsdagen uttalade sig landslagstränaren Tor Arne Hetland om Northugs framtid i landslaget. Och enligt Hetland kan den kontroversielle norrmannen komma att petas även nästa säsong.

– De måste upp på pallen flera gånger, plus vinna, sa Hetland, och syftade på den nationella premiären i Beitostölen.

I samband med Hetlands uttalande hade norska VG en artikel om landslaget kravlista för att ta ut Northug.

Nu har 31-åringen skojat med tidningsrubriken i ett inlägg på Instagram – där han själv delar med sig av den påstådda kravlistan.

"Inte mobba andra utövare utan mästerskapsguld", lyder en punkt på Northugs skämlista, där han troligtvis syftar på de senaste veckornas ordkrig med svenske Calle Halfvarsson.

Samtidigt passar han på att pika Hetland.

"Jag ska rasta Hetlands hund när han är på landslagssamling".

Också landslagschefen Vidar Löfshus och skidförbundets president Erik Röste hånas av den norske stjärnan.

"Jag ska måla Erik Röstes stuga sommaren 2018" och "klippa Löfshus gräsmatta från juni till september", skriver Northug.
