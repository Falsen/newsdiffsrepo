Svenska talangens
oväntade besked
Petter Landén

Inför förra säsongen togs längdskidåkningstalangen Hedda Bångman ut i utvecklingslandslagets trupp och tog dessutom plats på världscupen i Ulricehamn.

Till den här säsongen ändrade landslaget om i sina träningsgrupper och Bångman tog plats i grupp 3, specialgjord för de åkare som är i stadiet mellan juniorlandslaget och seniorlandslaget.

Men Bångman hade andra planer. 22-årigen har fått ett stipendium för att studera på University of Colorado Boulder i USA.

Hon tog nyligen trippen över Atlanten men är redan förälskad i sin nya hemvist.

– Jag trivs jättebra, det är så fint här. Det är kanske för tidigt att säga, men vad jag känner just nu är att jag har nästan bättre uppbackning än hemma, både när det gäller det medicinska och träningsmöjligheter, säger hon.

Tankarna på att resa till USA kom redan förra våren, men stannade i Sverige då kommit med i utvecklingslandslaget. Den här våren så var det annorlunda.

– Efter den här säsongen behövde jag en stor förändring. Jag behövde utmana mig själv på andra sätt än bara med idrotten och testa något helt nytt. Jag har gått i samma mönster i många år och som jag känner nu vill jag åka till jag är 30 år. Så det är minst åtta år till. Ska jag bara bo i Östersund hela min karriär och träna, äta och sova? Det är inte säkert att det är den enda vägen till framgång. Jag som person behöver en större utmaning.

Bångman studerar "business" vid sidan av skidåkningen på skolan, men målet med tiden i USA är att bli en bättre skidåkare.

Det finns dock ett antal orosmoment för Bångman och landslaget i och med att hon valt att flytta till Nordamerika. Först och främst så försvårar det hennes chanser att medverka för Sverige i landslagssammanhang, så som i världscupen eller U23-VM som hon på förhand satsade mot den här säsongen.

Men då måste hon hem i december samt i början av nästa år och tävla i exempelvis Skancupen för att ta en plats i laget. Det är samtidigt som det avgörs tävlingar på collegenivå i USA.

– Det kan bli lite svårt med tanke på skolan. Jag får se lite, är jag i bra form så åker jag.

Men det finns en risk att du hoppar över det den här säsongen och fokuserar på skolan?

– Ja, så är det ju.

– Sen i början på januari åker vi till Alaska för de amerikanska mästerskapen. Det skulle vara roligt att åka det, men då måste jag ju nobba Skancupen... Jag har inte hunnit fundera på det än, jag får känna efter när det närmar sig.

Dessutom innebär skolan nya utmaningar för Bångman i hennes träningsupplägg. Studierna gör att hon inte har samma tid till återhämtning som hon är van vid - vilken i sin tur leder till att hon inte kan träna lika hårt som hon är van vid.

– Det kommer nog bli svårt att få optimalt med återhämtning. Jag kan inte träna lika hårt som hemma för jag måste orka med skolan.

Hon erkänner att det kan leda till att hon inte kan ta sin skidkarriär så långt som hon tidigare planerat.

– Absolut är det så. Jag tar det ett år i taget nu så får jag utvärdera efteråt hur det har varit och om det går att fortsätta som jag tänkt mig.

Riskerna till trots är Bångman glad över sitt beslut att flytta till USA och berättar att alla har stöttat henne - från hennes sponsorer till landslagledningen.

– Ingen har ifrågasatt mitt beslut utan bara stöttat mig. Så det är så himla skönt.

Var du orolig för att de skulle vara negativa?

– Ja, jag var lite orolig att jag skulle bli ifrågasatt, om jag förstod vad det innebar att jag flyttade. Men alla har varit positiva.
