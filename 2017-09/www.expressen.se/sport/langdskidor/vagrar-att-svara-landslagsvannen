Vägrar att svara
landslagsvännen
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug på en presskonferens efter beskedet.

– Det straffet jag har fått... jag känner att jag har blivit dåligt behandlad.

Martin Johnsrud Sundby har själv erfarenhet av dopingstraff. Han blev dömd för felaktigt bruk av en astmamedicin som han i vanliga fall har dispens för att använda.

Men när Sundby sökt Johaug för att dela med sig av sina erfarenheter, har han inte fått något gensvar.

– Jag har skickat SMS, men inte fått något svar. Jag hoppas bara att hon har det så bra som hon kan med familjen och vänner, säger Sundby till norska nyhetsbyrån NTB.

Sundby är kritisk mot beslutet som innebär att Johaugs OS-dröm är över.

– Det är ofattbart hemskt. Jag blev helt perplex när jag hörde om CAS-domen. Jag tycker att det är ett oproportionerligt straff jämfört med det som påtalsnämnden i Norge kom fram till, säger han.
