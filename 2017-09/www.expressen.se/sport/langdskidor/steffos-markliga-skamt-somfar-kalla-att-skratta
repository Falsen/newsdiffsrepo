Steffos märkliga skämt
som får Kalla att skratta
Albin Julin

Det är i Nyhetsmorgon som Charlotte Kalla berättar att hon skänker att sin klädutrustning från förra säsongen.

Kläderna ska auktioneras ut, tillsammans med rariteter som en Manchester United-tröja signerad av Zlatan Ibrahimovic och en fika med kommentatorn Lasse Granqvist.

Skidstjärnan berättar sen att det inte handlar om vilken utrustning som helst. Kläderna hon skänker bort är nämligen de som hon hade på sig när hon bland annat tog både silver och brons under VM i finska Lahtis.

Men det är en liten detalj som får programledaren Steffo Törnquist att haja till.

– Man kanske vill ha dem otvättade, eller?, säger han i programmet.

Den skämtsamma frågan får Charlotte Kalla att bryta ut i skratt.

– De är tyvärr tvättade, svarar hon.

– Det kanske är till för att rama in på väggen, säger programledaren Jenny Strömstedt.

I Nyhetsmorgon får Kalla frågan vad hon tror att kläderna är värda.

– Det är knappt använda kläder. Det var en speciell säsong, den utvecklingen jag fick från att jag klev i dem i Ruka och hade hjärtflimmer tills att jag stod där med VM-medaljer runt halsen, det var helt fantastiskt, säger Kalla.

Steffo Törnquist:

– Ovärderligt, typ 100 000 kronor.

Projektet Ge Bort Till Sport startades av den förre TV4-programledaren Ida Björnstad, och pengarna som samlas in ska gå till att barn med ekonomiskt svåra förutsättningar ska få möjlighet att idrotta.

– Det är ett jättebra initiativ. Det är grymt av Ida att ha dragit i gång det här, säger Kalla i Nyhetsmorgon.
