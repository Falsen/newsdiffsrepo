Hemligheten som
de vägrar avslöja
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug på en presskonferens efter beskedet.

– Det straffet jag har fått... jag känner att jag har blivit dåligt behandlad.

Det har framgått av rapporteringen att de tre ansvariga domarna i CAS var oeniga någon gång under processen. Detta är den huvudsakliga förklaringen till att domen dröjde så länge.

Men när Dagbladet försökt forska i vad oenigheten bestod i, har de stött i en mur. CAS har nämligen vägrat avslöja hur diskussionerna kring fallet gick och i stället belagt domarna med tystnadsplikt.

– Jag kan inte uttala mig om saken. Jag säger inte det här för att vara otrevlig mot dig, men CAS-reglerna är tydliga kring att jag inte får säga något, säger finske domaren Markus Manninen till tidningen.

Juridikprofessorn Trond Solvang har i en krönika i tidningen Dagens Næringsliv uppmanat CAS att tänka om i fallet Johaug.

"När det framkommer att det funnits oenighet, så är det väldigt olyckligt att det inte redogörs för den avvikande domarens syn", skriver Solvang.

Solvang menar att den avvikande domarens åsikt hade potential att bli avgörande i frågan, då han kan ha argumenterat för ett mildare straff för Johaug.
