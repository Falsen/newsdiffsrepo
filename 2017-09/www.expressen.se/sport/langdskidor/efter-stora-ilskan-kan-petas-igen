Efter stora ilskan
– kan petas igen
Sebastian Mattsson

Petter Northug har dominerat skidsporten under många år, men den förra säsongen blev en av hans mindre lyckade i karriären. Både i världscupen och VM missade Northug konsekvent topplaceringarna – ett utfall som Northug själv skyllde på överträning.

Och Northug fick betala ett hårt pris för sina svaga insatser. När världscupen i längdskidor avslutades i våras med en minitour i Quebec fick inte Northug åka med resten av norska landslaget – ett beslut som gjorde honom rasande.

Inte heller inför världscupsöppningen i Kuusamo kan Northug bara räkna in en startplats. Norske landslagstränaren Tor Arne Hetland öppnar för att Northug kan petas igen – om han och andra intressenter inte presterar i nationella premiären i Beitostölen.

– De måste upp på pallen flera gånger, plus vinna, säger Hetland till VG.

– Det är därför vi tar ut ett landslag på våren. Vi tar ut dem vi har allra mest tro på. Det är stommen i laget från vintern dessförinnan. Men det är många som ser bra ut i träning och vill vara med på festen.

Hetland är medveten om att ännu en Northug-petning skulle skapa reaktioner i Norge. Speciellt eftersom de norska åkarna måste få tid i världscupen för att kunna kvalificera sig för en plats i OS nästa år.

– Petter kommer alltid att engagera det norska folket. Det som är säkert är att Petter inte åker skidlopp för att bli nummer 28. Han åker för att vinna när han är i form för det, säger Hetland.
