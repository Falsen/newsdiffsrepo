Vändningen: Släpper in
Johaug – trots protesten
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

Men Johaug har erbjudits ett plåster på såren från sitt lokala gym, Sats. Trots att andra medlemmar har protesterat kommer skidstjärnan att tillåtas träna på gymmet – som är en del av den inhemska antidopingsatsningen "Rent Senter".

– Vi har ett bra samarbete med Antidoping Norge. När det gäller utövare som har fått ett positivt dopingprov så har de 14 dagar på sig att lägga fram en läkarmotivering. Det ska motiveras att det positiva provet beror på att man har använt sig av medicin, säger Sats antidopingansvarige Atle Arntzen till TV2.

– För Therese Johaug gäller det ett sår på läppen. Hon och andra i liknande situationer är självklart hjärtligt välkomna att träna på våra center.

Det här lär bli ett kontroversiellt beslut. I våras fylldes gymmets Facebooksida av ilskna protester från Sats-medlemmar som inte ville dela gym med en dopingavstängd. Protestledaren Jens Einarsson tyckte inte att Johaug skulle få specialbehandling.

– De (Sats) jagar andra medlemmar, därför blir det väldigt konstigt att man tillåter henne att vara där. Det blir diskriminerande mot oss andra, sa han då till Dagbladet.
