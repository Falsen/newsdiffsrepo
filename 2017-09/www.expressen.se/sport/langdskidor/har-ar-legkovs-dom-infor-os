Här är Legkovs
dom – inför OS
Ludvig Holmberg

För ett år sen bröt kaoset ut.

McLaren-rapporten avslöjade hur Ryssland systematiskt dopat sina aktiva i samband med OS i Sotji 2014 – och kommit undan med det.

Namnen i rapporten var krypterade, men SportExpressen kunde tidigt berätta att en av de utpekade stjärnorna var Alexander Legkov. Senare blev han också avstängd under utredning.

Men det fanns ett problem: McLaren-rapporten hade inga bevis för att Legkov själv gjort någonting fel.

Alexander Legkov, som missade VM i Lahtis, har under det senaste året både protesterat och överklagat. Och nu har idrottens skiljenämnd (Cas) till slut kommit med ett besked.

SportExpressen har tagit del av den 53 sidor långa domen innan den blivit offentlig och tydligt är att Legkov och internationella skidförbundet (Fis) är långt ifrån överens.

Fis menar att det är ”högst troligt” att Legkov fuskat och att han därmed måste vara fortsatt avstängd.

Legkov själv menar att det är orimligt att han är avstängd när det inte finns bevis för att han gjort något otillåtet. Han är också kritisk mot att Richard McLaren, mannen bakom rapporten, inte ens dök upp för att svara på frågor under Cas-förhandlingarna.

Cas syn på saken? De vill inte lyfta avstängningen riktigt än. I sitt beslut skriver de att Alexander Legkov kommer att vara avstängd fram till den 31 oktober. Efter det är han fri att tävla igen – om det inte kommit fram några nya bevis.

I dagsläget har Legkov alltså grönt ljus för att tävla i OS i Pyeongchang, som inleds den 8 februari.

Men det kan fortfarande komma en ny vändning. I domen från Cas framgår det att internationella olympiska kommitténs utredning av Ryssland – Oswald Disciplinary Commission, som den kallas – ska bli offentlig under oktober månad.

Noterbart är också att det var en svensk som ledde Legkov-fallet i Cas, nämligen professor Jan Paulsson. Till sin hjälp hade han Nicholas Stewart och Michael J. Beloff, båda två från Storbritannien.

Cas-beslutet väntas bli officiellt inom de närmsta dagarna.
