Haags nya projekt: "Förr
var det inte accepterat"
Petter Landén

Gemene man försöker nu hålla fast i den sista solen och värmen innan den flyr Sverige för att återkomma först i april. För det svenska skidlandslaget ligger fokuset redan på de snöklädda spåren i sydkoreanska Pyeongchang.

Det är OS-säsong och satsningen ditåt är inledd.

Men samtidigt så har två framstående profiler i landslaget lanserat var sitt sidoprojekt. Charlotte Kalla släpper en bok i november och nu avslöjar Anna Haag att hon ger sig in i modebranschen.

Tillsammans med Anette Modin och Emma-Helena Fredriksson tar hon över nätbutiken "Tintinstyle" samt den fysiska butiken "Tintinstyle & Zmillas" i Östersund.

Haag berättar att hon alltid varit intresserad av mode - och att hon nu fick chansen att investera. Hon vill inte avslöja hur mycket pengar hon har investerat i projektet. Haag känner att det finns annat som är viktigare att prata om.

– Det här ger energi. Skidåkning och mode är så långt i från varandra och kontrasterna gör det roligt. Jag vet av egen erfarenhet att när man får klä upp sig så ger det en energikick och det är det jag vill förmedla. Att det att alla ska få känna sig fina inifrån sig själva. Sen känns vi som en stark trio av kvinnor som ska göra det här tillsammans , säger Anna Haag.

Haags främsta uppdrag kommer bli att få företaget att växa och synas mer samtidigt som hon lär sig branschen.

Hon förutser att det finns folk som kommer att tycka att tajmingen att starta ett sidoprojekt är helt fel.

– Förr har det inte varit accepterat att ha sidoprojekt. Då var det mer: "du är skidåkare och ingenting annat", säger hon.

Men Haag å sin sida menar att det är precis det här hon behöver.

– Hade du frågat för fem år sedan så hade jag tvivlat på om jag hade kunnat balansera det här och skidåkningen samtidigt. Men nu vet hur jag ska omfördela min energi och jag känner att det här kommer att ge väldigt mycket mer än det kostar, säger hon och fortsätter:

– Skidåkningen kan bli väldigt skör, med med- och motgångar. Har man något vid sidan av blir man inte lika skör och kan fokusera bättre på skidåkningen. Det är den största faran med skidåkningen, att bli skör, för då känner man att man kan bli rädd och inte vågar satsa. Nu har jag ett liv utanför skidåkningen som jag trivs med och då vågar jag satsa ännu mer. Absolut mer än vad jag gjorde inför OS i Sotji. Pusselbitarna fallit på plats.
