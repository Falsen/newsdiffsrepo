Svensken: "Det var jag som hittade honom"
Erik Högström

Den svenska utmanaren i världens största seglingstävling, Americas cup, kapsejsade på torsdagen under en träning utanför Treasure Island vid San Franciscos kust i USA.

Bilder från olyckan visar att båten är totalförstörd. Masten har kollapsat och ett av katamaranens två skrov är brutet.

Två personer ur det svenska laget Artemis Racing skadades svårt i olyckan och en omkom senare.

– En av personerna hamnade under vattnet i över tio minuter. Trots upprepade upplivningsförsök gick hans liv inte att rädda, säger en person vid San Franciscos räddningstjänst.

– Ytterligare en person fick skärskador men läget ska vara stabilt.

Artemis Racing bekräftar på sin hemsida att den omkomne personen är den brittiska os-guldmedaljören Andrew "Bart" Simpson. Han ska ha hamnat under båten vid olyckan och inte lyckats komma upp.

– Alla i Artemis Racing-laget är förkrossade på grund av det som hände. Våra tankar går ut till Andrews fru och familj, säger lagets vd Paul Cayard i ett uttalande.

Totalt tolv personer befann sig på båten. På eftermiddagen hade de tio oskadda besättningsmännen först tillbaka till hamnen som de utgick ifrån, enligt räddningstjänsten.

Artemis Racing ägs av en svensk och båten är svenskregistrerad. Besättningen kommer däremot från flera olika länder.

Svenske besättningsmannen Magnus Augustson var ombord när båten plötsligt välte under en träning inför America's Cup.– Vi hade seglat i ett par timmar och allt hade gått jättebra, men helt plötsligt välte båten. Jag vet inte riktigt vad som hände, jag har inte sett några bilder eftersom jag fortfarande är skakis, säger Magnus Augustson till Aftonbladet.se.

– Vi visste inte hur det var exakt då, men vi visste att det hade tagit för lång tid. Vi har en sjukvårdare med oss och han gjorde alla återupplivningsförsök man kunde göra. Men det var inget vi kunde göra, säger Magnus Augustson.
