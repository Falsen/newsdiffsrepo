TV-profilen: "Han har
blåst oss på miljoner"
Jonathan Larsson

Sommaren 2016 spelade TV4:s kommentator Jesper Hussfelt företagsgolf i Göteborg, dit han blivit inbjuden i egenskap av kändis för att nätverka.

Där stötte han på en svensk man som presenterade sig som investeringskonsult.

Efter en tids bearbetning lyckades mannen övertala Jesper Hussfelt och hans sambo att investera i strukturerade produkter i en av Europas största banker, Societe Generale. Pengarna sattes in på mannens så kallade klientmedelskonto på en svensk bank. Återbetalningen skulle ske från Barclays bank i Storbritannien.

"I februari i år skickar investeringskonsulten över några dokument till oss. Barclays logga framträder tydligt, och beloppet stämmer. Man kan utläsa att han har begärt en transfer från sitt eget konto till min tjejs, så som det ska vara. Men redan när jag ser screenshots på de här dokumenten så anar jag att det här är oäkta papper. Jag vet för mycket om den här människan redan för att lita på att pengarna ska gå i väg från hans konto.", skriver Hussfelt på sin Facebooksida.

Nu vill Jesper Hussfelt i egenskap av offentlig person varna allmänheten för den här typen av bedrägerier.

– Det handlar om att ta samhällsansvar här för att inte fler ska bli lurade. Vi är ett stort gäng som nystat i det här och som alla blivit drabbade av den här mannen, säger Hussfelt till SportExpressen.

För Jesper Hussfelt och hans sambos del ska det röra sig om "några hundra tusen kronor".

I svensk tingsrätt har han figurerat i tjugotalet domar gällande ekonomiska tvister de senaste åren. Där ska det röra sig om belopp i 20-miljonersklassen som gruppen blivit lurade på.

– Det är personer som råkat värre ut än vad vi har gjort. Han har blåst pensionärer på deras livsbesparingar. Han lurar grannar, vänner och bekanta. Du kan alltså bli blåst i princip överallt i dag, säger Hussfelt.

– Myndigheterna verkar inte ha tillräcklig förmåga eller verktyg är vår erfarenhet och rättssystemet är alldeles för vekt för att få stopp på den här typen av verksamhet, fortsätter han.

Den utpekade 49-årige mannen har en bakgrund som spelaragent och har tidigare bland annat dömts till fängelsestraff för medhjälp till grovt skattebedrägeri.

SportExpressen har tagit del av dokumentation där mannen givit löften om att pengarna ska återbetalas.

När SportExpressen når den 49-årige mannen för en kommentar tillbakavisar han anklagelserna.

– Det här är absolut inte sant. Jag har aldrig lurat någon och kommer aldrig göra det heller.

Varför tror du att folk anklagar dig för att ha blåst dem på pengar?

– Det är omöjligt för mig att svara på. Jag vet inte vad du pratar om.

Jesper Hussfelt ger inte mycket för den förklaringen.

– Vi har väl hundratals, eller snarare tusentals, papper som visar motsatsen, kan man säga.

Hur ser du på chansen att få tillbaka pengarna?

– Alltså, vi ska ju ha tillbaks dem så klart. Sen vet vi ju att han försöker dra ut på tiden och förhala. Det är hans taktik. Vi vill bara ha tillbaka pengarna, allihopa.
