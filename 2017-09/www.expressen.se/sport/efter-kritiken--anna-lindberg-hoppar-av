Efter kritiken – Anna Lindberg hoppar av
Sebastian Mattsson

Anna Lindberg gjorde själv tävlingsdebut redan i EM i Wien 1995. Då var hon blott 13 år gammal.

Och för Lindberg är helt uppenbart den tidiga starten en viktig faktor i en idrottskarriär. Att börja i tid är parollen för legendarens nya pilotprojekt i simklubben Stockholmspolisen IF.

Unga utövare, i vissa fall så pass unga som 6-8 år, ska träna simhopp sex timmar i veckan inom ramarna för det nya projektet. Lindberg har försökt sälja in projektet till Svenska simförbundet – men fått nej. Därför har hon valt att hoppa av sina uppdrag i förbundet, avslöjar hon för Dagens nyheter.

– Det handlar ju inte om att vi ska utesluta någon eller göra något konstigt, utan om att låta de barn som tycker simhopp är kul få träna och göra det på ett bra sätt, säger Lindberg.

Ordföranden Ulla Gustavsson säger att styrelsen refererade till Riksidrottsförbundets riktlinjer kring barn- och ungdomsidrott när de nobbade Lindbergs pitch.

– Anna presenterade en projektplan som vi inte tyckte kändes helt bra. Vi uppfattade den bland annat som tidig elitsatsning, säger Gustavsson.

– Styrelsen tyckte att det absolut inte fick handla om barn yngre än nio år, men jag tror att hon ville ha betydligt lägre åldrar.

Peter Falkman, som ska sköta träningen i Stockholmspolisen If, hävdar att det är fel att rubricera Lindbergs idéer som en elitsatsning.

– Man pratar om elitsatsning hit och dit. Det är tragiskt. Är det elitistiskt att försöka lära ut på rätt sätt, säger han.
