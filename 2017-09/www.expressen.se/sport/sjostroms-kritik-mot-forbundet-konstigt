Sjöströms kritik mot förbundet: "Konstigt"
Petter Landén

De senaste dagarna har det stormat kring simförbundet och simmerskorna Michelle Coleman och Jennie Johansson. På torsdagen kom beskedet att duon stängs av från att tävla för landslaget. Därmed stod det också klart att duon missar kortbane-VM i vinter.

På lördagen förklarade simförbundet på en presskonferens att grunden till avstängningen främst handlar om att duon inte följt de regler som finns rörande sponsorer.

Beslutet att stänga av dem är tråkigt, menar Sarah Sjöström.

– Jennie och Michelle är ju mina kompisar och jag är så klart ledsen över att de inte får vara med på VM. Men jag kan tycka att det är konstigt att man stänger av två medaljkandidater till ett VM. Men jag är ju inte med och tar några beslut, så det är som det är – och jag hoppas att det löser sig snart, säger hon till SVT.

Coleman och Johansson ska bland annat ha låtit bli att bära landslagskläder. De har även laddat upp bilder från olika mästerskap på sina sociala medier, och om man jämför originalbilderna med de som simmarna lagt upp så går det att se att de i efterhand tagit bort loggor från sina sponsorer.

Sjöström säger till SVT att man ska följa reglerna som har satts upp, men erkänner att även hon kan ha tänjt på gränserna någon gång.

– Man ska inte ljuga. Jag har inte alltid följt att man ska ha på sig landslagskläder, utan ibland har man tagit på sig något finare.
