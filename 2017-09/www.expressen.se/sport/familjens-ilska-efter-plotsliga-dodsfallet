Familjens ilska efter plötsliga dödsfallet
Sebastian Mattsson

Det var en av norsk idrottshistorias största, och mest plötsliga, tragedier. Den 30 april 2012 gick simstjärnan Alexander Dale Oen bort.

Det var under ett träningsläger i Flagstaff, Arizona, USA, som 26-åringen plötsligt kollapsade i sitt badrum. En av lagkamraterna bröt upp dörren och fann en livslös Dale Oen som trots hjärt- och lungräddning inte gick att rädda.

Obduktionsrapporten visade att den regerande världsmästaren på 100 meter bröstsim led av en hjärtsjukdom.

Nu har stjärnans bror, Robin Dale Oen, riktat skarp kritik mot den norska stödapparaten kring simmaren.

– Hade han inte varit en idrottare, hade han varit vem som helst – då hade Alexander helt säkert varit vid liv i dag. En vanlig läkare hade upptäckt hjärtfelet väldigt fort, säger Dale Oen till NRK.

Enligt Dale Oen var det ingen hemlighet att hans bror led av hjärtproblem.

– Han fick en hjärtattack tre månader innan han gick bort. Men man lyckades inte få reda på vad det handlade om förrän efter att han hade dött, säger Dale Oen.

Enligt NRK led Dale Oen av familjär hyperkolesterolemi, en ärftlig sjukdom som innebär att kolesterolhalten i blodet är förhöjd sedan födseln och därmed medverkar till tidig utveckling av åderförkalkning och hjärtsjukdomar.

– Sjukdomen är lätt att upptäcka, för man behöver bara ta ett vanligt blodprov och skicka det till rikssjukhuset. Då utför de ett gentest och man får svar inom en vecka, säger Ottar Nygård, professor i kardiologi vid Bergens universitet.

Roald Bahr, chefsläkare i den norska OS-kommittén, står dock bakom sitt agerande i fallet Dale Oen.

– Jag har respekt för familjen och deras sorg. Jag delar deras sorg. Både OS-kommittén och våra läkare gav en förklaring till familjen när obduktionsrapporten blev presenterad. Den förklaringen står jag för än i dag. Alexander Dale Oens hjärtsjukdom hade kunnat upptäckas, men varken jag och eller en rad av experter lyckades upptäcka den. Det beklagar jag, säger han.
