"Jag är lycklig att jag fortfarande är vid liv"
Martin Frölander

56-årige Mats Kardell är aktuell med självbiografin "Dopning, dieter och drivkrafter" som han har författat tillsammans med Katarina Johnson.

Kardell var Sverige första bodybuildingproffs - och nådde toppen inom världseliten. 1980 vann Kardell SM-guld i Eriksdalshallen - och han gjorde det dopad.

Det blev början på ett långt missbruk.

– Jag mörkade det för folk. Jag slogs redan då med ett utanförskap med adhd och så. Jag hittade något jag blev bra på. Det blev tungt att bära ju mer jag ljög under min karriär, säger Kardell till SportExpressen.

Kardell har inte hymlat om att han dopade sig under i stort sett hela sin karriär, en karriär som bland annat innehåller fyra SM-guld och ett VM-silver. Med tiden föll han allt längre ner i ett tungt missbruk. I boken berättar han om biverkningar i samband med European Cup 1989.

"Mitt blodtryck åkte berg- och dalbana, jag fick problem med sömnen och började känna av en massa andra biverkningar. Det var inget vidare med potensen, ofta hängde kuken som en trött slips."

Listan på vad Kardell stoppade i sig kan göras lång. Han tog bland annat sömntabletter, amfetamin, preparat som var avsedda för djur och dopamin för Parkinsonpatienter.

"Hade jag tänkt en smula hade jag fattat att det inte är så bra att äta starka mediciner som ges till folk med en obotlig sjukdom. Eller till djur. Men så smart var jag inte. Allt var värt att prova", berättar Kardell i sin biografi.

Sin sista tävling gjorde han 1993.

– När jag slutade med bodybuilding fortsatte drogandet i en större utsträckning.

I mitten på 90-talet hade Kardell något han själv beskriver som "en jäkla svacka" med några överdoser. 1996 var han drogfri några månader - men det varade inte länge. Amfetaminen hade klorna i Kardell.

– Jag flyttade hem till Tranås och fortsatte med amfetaminet. Men sen åkte jag fast - och sen dök det fullständigt. Jag hällde i mig t-röd och handsprit. Jag hade gjort några fängelsestraff.

2008 vaknade Kardell upp på ett sjukhus med 4,56 promille i kroppen. Det var början på slutet av missbruket. Den 8 juli 2008 fick Kardell en plats på ett behandlingshem. Sedan dess har han varit nykter och drogfri.

– Jag var nära döden flera gånger. Jag fick göra massa blodtransplantationer för att klara mig. Jag mår rätt bra i dag. Jag står upprätt, det skulle jag inte ha gjort egentligen. Sakta men säkert blir det bättre. Men jag har ingen magmun, så jag får vara försiktig när jag äter.

I dag arbetar Kardell på ett gym i Mjöllby och föreläser om adhd, missbruk och träning.

– Jag har en viktig roll i att försöka bromsa ungdomarna, så att de inte går in i samma skit som jag gjorde. Det känns som att jag har något viktigt att komma med. Jag är lycklig att jag fortfarande är vid liv, jag har inte fattat det än.



Vill du ha fler sportnyheter direkt i ditt dagliga flöde, sportälskare?Följ SportExpressen på Facebook och Twitter – för en ännu större tillgång till de senaste och viktigaste nyheterna från sportvärlden.
