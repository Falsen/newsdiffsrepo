Kvinnlig boxare avled efter två veckor i koma
Sebastian Mattsson

I fredags avled Mbulaeni Mulaudzi, OS-silvermedaljör på 800 meter, i en bilolycka. Två dagar senare blev fotbollslandslagets lagkapten, målvakten Senzo Meyiwa, skjuten av rånare i sin flickväns hem.

Och nu har alltså ännu ett dödsfall drabbat Sydafrikas sportkretsar. Boxaren Phindile Mwelase, som har legat i koma sedan hon knockades i en match den 10 oktober, har avlidit.

Landets idrottsministerium bekräftade tragedin i ett pressmeddelande.

"Idrottsminister har än en gång fått höra att ännu en lovande idrottare har avlidit. Mwelase förlorade striden och dog olyckligt den 25 oktober", skriver idrottsministeriet i ett pressmeddelande.

"Det har varit en väldigt tuff vecka för sydafrikansk idrott".

Även Sydafrikas president Jacob Zuma har skickat sitt stöd till Mwelases familj.

"Det här är en otrolig förlust för sport i allmänhet och boxning i synnerhet", ska Zuma ha sagt samtidigt som han uppmanar landet att enas i sorg efter det nya dödsfallet som skakar idrotten.

Phindile Mwelase dog på ett sjukhus i Pretoria.
