Kuppen: Två OS-städer
klara på samma gång
Albin Julin

Los Angeles och Paris var de enda återstående kandidaterna i racet om att få stå som värd för de olympiska spelen 2024. I september avgör internationella olympiska kommittén i en omröstning vilken stad som får arrangera tävlingarna – men förloraren behöver inte misströsta.

Båda städerna är nämligen garanterade att få arrangera antingen OS i 2024 eller 2028, skriver Sky Sports. Det avgjordes i en historisk uppgörelse under ett IOK-möte i Lausanne dag, där Frankrikes president Emmanuel Macron och Los Angeles borgmästare Eric Garcetti lade fram sina respektive kampanjer.

Anledningen till att två städer ska ha fått löfte om att arrangera OS på samma gång ska enligt CNN vara att förenkla valprocesserna i framtiden, och för att skapa en större ekonomisk trygghet till spelen.

USA:s president Donald Trump twittrade tidigare under tisdagen att han "jobbar hårt" för att få OS till USA.

Paris och Los Angeles har inte kunnat enas om vilken stad som ska stå som värd först, och nu ska detta bestämmas under en IOK-konferens i Lima i september. Enligt AP är Paris favoriter till att få stå som värdskap för 2024.

– Det är väldigt bra för oss, säger Paris borgmästare Anne Hidalgo.

New York Times skriver att IOK kan komma att ge Los Angeles värdskapet 2028 för att garantera att USA inte får spelen under Donald Trumps tid som president. Samtidigt skriver tidningen att det finns en större risk i att ge Paris de första spelen – eftersom de har mer att förbereda.

OS har tidigare arrangerats i Paris 1900 och 1924, och i Los Angeles 1932 och 1984.
