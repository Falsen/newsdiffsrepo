Stjärnans förvandling:
"Jag håller på att dö"
Sebastian Mattsson

Paige VanZant har snabbt blivit en fixstjärna inom MMA-svängen. Men haussen kring 23-åringen trappades ner när hon förlorade mot Michelle Waterson redan i första ronden i december i fjol.

Nu har vi kanske fått en förklaring till VanZants undermåliga insats. VanZant har avslöjat att hennes viktnedgång inför mötet med Waterson och de två tidigare matcherna i karriären höll på att ta livet av henne.

– Jag gick ner från 62 till 52 kilo. Det var en stor viktnedgång. Jag håller på att döda mig själv för den här sporten. Inför de senaste matcherna har jag svimmat av på toaletten flera gånger, säger VanZant enligt sajten News.com.

– Jag vill stå för en positiv kroppsuppfattning och jag utvecklade en ätstörning för att tappa vikt. Jag hatar det, jag hatar processen, det är inte kul att svimma på toalettgolvet för att du håller på att dö i ett badkar.

VanZants familj blev rätt oroliga under hennes viktnedgång.

– Mina föräldrar har aldrig sett mig gå ner i vikt, men de såg det här och sa att om jag nånsin skulle göra det skulle de vägra träffa mig igen, säger hon.

– De tyckte att jag höll på att ta livet av mig, och det är inte värt det. Det är inte värt att skada mig själv för en sport.

VanZant nästa framträdande i oktagonen blir på galan UFC 216, där hon ska möta Jessica Eye.

VanZant är ett världsnamn sedan hon gjorde succé i den amerikanska versionen av "Let's Dance", "Dancing with the stars". Hon har över 1,5 miljoner följare på Instagram.
