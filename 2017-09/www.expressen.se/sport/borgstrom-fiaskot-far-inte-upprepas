Borgström: Fiaskot får inte upprepas
Anders Borgström

Mästare och favoriter. Falun och Kais Mora stack ifrån vargarna hemma i dalaskogarna.

Men på upptaktsträffen på Casino Cosmopol möttes de av nya. I en betydligt hungrigare flock.

Revanschens år är kommet.

För hur tusan skulle du känna om du först blev av med lönen och sedan jobbet?

Exakt så var fjolåret för Djurgårdens stjärnor då föreningen tvingades kasta in handduken på grund av en lång ekonomisk misshandel.

Ranja Varli, Jenny Gustafsson, Malin Eriksson och Emelie Frisk flydde till Täby där de nu - i en trygg tillvaro - ska utmana de stora jättarna.

Några timmar bort med båten rustar gotländska Endre med världens bästa Anna (Jakobsson) i spetsen för att nå en första SM-final. Truppen ser oerhört stark ut. Och visst kan man skymta en nu-eller-aldrig-affisch uppsatt på Ringmuren?

Flera tunga namn har lagt Rönnby-klubban på hyllan efter finalförlusten, men jag blir inte förvånad om Mathilda By och Madelene Backlund dyker upp som slutspelsjokrar när det börjar brännas där borta på vårkanten.

Och så har vi Iksu. Alltid att räkna med. Inte minst nu när de har tröttnat på missade finaler och satsat nytt och fräscht med unge Johanna Hultgren.



På herrsidan kräver hela Uppsala upprättelse. Efter ett missat slutspel stod guldfavoriten där som en skamsen Pelle Svanslös och frös vid Fyrisån. Fiaskot får inte upprepas och in kom Sveriges bäste spelare Robin Nilsberth som ny ledare. "Slutspel" är nya målet säger dem. "Vem försöker de lura?" säger jag.

Om det för Storvreta känns som en evighet sedan det senaste guldet (2012) hittar vi Pixbos senaste guldfest någonstans där på andra sidan The Big Bang (2003).

Tolv års väntan är för länge. Fjolåret slutade i ett stort antiklimax med respass redan i kvartsfinalen. Laget är det samma och underskattningen uppges ha dumpats i ett dike där bakom Wallenstamhallen.

För AIK var det ännu värre. De visste inte ens om de skulle ha ett lag nu. Men ekonomin räddades, nyckelspelarna blev kvar och en gammal bekant i Mikael Karlberg smög in i båset igen. Oavsett hur det kommer att se ut får det räknas som en framgång.

Linköping då? Jo, silverlaget från i våras jagar naturligtvis också revansch.



En spelare gör det lite mer än andra: Martin Karlsson har varit lagets hjärta i flera år men bröt foten och missade hela våren. Han fick en specialroll i Globen - allt för att glöda när han nu är redo för comeback.

- Martin kommer vara med på inspringet, sa tränaren Johan Astbrant inför finalen.

- Det är för att han ska få moroten: Hit vill jag. Det handlar om psykologi. Att få honom att få brinnande känsla inför sommarträningen och nästa säsong och fatta att vi ska hit igen. Det tror jag kan vara jätteviktigt.

Det känns svårt att säga emot.
