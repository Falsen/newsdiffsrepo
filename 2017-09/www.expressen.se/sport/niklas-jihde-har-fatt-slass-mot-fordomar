Niklas Jihde: "Har fått slåss mot fördomar"
Axel Pileby

Den 18 april 2003 är ett datum som Niklas Jihde aldrig kommer att glömma.

Hans Pixbo Wallenstam besegrade då Warberg i SM-finalen i innebandy med 8-2 inför drygt 7 500 åskådare på Johanneshov i Stockholm, men det är inte de siffrorna som är mest minnesvärda.

Samma kväll träffade han nämligen en tjej som heter Linda.

Nio och ett halvt år senare är de gifta med varandra och har två barn.

– Jag har innebandyn att tacka för allt, säger Niklas Jihde och skrattar.

Var det på guldfesten  ni träffades  eller?

– Haha, det sjuka är att det var det. Jag träffade Linda på banketten och så gifte vi oss några år senare. Men hon hade först ingen aning vem jag var. Hon var där med en kompis och spydde över att hon var tvungen att gå på guldfest i innebandy.

36-årige Niklas Jihde växte upp i Småland med en dröm om att bli sportjournalist.

Han jobbade extra på Sveriges Radio som 17-åring, men snart skulle innebandykarriären ta över.

Drömmen om en tv-karriär väcktes dock åter till liv när AIK lockade hem honom från proffslivet i Schweiz genom att ordna ett jobb på IMG där han blev programledare för Svenska Spels intern-tv.

2008 fick han sedan chansen i Viasat när det var dags för hockey-VM i Kanada.

En märklig resa fick då sin fortsättning.

– För min del är det en ganska naturlig resa, men man har fått slåss mot mycket fördomar på vägen. Man har hela tiden fått bevisa mycket för att folk ska acceptera en. Jag har gått en helt annan väg än vad alla andra har gjort. Som spelare hade jag förmånen att få besöka sportsändningar i SVT och TV4 och då snappade jag upp hur de jobbade. Jag har tagit tillvara på det, säger han.

Det är inte bara innebandykarriären som gör att folk har fördomar om Niklas Jihde.

Hans bror heter Peter, jobbar på TV4 och är en av Sveriges mest kända programledare.

– I början hörde man hur det snackades. "Han fick jobbet bara för att han har det namnet". Men det var ingen fördel att heta Jihde i efternamn, snarare tvärtom. Det knorrades en del, men jag bestämde mig för att köra mitt race. Det var en tuff tid och jag kände att det skulle bli svårt att komma långt i den här branschen. Men jag har inte som mål att stå och leda Idol, jag vill jobba med sport där det är svett och adrenalin. Det driver mig.

Pratade du mycket om det här med Peter i början?

– Nej, vi snackade inte så mycket om det. Han har alltid stöttat mig otroligt mycket. Han är den jag lyssnar mest på om han säger något. Men vi har ju kört på i olika spår. När jag började med det här gick ju han över till underhållning.

– Men jag gjorde hockey-VM som programledare 2011 och året efter satt Peter där som programledare för VM i TV4. Man förstår ju att folk tänker "vafan, det blir för mycket Jihde i tv".

Hade du varit där du är i dag utan Peter?

– Det kanske låter kaxigt, men jag tror det. Han har inte varit inblandad i min tv-karriär. Det var ju genom innebandyn som jag fick jobb. Jag tror att Viasat tog in mig för att de ville ha den rätta Jihde, haha.

Drömmer ni om att jobba tillsammans?

– Ja, vi har snackat lite om det. Det hade varit häftigt. Men nu gör vi ju så olika grejer. Peter är inte inom idrotten och för mig är det inget alternativ att hålla på med underhållning i tv.

Inte?

– Nej, det finns inte. För mig är underhållning sport.

Har du fått erbjudande från andra kanaler någon gång?

- Innan jag gick till Viasat diskuterade jag med TV4 i och med att de sände innebandyn. Men jag tror att det blev bra att jag gick den här vägen i stället med tanke på att Peter är så förknippad med TV4.

Var det  delvis därför du inte hoppade på?

– Nja, chansen från Viasat dök upp samtidigt och då ville jag jobba med ishockeyn. Därför tackade jag nej till det andra, och det har jag inte ångrat en sekund. Det är kul att tävla med sin bror och jag lever min dröm.

Drömmen som Niklas Jihde pratar om utspelar sig bland annat i Mora, Karlskoga och Malmö.

36-åringen har varit med och gjort hockeyallsvenskan till en attraktiv produkt - mycket tack vare de matiga sändningarna.

Förutom att se matchen får tittarna följa med in i omklädningsrummet, se spelarna intervjuas på isen och höra domarna förklara sina beslut.

Man får dessutom se Niklas Jihde intervjua sin före detta Viasat-kollega, Djurgårdens tränare "Challe Berglund".

– Han är lätt topp tre den tuffaste och roligaste personen man kan intervjua. Ställer du en konstig fråga nyper han direkt. I kvalserien förra året var det pressat för Djurgården och jag skulle ljuga om jag sa att det var roligt att stå och intervjua "Challe" då. Det var inte alls kul.

Kan du pressa honom trots att ni känner varandra?

– Ja, jag tror att det blir lättare när jag känner honom. Jag vet hur han fungerar. Vi hade en grej i Timrå förra året när han blev sur på mig. Dagen efter fick jag ett sms av honom där han skrev "Var jag dum i går?" för han hade fått så många sms av andra som hade reagerat. Men det var inget jag hade tänkt på. Vi måste ju ställa frågorna.

Alla säger ju annars att du är världens trevligaste person och det är ju det intrycket man får i tv också.

– Haha, du får nog ringa min fru eller min bror Peter. Nej, men jag är väldigt positiv. I början var det kanske lite "too much", men jag tycker det jag gör är så jäkla kul. Men det är den biten jag har jobbat mest med.

Att bli tuffare?

– Ja, absolut. De två första säsongerna var jag nog väldigt snäll. Men man måste gå in på de tuffa frågorna också, fansen vill ju veta. Jag är inte där för att vara den snälla killen.

Så du har varit förbannad någon gång?

– Haha, ja det kan jag lova. Men det är kanske så att jag är lite för trevlig och glad mot alla personer runtomkring och så är det de man älskar mest som får se den jobbiga sidan.

I eftermiddag spelar Tre Kronor match i Karjala Tournament mot Ryssland, och Niklas Jihde leder sändningen i TV10.

Han har gjort sig känd för att intervjua spelarna i hockeyallsvenskan med skridskor på sig, men den här gången får han nöja sig med en plats i studion.

– Folk tänker "där åker den där gamla innebandyspelaren runt på isen för att synas", men så är det inte. Vi ville göra intervjuer på isen för att det är spelarnas arbetsplats. Där känner de sig mest bekväma. Men det är den punkten som har berört folk mest. De flesta älskar det, men sedan finns det så klart de som tycker att det är töntigt.

Går det att sluta med det nu när ni har börjat?

– Nej, jag tror inte det. Alla är hur nöjda som helst. Det är bara en enda spelare som har sagt nej till en intervju på fyra säsonger. Det var Christopher Liljewall i Rögle, han brukar sätta sig på bänken direkt och ville inte bryta den ritualen.

På längre sikt finns det en utmaning som lockar mer än något annat: Vinter-OS i Sotji 2014.

– Man ska alltid ha drömmar säger alla, men jag lever ju i drömmen. Jag tycker att hockeyallsvenskan är otroligt kul att göra. Samtidigt har ju Viasat rättigheterna till OS 2014 också så det hade varit grymt roligt att jobba med hockeyn där, säger Niklas Jihde och fortsätter:

– Men jag är inte här för att bli tv-stjärna, jag tycker att det är lite för mycket sånt i den här branschen. Att de som syns i rutan vill vara större än de aktiva eller sporten. Jag vill göra så bra tv som möjligt för de som sitter hemma och tittar. Det är passionen till idrotten som driver mig.
