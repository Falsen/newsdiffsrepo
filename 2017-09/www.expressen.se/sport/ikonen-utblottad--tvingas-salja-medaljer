Ikonen utblottad – tvingas sälja medaljer
Sebastian Mattsson

Olga Korbut var den kanske störste enskilde stjärnan under München-OS 1972. "Sparven från Minsk" tog hela fyra OS-guld, blott sjutton år gammal. Störst uppmärksamhet fick en manöver som saknade motstycke i gymnastikhistorien: hennes stående bakåtvolt från övre holmen, ett tilltag som numera är förbjudet på grund av riskerna.

– Jag gick från nolla till stjärna, har Korbut tidigare sagt om spelen.

Men sedan dess har det gått sämre för Korbut. Enligt ryska Gazeta är Korbut så pass utblottad att hon tvingades sälja samtliga sina mästerskapsmedaljer på en auktion i Dallas. Artikelrubriken är talande: "Medaljerna räddade Korbut från att svälta".

Gazeta skriver att Korbut drog in sammanlagt 230 000 dollar på auktionen. Av summan får hon behålla, när alla kommissioner är utbetalda, ungefär 183 000 dollar – alltså ungefär 1,6 miljoner kronor.  Bland annat fick hon nästan 600 000 kronor för lagguldet från München-OS och 470 000 kronor för guldet i fristående.

Korbut flyttade till USA efter att Sovjetunionen hade fallit. Hon startade ett eget gym för gymnasttalanger, men hade svårt att etablera sig i sitt nya land och dömde ut de amerikanska barnen som "lata".

Hon greps för snatteri 2002 sedan hon försökt stjäla ost och fikon från en affär. Hon klarade sig undan fängelse, men fick betala ungefär 3 000 kronor i böter. Hon skilde sig från sin dåvarande make Leonid Bortkevich och har levt ett liv i periferin sedan dess.

Olga Korbut är 61 år gammal.
