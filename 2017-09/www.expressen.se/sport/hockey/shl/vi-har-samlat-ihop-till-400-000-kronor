"Vi har samlat ihop
till 400 000 kronor"
Sebastian Mattsson

Stefan Liv var en SHL-legendar av den högre kalibern. Sorgen nådde bortom HV 71 den 7 september 201, när  Lokomotiv Jaroslavls flygplan kraschade och Liv och många av hans lagkamrater avled.

Men det finns ett ljust stråk mitt i tragedin. HV 71 startade en fond i Livs minne – och nu har klubben redovisat hur pengarna i fonden använts för att stötta unga målvaktstalanger.

– Från fonden ges varje år ett materialbidrag om 15 000 kronor till bäste målvakt i TV-pucken – samt att vi i HV 71:s regi vid några tillfällen varje säsong arrangerar mindre läger med samtliga ungdomsmålvakter, säger general manager Peter Ekelund till Jönköpings-Posten.

– Jag tror att vi har omkring 300 000 till 400 000 i fonden. Den fylls på med bidrag och genom överskottet från projektet Ett liv, som Linda Brevitz driver, samt som till exempel i vintras när en bok om Stefan såldes. En del av överskottet sattes in i fonden.

A-lagets William Rahm sköter lägerträffarna där unga hockeyintresserade sammanstrålar och får lära sig sportsliga värderingar.

– Allt är i Stefans anda. Han var ju känd för att vara väldigt omtänksam mot människor, säger Ekelund.

När HV 71 blev svenska mästare förra säsongen var delar av Livs familj på plats.

På tv-bilderna såg man bland annat hur Stefans söner Herman och Harry njöt på läktaren.



Vill du ha fler sportnyheter direkt i ditt dagliga flöde, sportälskare?

Följ SportExpressen på Facebook och Twitter – för en ännu större tillgång till de senaste och viktigaste nyheterna från sportvärlden.
