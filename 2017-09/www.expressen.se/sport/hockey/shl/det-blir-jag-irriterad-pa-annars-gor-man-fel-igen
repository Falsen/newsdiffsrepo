"Det blir jag irriterad på –
annars gör man fel igen"
Johan Svensson

Vi kan rabbla upp en hel hög av spelare som blev fullträffar från sportchef Stefan Bengtzén förra säsongen. Spelare som var högst bidragande till att Brynäs tog sig till en sjunde och helt avgörande SM-final mot HV 71.

Kevin Clark, Daniel Paille är två exempel på sådana succévärvningar. Och inför slutspelet värvade Bengtzén en sargad Juuso Ikonen som inte hade kommit till sin rätt i Djurgården.

– Jag kände till honom sedan tidigare, och såg kvaliteter som vi kunde få nytta av. Sedan föll saker och ting på plats

Men sedan tillägger han snabbt:

– Det vi sa direkt att ska vi plocka hit en spelare som inte lyckats, måste han få spela högt upp i laget. Så vi talade verkligen om för honom att vi trodde på honom. Det var ett klart budskap, och den chansen tog han.

Men berätta nu. Vad är tricket för att lyckas?

– Äh, det finns väl ingen "copy paste" på det. Men jag tror att min erfarenhet har gett mig mycket. Och mitt sätt att komma nära spelaren det handlar om. Jag älskar att jobba med människor. Det handlar om att få klart för sig vad det handlar om för karaktärer och för människa, vi ska ta in i vårt lag.

– Så jag tror att erfarenheten har hjälpt mig mycket.

Har du några riktigt misslyckade värvningar i BIK, Karlskrona eller Brynäs?

– Ja, det är klart jag har det! Och det blir jag irriterad på. Det gäller att ta lärdom av det, och gör man inte det, så gör man fel igen. Men det handlar om att vara så noggrann som möjligt, och spelarna ska få vara sig själva.

– Inom vissa ramar, lägger Bengtzén till.

– Det finns ramar i Brynäs. Och det här ser våra rutinerade spelare som Jacke Blomqvist, Johan Alcén och Simon Bertilsson till att man håller sig inom, när man spelar i Brynäs IF.

Just Simon Bertilsson hyllar Bengtzén starkt. Han blev kvar i Brynäs, trots locktoner från KHL.

– Hans chans kanske kommer senare. Men jag var aldrig orolig, säger Bengtzén, som sticker ut hakan:

– "Berra" och Ryan (Gunderson) är SHL:s bästa backpar. Båda två är topp fem-backar i den här ligan.

Jag har tippat er som etta, och hävdar att ni har SHL:s bästa backbesättning.

– Det omdömet skall vi ha med oss. För det tycker jag också att vi har. Vi har nio backar som är spelbara, varje dag i veckan i SHL. Vi hade åtta som var med förra året, så det känns jättebra.



Hör mer av Stefan Bengtzén och hans tankar om sitt lagbygge inför säsongen med Brynäs. I podcasten ”Sportchefsresan 2017” berättar han dessutom detaljerat om alla nyförvärv, för att ge alla en bra möjlighet att lära känna alla de nya spelarna, inför säsongen.
