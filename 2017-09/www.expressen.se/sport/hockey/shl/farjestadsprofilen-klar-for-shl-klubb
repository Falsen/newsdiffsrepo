Färjestadsprofilen
klar för SHL-klubb
Tobias Björklund

Brynäs drabbades nyligen av ett tungt avbräck. Stortalangen Jesper Boqvist bröt handleden efter en smäll i en CHL-match – och blir borta på obestämd tid.

Men nu har klubben gjort klart med en välmeriterad ersättare. På sin hemsida skriver Brynäs att de använder den så kallade "skadade spelare klausulen" för att plocka in Mikael Johansson.

– Jag är nöjd över att presentera forwarden Mikael Johansson, en meriterad forward som nu kommer in i laget och gör att vi kan behålla bredden i truppen. Johansson har en fin meritlista, från spel både i KHL och nu senast i IFK Helsingfors, säger Stefan Bengtzén.



LÄS ÄVEN: Stefan Bengtzén: "Det blir jag irriterad på"

Mikael Johansson inledde förra säsongen i KHL och Lada Togliatti men lämnade redan efter tolv matcher. Forwarden kommer närmast från spel i finska SM-liiga där han producerade 19 poäng på 37 matcher för HIFK.

32-åringen är främst känd från sina nio säsonger i Färjestad, där han slog personligt poängrekord i SHL säsongen 2015/16 med 40 poäng på 51 matcher.

Han har själv berättat att han hade hoppats på en återkomst till Karlstad inför denna säsong – men blev ratad av Färjestad.

– Jag hoppades och trodde på att jag skulle få komma tillbaka till FBK men jag är tydligen för dålig. Platsar jag inte så platsar jag inte, sa han till NWT.

Johansson har även spelat i Leksand, schweiziska Rapperswil och Hamilton Bulldogs i AHL samt har en handfull landskamper på meritlistan. Han ansluter till Brynäs på måndag och väntas spela träningsmatchen mot Mora på onsdag.
