"Överlät allt till dem –
så kan vi inte ha det"
Robin Lindgren

Under tisdagen kom den årliga upptaktsträffen inför SHL att hållas.

Plats: Vasateatern, och från scenen fick den nya domarbasen Ulf Rönnmark sin tid i rampljuset när han talade om regeländringarna kring målgården där det i fjol dömdes bort drygt 70 mål efter att spelare vidrört målvakten - en ändring man nu gör för att få fler mål i svensk ishockey.

Med mikrofonen i handen vädjade Rönnmark också till medierna på plats att i vinter tänka en extra gång innan domare kritiseras, då detta kan föda hat bland tickande bomber i de svenska hemmen.

Hat som i fjol ledde till att domare Morgan Johansson fick ta emot ett så pass allvarligt mordhot att han    avsade sig uppdraget att döma kvartsfinalmatchen mellan Brynäs och Linköping.

– En röst sa till mig att om jag inte såg till att Brynäs vann matchen skulle de klippa mig utanför arenan. Jag frågade vem det var, men då lade personen på. Sedan fick jag fem-sex hotfulla mess efter det från samma nummer. Plus att det ringde ett par gånger till. Det hela höll nog på under en timmes tid ungefär, berättade Morgan vid en intervju med SportExpressen tidigare i veckan.



LÄS OCKSÅ: Morgan Johansson talar ut om mordhoten: "De skulle klippa mig"

Niklas Wikegård är en omtyckt, och omdebatterad, expert i C More som ofta sticker ut med sina åsikter och aldrig backar för att säga vad han tycker - och han hyllade Rönnmarks tal på Vasateaterns scen.

– Jag tycker Uffe Rönnmark sa de kanske tre bästa meningarna under hela dagen. Det ska vara högt i tak och man ska få ifrågasätta, men det får räcka där.

Vi medier borde tänka efter en extra gång innan vi kritiserar domarna?

– Ja det tycker jag. Men överhuvudtaget i samhället och allting man gör där som gör att man hänger ut människor som på så sätt mår illa borde man tänka över en extra gång, och om man dessutom får ta emot hot som jag själv har fått göra flera gånger så är det definitivt inte bra.

Du har också fått ta emot hot?

– Ja, jag fick rätt många hot när jag var tränare i både Djurgården och Malmö. Det ringde hem folk till min familj för att hota mig. Det hände rätt många gånger och det blev rätt många brev som skickades till Linköping för DNA-undersökning så jag har varit med om den där dåliga sidan också, många gånger och ingen ska behöva stå ut med det.

Niklas Wikegård tränade Djurgårdens IF och Malmö Redhawks i totalt nio säsonger mellan åren 1995 och 2005.



LÄS OCKSÅ: Thomas "Kuben" Andersson: "Saknar inte att bli kallad hora"

Efter att SHL beslutat att göra om regelverket kring bortdömda mål efter att utespelare varit i kontakt med målvakten så följde idel hyllningsord från alla håll och kanter.

Hyllningsord som också kom från Wikegårds läppar.

– Jag tycker det är jättebra. Som det var i fjol så tog man bort domarens ansvar på isen och överlät allt till situationsrummet och så kan vi inte ha det. Det här är ett jättebra steg som SHL tar och jag har inget dåligt att säga om det.

Hockeyn då? Jodå, förhoppningsvis kommer fokuset att vara på den i vinter och Wikegård ser fram emot en säsong där flera lag har mycket att bevisa efter tuffa sortier i olika stadier av slutspelet i fjol.

– Jag ser fram emot revanschen för Frölunda, Växjö och Skellefteå. Tre klubbar som borde klara sig bättre.

Något mer du ser fram emot?

– Det ska bli spännande att se hur vi utvecklar det offensiva spelet också, jag tycker Sverige har så många talangfulla ledare så det borde bli bättre. För 15 år sedan fick du köra en klubba mellan benen och gaffeltrucken, så man borde kunna spela ett bättre offensivare spel.
