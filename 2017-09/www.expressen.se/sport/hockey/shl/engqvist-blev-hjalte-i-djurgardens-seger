Engqvist blev hjälte
i Djurgårdens seger
Petter Landén

Spångasonen Andreas Engqvist inledde den gångna säsongen i KHL-laget Ufa. Och han började bra. På 12 matcher blev det 11 poäng innan en hjärnskakning satte stopp för allt spel.

Det gick så långt att han bröt med Ufa innan han blev klar för Djurgården inför den här säsongen.

Och även om han känner sig det minsta rostig inför SHL-premiären så syns det inte.

29-åriga Engqvist avgjorde träningsmatchen mot Linköping i sudden death. 3-2-målet var hans andra fullträff i matchen.

– Man vill känna att man är där. Så det är skönt att sätta dit dem och få avgöra i sudden, säger han till C More.

Ännu skönare tyckte han att det var att Djurgården lyckades vända ett 0-2-underläge till seger.

– Vi visar bra karaktär. Det var skönt att kunna vända underläge till seger och få in känslan att man kan klara det.

För Linköping var det ytterligare en tung förlust, den tredje på raken under försäsongen. Så Chad Billins hoppas att de kan vända det i genrepet mot HV 71.

– Det är fortfarande försäsong, men det är tufft. Vi måste börja vinna matcher. Vi behöver en seger innan säsongen drar i gång. Jag tycker det är viktigt att få in den känslan i laget.
