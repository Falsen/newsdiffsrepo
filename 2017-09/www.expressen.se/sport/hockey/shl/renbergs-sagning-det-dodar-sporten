Renbergs sågning:
"Det dödar sporten"
Robin Lindgren

Vad minns ni av säsongen 16/17?

HV 71 tog SM-guld, Mora IK daladansade sig upp till SHL och Tre Kronor vann VM-guld.

Och så var det de där bortdömda målen i SHL. Vid dagens upptaktsträff inför årets upplaga av SHL konstaterade den nya domarchefen Ulf Rönnmark att upp mot 70 mål dömdes bort för kontakt med målvakt. Det är en siffra SHL vill få ner, och som i ett led av detta kommer ligan i vinter tillåta mer.

"Nuddar" med målvakter kommer inte längre vara tillräckligt för att ett mål ska dömas bort.

Ett beslut som SVT:s expert, tillika forna NHL-stjärnan, Mikael Renberg hyllar.

– Absolut, det tycker jag är jättebra och det är positivt med SHL. När de ska ändra något så går det fort, det är i och för sig på gott och ont att ta snabba beslut men jag tror det här blir väldigt bra.

Men Renberg var inte bara fylld av hyllningsord i Vasateatern som för dagen hade samlat ledare, sportchefer och spelare från samtliga 14 SHL-lag.

Det var ju de där bortdömda målen i fjol...

– Det blir ju absurt när man tar bort så många mål som man gjorde förra året. Jag tycker generellt när man tittar på idrott att det bevisar något, man kan inte digitalisera allt dömande. Det dödar sporten, säger han och fortsätter:

– Man kan inte titta på video efter varje enstaka situation, ska man hålla idrotten levande så måste man låta domarna på planen ta beslut, och det måste få bli fel ibland. För som det blev förra året så skadar det bara hockeyn. Det är bra att domarna får ta den första bedömningen, tycker de inte att målvakten blivit störd så är målet godkänt.

I tennis funkar det, men i ishockey blir det för mycket?

– Jag tycker det, man måste begränsa det. Till och med i tennis är det väl begränsat antal "hawkeyes" man kan använda, va?

Ja.

– Annars kommer det ta för lång tid allt, och jag tror just att tiden är viktig. Ska det vara attraktivt för publiken att komma tillbaka så får inte matcherna ta för lång tid heller.
