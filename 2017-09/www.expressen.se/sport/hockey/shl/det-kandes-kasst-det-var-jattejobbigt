"Det kändes kasst –
det var jättejobbigt"
Robin Lindgren

Efter en succésäsong med Frölunda HC, som slutade med guldjubel, kom Tom Nilsson att för andra gången i karriären flytta över Atlanten, och testa lyckan i världens bästa liga.

Men tiden i Vancouver Canucks organisation slutade bara i 17 spelade matcher, i AHL.

Det efter att 24-åringen hemsökts av skador i ett flitigare tempo än en tioåring på skateboard utan skydd - säsongen 16/17 blev en mardrömssäsong för Tyresö-sonen.

– Det kändes kasst och var jättejobbigt, det var det. Jag menar, alla skador kom efter varandra och det kändes som ett skämt. Grabbarna i laget hade inte varit med om någon som haft sån otur, säger han och fortsätter:

– Extra jobbigt när man är på andra sidan jordklotet och inte har någon där. Det blir mycket Facetime och sånt, så det var väldigt tungt.

I AHL har konkurrenssituationen och kamperna om uppflyttning till NHL medfört att lagkänslan ofta är i det närmaste obefintlig, det handlar där mer om att själv lyckas än att faktiskt se till att laget lyckas.

Något Nilsson fick uppleva när skadorna kom på ett ovälkommet löpande band.

– Det är inte samma "klappa på ryggen" känslan som här i Sverige. Det är inte samma stöd, men det visste jag om. Det påverkade inte mig så jättemycket, det är bara som det är.

Det kan till och med bli så att spelare "gottar" sig i andras skador?

– Det är ju lite så, om en back är skadad så får en annan mer istid och då blir den glad. Framför allt i AHL så är det ju så, och då får man ju mindre stöd från laget också. Men samtidigt så hade jag en bra grupp killar i laget så det blev inget större problem för mig.

Efter fjolårets jobbiga upplevelse har han nu återvänt till Sverige igen, och som en av få backvärvningar vilar ett stort ansvar på den svenska mästaren från 2016 som kommer att få en nyckelroll i Djurgården.

Hur mår du nu?

– Nu mår jag jättebra, känner inte av något och har inte gjort på hela sommaren. Jag känner mig stark.

Senast han spelade i SHL var alltså guldåret med Frölunda, och även då hade Nilsson återvänt från en misslyckad sejour i Nordamerika.

Igen så återvänder du efter ett år utomlands. Vill du upprepa vad du då gjorde med Frölunda?

– Varför inte? Det hade varit jättekul, jag har ju kommit in i ett lag som gick till åttondelsfinal i våras. Vi vill ju bli bättre nu, det är alltid ett mål.

Den kommande säsongen kommer också att bjuda på åtta speciella möten för 24-åringen, som kommer att ställas mot såväl Mora IK som Frölunda HC.

En klubb där han spenderade sina juniorår och fick göra seniordebut (Mora IK) - och så föreningen (Frölunda HC) där han fick vinna sina två första stora titlar, CHL och SHL.

Vilket möte kommer kännas mer speciellt?

– Bra fråga, jag har inte tänkt på det. Jag var ju i Mora i fyra år, och det var där jag växte upp från att vara tonåring till att bli man. I Frölunda vann jag SM-guld, så jag har jättebra minnen från båda städerna och är tacksam till båda de föreningarna. Men det är bara hockey, jag vill vinna varje match.
