"När det var som värst
så ville jag inte gå ut"
Magnus Nyström

Örebro gick på is först av alla lag i SHL, redan i slutet av juli och under ledning av Niklas Sundblad har laget kört dubbla ispass nästan varje dag fram till nu.

Sundblad har fått sätta sin prägel på laget från start. Betydligt bättre än att komma in som tredje tränaren för säsongen som han gjorde i fjol, då även klubbens ekonomi havererade.

Nu är ekonomin i balans och bäst av allt: Joakim Andersson är frisk.

Efter fyra år i Detroit Red Wings värvades han i fjol för att bli Örebros förstecenter i jakten på SM-guld. Det slutade med en höft som krånglade, operation och han spelade inte en enda match på hela förra säsongen. En träningsmatch mot Köln tidigt i augusti var hans första match sedan en slutspelsmatch i NHL med Detroit mot Tampa våren 2016.

– När det var som värst i fjol ville jag inte ens gå ut. Jag hade kommit hem med höga förväntningar, till en klubb som inte haft så många spelare med NHL-meriter. Det kändes lite som att jag svek alla, säger Joakim och fortsätter:

– Alla jag träffade som undrade hur jag mådde vill bara väl. Men det blev jobbigt och jag kände mig dum som inte hade något bra svar.

Andersson "gömde sig" hemma i radhuset med sambon Lisa och småbarnen Nellie och Hugo.

– Jag försökte ha en positiv attityd mot spelarna i laget och det var en bra grupp, men det är klart att jag kände mig lite utanför.

Nu är Joakim Andersson med igen, även om både han och Daniel Viksten, som också fick fjolåret förstört av skador, har tränat lite mindre än de andra.

– Vi hockeyspelare åker inte direkt runt och känner efter, men nu måste jag göra det. Gör det ont så måste jag tänka till lite extra och inte bara köra på. Det känns bra i kroppen, jag måste vara försiktig och ha tålamod.

I Nordamerika hade han lite problem med ryggen, men missade inga matcher på grund av skador sista säsongen.

– Att jag spelade mindre berodde på att jag var in och ut ur laget och även fick åka en del till AHL. Jag hade varit ordinarie i Detroit, men tappat min plats. Det var därför jag ville hem till Sverige igen, jag ville få en omstart på min karriär.

Niklas Sundblad kommer matcha Andersson försiktigt.

Örebro har till och med skaffat sig ett överflöd av forwards, just nu totalt 17, vilket innebär fem på läktaren varje match om alla är friska.

Lagets svaghet är målvakter och backar.

– Jag är inte orolig, säger Sundblad och ler.

– Klubben har lagt en grund för något riktigt bra. Ingen tror vi ska göra något väsen av oss den här säsongen, det passar oss bra, säger Jocke och ler självsäkert han också.

Sedan börjar han berömma backarna i laget.

– Vi har många spännande spelare. Jonathan Andersson från AIK gillar jag väldigt mycket, han är spelskicklig, tar initiativ med pucken. Visst, många är unga och har mycket att jobba med. Men det känns bra.

Jag inser att vi är många som kan ha underskattat detta Örebro.

En leende och förväntansfull Joakim Andersson tyder på det.

Han har ett förflutet som en viktig spelare i Detroit Red Wings.

En säsong var han med och slog ut Anaheim i slutspelet och tvingade fram den säsongens Stanley Cup-vinnare till en sjunde avgörande match i andra omgången av slutspelet. Det var då Joakim gjorde ett viktigt mål som fick hela hemmaarenan att jubla, då spelade talangen från Munkedal i ett av världens bästa hockeylag, då fick han både beröm och en och annan utskällning av legendariske coachen Mike Babcock.

– Jag vill tillbaka till tiden då det gick som bäst i Detroit och då jag blev mästare i AHL. Det är den nivån jag vill hitta igen.

Han säger att han lärde sig mycket under tiden i USA och hyllar såväl Mike Babcock och gamla lagkompisar som Niklas Kronwall, Pavel Datsjuk och Henrik Zetterberg.

– De bästa spelarna i Detroit gjorde aldrig något som gick ut över laget. De gick alltid i bräschen för alla andra. De var noga med alla detaljer och de var alltid på. Varje träning.

Därför hyllar han också inställningen i Örebro.

Viljan att träna hårt och vara väl förberedda.

Ingen risk att ni kört för hårt?

– Det finns ingen nackdel med att vara mycket på is. SHL är en bra liga där det gäller att orka i matcherna. Vi kommer att orka...

Och du måste känna enorm spelglädje?

– Första matchen kände jag bara glädje och spelade fram till två mål. Det var så jävla roligt att bara få vara med. Andra matchen gick det inte lika bra. Men jag får räkna med att det tar emot ibland i början.

Vilka krav kan vi ställa på dig?

– Jag kommer vara bättre vid jul än i september. Sen är jag ingen spektakulär spelare. Men jag kan vara bra framför mål och jag banar väg för andra. Jag är mer passningspelare än målskytt. Jag kommer få en stor roll i laget och spela i alla situationer. Och jag ska prestera bra. Bevisa för mig själv och andra att jag kan nå upp till min bästa nivå igen, säger han oblygt.

Och jodå, han kan göra mål på de bästa också.

– Mitt första mål i NHL gjorde jag faktiskt på Viktor Fasth, när han spelade i Anaheim. Den pucken har jag på en tavla hemma.
