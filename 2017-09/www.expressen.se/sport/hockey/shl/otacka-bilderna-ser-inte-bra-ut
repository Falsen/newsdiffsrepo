Otäcka bilderna:
"Ser inte bra ut"
Mattias Tengblad

Det var i den andra perioden mellan HIFK och Brynäs i CHL som den regelvidriga tacklingen inträffade.

Brynäs 18-årige jättetalang Jesper Boqvist åkte på en tackling i huvudet av Ville Varakas, i fjol i Djurgården, och fick ledas av isen.

– Aj, aj, aj. Det ser olyckligt ut för Boqvist, säger kommentatorn Chris Härenstam i SVT:s sändning.

Experten Jonas Andersson kunde bara hålla med.

– Det där ser inte bra ut. Han kommer nog inte tillbaka den här matchen. Det ser, tyvärr, allvarligt ut. Han ser ut att ta sig för armen. Det verkar inte vara axeln i alla fall, säger han.

Ville Varakas åkte på fyra minuters utvisning för tilltaget "checking to the head", ett straff som är unikt för CHL. I SHL får man nämligen bara två minuters utvisning för samma typ av tackling.

Motiveringen: Om spelarens säkerhet utsätts för fara ska motståndaren få ett hårdare straff.

SVT-duon ser gärna att SHL också tar lika allvarligt på liknande tacklingar i framtiden.

– Det här tycker jag att SHL bör ta efter. Såna här tacklingar kan få ödesdigra konsekvenser för spelarna. Jag tycker att det är helt rätt att ge fyra minuter i stället för två, säger Andersson.



Matchen pågår och Jesper Boqvist kunde inte spela vidare.
