SHL-klubben nära
drömförstärkning
Robin Lindgren

Med 30 poäng från blålinjen i fjol kom Sebastian Aho att få sitt riktiga genombrott i SHL.

Något som medförde att NHL-klubbarna till slut fick upp sina ögon för den talangfulla backen och efter att ha ratats under tre drafter så valde New York Islanders att förvärva sig backens rättigheter.

Och när Skellefteå AIK egentligen kände sig klara med sin trupp inför 17/18:s upplaga av SHL så kom pungslaget - lagets ledande back valde att flytta över Atlanten och försöka slå sig in i NHL.

Kvar lämnades västerbottningarna med en gapande tom plats i sin backuppsättning.

En plats som stått tom sedan dess.

Men nu kan sportchef Mikael Lindgren och Skellefteå AIK ha hittat backen som ska fylla luckan.

Enligt uppgifter till Norran så har klubben nämligen ställt in siktet, och kommit nära underskrift, med den 31-åriga kanadensiska backen, Michael Kostka.

En back som debuterade i NHL 2012 och i sin debutsäsong noterades för åtta poäng på 35 matcher i Toronto Maple Leafs-tröjan. Sedan dess har Kostka för det mesta huserat AHL men totalt har det blivit 89 framträdanden i världens bästa liga, och 21 poäng.

Kostka är inte ett helt nytt namn för Skellefteå då klubben enligt säkra uppgifter till MrMadhawk nobbade honom i början av augusti - men nu ska de alltså ha kommit på andra tankar, och backen kan komma att presenteras inom kort.
