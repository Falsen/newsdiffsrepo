"Har inte pratat med dem
– men är där och tränar"
Henrik Sjöberg

Brynäsmålvakten Felix Sandström ska genomgå en mindre operation som enligt prognosen kommer att hålla honom ur träning i upp till två veckor.

Under gårdagen meddelade sportchefen Stefan Bengtzén att man sitter lugnt i båten med junioren Samuel Ersson som ersättare.

Men ett inlägg på Twitter från Sportexpressen och C More-experten Sanny Lindström fick ryktet att cirkulera angående en comeback i klubben av veteranen Johan "Honken" Holmqvist.

– Det var ett trevligt rykte. Bra Sanny, säger "Honken" först och skrattar.

– Det är ingenting jag vet något om överhuvudtaget. Jag har inte pratat med Brynäs men är där och kör min träning i b-hallen.



LÄS ÄVEN: Brynäs värvar Färjestadsprofilen.

Så du är inställd på spel i vinter?

– Ja, jag håller i min träning och stänger inga dörrar alls. Jag håller i gång bra och är i god form.

Kan du tänka dig att åka utomlands en sväng till eller är det Sverige som gäller?

– Helst kanske man vill vara hemma men kommer det upp ett intressant alternativ utomlands så skulle jag fundera på det då helt klart.

Senaste två åren i Karlskrona ser inte ut att bli det sista vi får se av den välmeriterade 39-åringen.

– Av erfarenhet så vet man att det brukar röra på sig lite längre fram och jag är inte stressad alls över situationen. Om det inte skulle dyka upp något som känns bra är det okej också. Men nu när formen är så pass god och jag har en stigande utveckling så känns det fel att ge sig nu. Än finns det lite mer att kräma ur gubben, säger Holmqvist.
