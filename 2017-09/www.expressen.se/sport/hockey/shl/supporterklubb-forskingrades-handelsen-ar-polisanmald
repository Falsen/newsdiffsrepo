Supporterklubb förskingrades:
"Händelsen är polisanmäld"
Robin Lindgren

Under helgen kom uppgifter om att North Power, som är supporterklubb till trefaldiga svenska mästarna Skellefteå AIK, hade blivit utsatta av förskingring från en förtroendevald person i supporterklubben.

– Vi har blivit drabbade av förskingring, i övrigt har jag inget mer att kommentera, säger den ideella föreningens ordförande.

Enligt uppgifter till SportExpressen har bland annat pengar från biljettförsäljning inför årets säsong hamnat i fel ficka - och det var det ett relativt stort belopp som saknades.

Något North Powers ordförande, Fredrik Rydén, bekräftar för Norran.

– Ett betydande belopp, mer än så kan jag inte gå in på, säger Fredrik Rydén.

North Power har under sommaren sålt serie- och säsongskort på Västra Stå, Skellefteå Kraft arenas ståplats, och det var i samband med att de skulle överlämna pengarna från biljettförsäljningen som förskingringen upptäcktes, enligt uppgifter till SportExpressen.

Personen som misstänks för att ha förskingrat det betydande beloppet såg till att betala igen varje slant efter att det uppdagats, men händelsen är polisanmäld enligt Fredrik Rydén.

North Power har 981 medlemmar och har länge varit ansedda som en av Sveriges bästa supporterklubbar inom ishockeyn men fick vid en rankning av Johan "MrMadhawk" Svensson lägst betyg i SHL, tillsammans med tre andra klubbar.
