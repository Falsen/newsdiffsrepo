SHL-ikonen död
– klubben i sorg
Mattias Tengblad

Under måndagen meddelade Brynäs IF att en av SHL-klubbens stora ledarprofiler gått ur tiden.

Breit Hellman spelade både ishockey och fotboll i klubben på 1950-talet, men sadlade tidigt om till en ledarroll inom föreningens ishockeysektion.

Han var en av de viktigaste personerna bakom byggandet av det Brynäs som skulle komma att bli en stormakt inom den svenska hockeyn. I början var han lagledare, men hans arbetsuppgifter kom alltmer att ändras till att bli mer administrativa.

Breit Hellman blev sedermera ansvarig för klubbens spelarvärvningar och Hellman låg bakom flera av Brynäs stora värvningar. En av dem: Inge Hammarström.

Hammarström värvades in från Timrå i slutet av 60-talet och var med om att vinna fyra SM-guld med Brynäs innan flyttlasset gick vidare till NHL och Toronto Maple Leafs. Nu sörjer han Breit Hellmans bortgång.

– Han var en av de viktigaste personerna i klubbens historia, säger Hammarström till Brynäs hemsida.



Breit Hellman avled efter en kortare tids sjukdom och blev 84 år gammal.
