Stor ilska efter
HV71:s besked
Mattias Tengblad

SHL-klubben HV 71 har bestämt sig för att höja åldersgränsen för toppning inom ungdomshockeyn.

Tidigare har HV 71 haft selektering i ungdomslagen från U13 och uppåt, men nu har klubben bestämt att höja den gränsen till U16-lagen.

— Vår målsättning är att när det är dags för U16 ska vi kunna erbjuda en elittrupp och ett breddspår. Idag har vi inte tillräckligt många spelare för att ha två lag. Vi vill utbilda bra hockeyspelare men det är väldigt få som blir proffs men vi vill ändå att de ska få en positiv bild av hockey på kanske spela vidare på en lägre nivå, säger Christoffer Davidsson, ungdomsansvarig, till Jönköpings-Posten.

Tidigare har klubbens ungdomslag delats upp i A- och B-lag, men nu blir det ändring.

Reaktionerna från hockeyföräldrarna har varit övervägande positiva.

— Jag skulle säga att det har varit väldigt övervägande positivt. Några ställde frågor som var bra, men sedan var det en helt ny förälder som inte alls var positiv. Han har också meddelat att hans son inte kommer att vara kvar i HV 71. Men det är en förälder på 43 barn, säger Davidsson.

En av dem som tagit emot nyheten på ett negativt sätt är Roland Lohr, som tillsammans med sitt hockeyspelande barn väljer att lämna föreningen.

– Vi trivdes väldigt bra i Jönköping och i HV 71, men att ändra på det här så tvärt och på det här viset, det fanns överhuvudtaget inte i tankarna hos mig, säger Roland Lohr till P4 Jönköping och fortsätter:

– Klubben har inte frågat eller hört sig för vad föräldrarna tycker och det stöder jag inte. Jag tycker att man bromsar förutsättningarna för att utvecklas.
