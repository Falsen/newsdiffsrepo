SHL-domaren: "De
skulle klippa mig"
Tomas Pettersson

✓ Malmö Isstadion, torsdag kväll.

– Hur det var? En lugn kväll på jobbet.

Morgan Johansson står i underställ och lutar sig mot en dörrpost inne i domarrummet medan resten av teamet småpratar avslappnat om lite allt möjligt.

Den här kvällen finns inget behov av självkritik. Den här kvällen knackar ingen uppretad tränare på för att kräva en förklaring till något domslut.

Allt gick närmast perfekt.

– Nej, det här var inte mycket att tala om, som Johansson säger.

Sant.

Matchen mellan Malmö Redhawks och Stavanger Oilers var precis lika sömnig som alltför många av CHL-matcherna beskylls för att vara. Och inramningen bidrog till gäspandet - bara 458 betalande åskådare fanns på plats för att se Malmö vinna med 2-1.

– Det var verkligen stillsamt från läktarhåll. Eller hur - inga kravaller i kväll, va?

Linjemännen Örjan Åhlén och Fredrik Altberg bara skrattar till svar.

För Morgan Johansson återstår en 18 mil lång bilresa av arbetspasset. Någon gång före midnatt räknar han med att vara hemma i Ljungby.

Den här gången kommer det inte att vara några problem att somna.

Inte som den där natten i mars.

* * *

✓ Hotell St Jörgen, Malmö, torsdag eftermiddag.

– Om det hänt i början av min karriär hade jag lagt av direkt. Det finns inte en chans att jag fortsatt att döma.

Så illa, alltså?

– Ja, Definitivt.

Morgan Johansson är samlad när han berättar om den där natten för lite drygt fem månader sedan, mitt under kvartsfinalserien mellan Brynäs och Linköping.

När hans telefon började ringa mitt i natten. Om numret han inte kände igen. Varför han ändå till slut svarade.

Och vad han fick höra.

– En röst sa till mig att om jag inte såg till att Brynäs vann matchen skulle de klippa mig utanför arenan.

– Jag frågade vem det var - men då lade personen på.

Morgan Johansson fortsätter:

– Sedan fick jag fem-sex hotfulla mess efter det från samma nummer. Plus att det ringde ett par gånger till. Det hela höll nog på under en timmes tid ungefär.

Resten av natten funderade Morgan Johansson på vad han skulle göra.

Ignorera.

Eller agera.

Det var inte första gången han blivit hotad. Inte hans domarkollegor heller. Tvärtom hade de alla märkt av att hoten börjat eskalera i antal.

– Men till slut kände jag bara att "Nä, jag måste anmäla. Nu måste det fan bli ett stopp på det här".

LÄS ÄVEN:  "Saknar inte att bli kallad hora"

Johansson fortsätter:

– Om jag inte haft någon familj, om jag levt själv, kanske jag hade agerat annorlunda. Men jag har ju fru och två barn.

Hur reagerade de på allt det här?

– Tanken var egentligen att hålla det lite hemligt. För jag vet ju hur illa de tar vid sig av sånt här.

Hur menar du?

– Barnen följer till exempel inte med på mina matcher speciellt ofta numera. De tycker det är för obehagligt med allt som skriks från läktarna.

Men den här gången gick inget att hålla hemligt.

Efter att polisanmälan upprättats snappade en lokaltidning upp historien och allt blev plötsligt offentligt.

– Och sedan startade cirkusen. Precis det jag velat undvika. Så....det blev det en jobbig vecka, säger Morgan Johansson.

Mer exakt?

– Det blev ett jäkla pådrag. Från radio, tidningar och andra som ville komma i kontakt med mig.

Men du sa kategoriskt nej?

– Ja, jag kände så. Säsongen pågick ju fortfarande. Och jag ville fokusera på det.

Morgan Johansson fortsätter:

– Men det var en jobbig och tuff vecka. Speciellt när man bor i en så liten stad som Ljungby där alla har koll på varandra.

– Jag var väl inte ute så mycket i stan den där veckan.

Samtidigt agerade polisens aktionsgrupp mot idrottsrelaterad brottslighet snabbt. Bara 1,5 dygn efter anmälan greps personen bakom hoten. En man som dessutom kunde lagföras för än grövre kriminalitet.

– Det var fantastiskt jobb av polisen. Det visar att man verkligen tar det här på allvar. Och det borde också skicka en tydlig signal utåt, säger Morgan Johansson.

* * *

Nästa SHL-säsong är bara någon vecka bort. Trots det som hände i våras tvekade aldrig Morgan Johansson att fortsätta sin karriär som ishockeydomare.

Men det som hände har fått honom att fundera på sin arbetssituation. Om det klimat som domare tvingas stå ut med i sitt arbete.

Om att något måste förändras.

– Jag tror det avgör väldigt mycket hur tränare, ledare, experter och inte minst spelare väljer att uppträda. De är kända och idoler för många, säger Johansson,

Och om de skäller på en domare hakar andra på?

– Precis.

Johansson fortsätter:

– Säger en expert i tv att det var ett pissigt domslut, att det var katastrof - då blir det legitimt att säga det. Då kan alla andra också göra det.

– Jag menar inte att vi ska hyllas. Vi gör fel. Varje match. Och jag har inga problem att ta en diskussion med någon direkt. Men när man gör det genom medierna - det är då det blir fel.

Och det kan få konsekvenser, menar du. Som i form av hot?

– Ja, då sätter man i gång den här processen i huvudet på de här sjuka människorna. Och de kommer alltid att finnas där ute.

Hur ofta får du egentligen ta emot hot efter att någon letat upp en väg att nå dig privat?

– Ett par, tre fyra gånger per säsong. Och så är det nog för oss alla.

Jag anar att mycket hanteras i det tysta. Att ni ibland väljer att avstå matcher utan att någon får veta varför.

– Så är det ju. Och det är därför vi inte offentliggör vem som dömer förrän ett par timmar innan match.

Morgan Johansson kallar hoten och skriken från läktarna för "baksidan av myntet". Men menar att hans jobb ändå är så roligt, att det ger så mycket, att det positiva överväger.

Däremot är han mer oroad över hur arbetet kommer att gå för att locka till sig nästa generation domare.

– Det kan bli väldigt svårt, jag tror vi kan få det jobbigt framöver. Och det känns lite alarmerande.

Varför menar du att rekryteringen är i fara?

– Jag tror det är en lite annan mentalitet bland 90- och 00-talisterna. Inte riktigt samma tålamod som hos äldre.

Hur yttrar sig det?

– Får man sånt slängt emot sig som vi får i dag, så tror jag många kan hoppa av. Att de känner: "Jag vill fan inte ha sån här skit. Det är jag inte intresserad av. "

– Vilket ju egentligen är rätt så smart.

Morgan Johansson fortsätter:

– Men just därför tror jag det är jäkligt viktigt att vi tar tag i de här sakerna. Och det nu på en gång.
