"Saknar inte att bli
kallad hora och idiot"
Tomas Pettersson

Bakgrunden till intervjun är en smula udda.

Allt startade med en krönika av kollega Oskar Månsson i SportExpressen för ett par veckor sedan.

Krönikan handlade om den skitstorm av hat som drabbat AIK:s målvakt Oscar Linner i sociala medier efter en målvaktstabbe i Europa League-matchen mot Braga.

"Situationen har spårat ur", skrev Månsson.

Hemma i Gävle läste förre hockeydomaren Thomas Andersson artikeln. Reagerade starkt. Och hörde av sig.

Varför?

– Jag kände bara hur hemskt det är att hatet sprider sig, säger Andersson.

Hur menar du?

– Det här är något som domare levet med i alla tider. Det är v-e-r-k-l-i-g-e-n inte bra att i dag verkar även spelarna hamnat i den här stormen.

– Men det är bra att det nu blir belyst.

Inne på lunchrestaurangen på Gävle Golfklubb är Thomas "Kuben" Andersson uppenbarligen ett bekant ansikte. Gång på gång vill andra gäster heja och byta några ord med Andersson.

Efter 26 säsonger och dryga 1100 matcher som domare i högsta serien spelar det mindre roll att elitkarriären är över - Andersson är fortfarande en domarprofil i sin hemstad.

Eller...en "domarjävel."

– Ja, det är så en del kan hälsa. De säger det i glad ton och kanske all välmening. Men när du varit domare i hela ditt liv...du är bara så innerligt trött på att behöva höra det.

Vad brukar du svara?

– Ibland kanske jag svarar tillbaka med samma mynt.  Typ "Hallå, gubbjävel". Och då blir det plötsligt något helt annat. Något fult. Ingen vill ju bli kallad jävel.

Andersson fortsätter:

– Att kalla någon "domarjävel" har liksom alltid varit helt okej. Som att om du betalt entré till en match så ingår det per automatik även ett tillstånd att skrika okvädningsord till domaren. Men jag menar; Är det så det ska vara?

Verkligen inte.

– Och nu med alla sociala medier så har det förstås blivit ännu värre. Och nu när även spelarna börja reagera - då har det gått alldeles för långt.

Om du skulle vara en ung domare i dag - hur skulle du tänka runt detta med sociala medier?

– Jag skulle inte finnas med någonstans. Absolut inte.



* * *



Mitt under samtalet får vi plötsligt sällskap vid vårt bord. Av en slump visar det sig att vi valt samma restaurang som Thomas Anderssons bror Kenneth.

Under alla Thomas år som domare följde Kenneth förstås noga sin brors karriär. Åkte ofta med och såg matcherna som Thomas dömde.

Bröderna hälsar glatt på varandra innan Kenneth sätter sig ner.

– Kenneth skrev ett brev till mig på Facebook när jag slutade. Han hade ju suttit på läktaren massor av gånger när jag dömde, berättar Thomas.

Vad stod det i brevet?

– Hur skönt det var att han äntligen skulle få slippa höra vilken idiot hans bror är.

Kenneth Andersson nickar när han hör sin brors ord.

– Det var en jättelättnad när Thomas slutade. Det var det faktiskt.

Hur var det egentligen att sitta där som anhörig på läktaren?

– Det var hemskt.

Alltid?

– Varenda match.

Samtalet vid bordet fortsätter runt det faktum om hur accepterat det blivit att skrika ut sitt hat och ilska över domare och spelare på arenorna. Om en utveckling som går åt fel håll. Om det finns någon möjlig lösning.

I teorin skulle förstås klubbarna kunna identifiera och kasta ut alla som går över gränsen från läktarplats?

– Absolut. Varför inte? säger Thomas Andersson.

Tror du det kommer att hända?

– Låt mig ställa en motfråga: Tror du någon klubb skulle våga slänga ut sina egna fans för något sånt?

Tveksamt.

– Precis.

Okej. Förslag på något annat som kan göra skillnad?

– Det händer nog inte så mycket om bara Domarorganisationen ryter ifrån. De som skulle behöva kliva fram är spelarprofilerna. Förklara att vi måste vara rädda om vår sport. Att det som nu pågår inte är accepterbart.

Thomas Anderson fortsätter:

– Vi måste ta tag i hotet och hatet. SHL, klubbarna och spelarna. Och ledarna.

Ja, som domare får ni ju i bland en del skit från en del tränare också.

– Mmm. Nån gång per säsong kommer fallet med den där tränaren som inte kan hålla sig i skinnet. Oftast handlar det om samma personer. Och då blir det direkt en storm i medierna.

– Det måste SHL styra upp. Klargöra för tränarna att de inte får agera så. Utan allt sånt ska tas internt i stället.

LÄS ÄVEN: "Kasta domaren åt helvete"

Tänker du på exempelvis Luleås Petter Lasu Nilssons utbrott i våras?

– Nja, inte just bara han. Men visst, det var förvånande att en ledare av den digniteten kunde kläcka ur sig så mycket.

Vad kände du när du hörde det?

– Jag tänkte bara: "Vad är det som händer? "Vad säger han?" Det var ju som att topplock och allt annat bara brast.

Thomas "Kuben" Andersson skakar sedan på huvudet.

– Såna uttalanden är inte bra för idrotten.



* * *



Det är tre år sedan Thomas Andersson dömde sin sista SHL-match, mer exakt match nummer 1 104 i högsta serien.

I dag jobbar han som säljare i Gävle, föreläser en del och fanns under en period i vintras med i C Mores SHL-sändningar som regelexpert.

Han säger att han är märkt av sina 26 år i den alltid utsatta rollen som domare.

– Jag har fått betala mitt pris, säger Thomas Andersson.

På vilket sätt?

– Som domare måste du lära dig att skratta bort alla okvädningsord. Att glömma. För det är något du måste göra för att orka med.

Är det något du ändå inte kunnat glömma?

– Det är många saker, förstås. Men det finns en grej som hände i Timrå...och det här måste ju vara nära 20 år sedan.

Berätta.

– Efter en match så kom jag ut i hallen och där stod det kvar en pappa med ett barn i var hand. Barnen var kanske 8-10 år.

Vad hände?

– Jag hörde bara "Hörru, Andersson!" och tittade upp. Och så började han skrika. Och svära. Där stod han, en vuxen människa, och visade sina barn att det är okej att uppföra sig som han gjorde.

Thomas Andersson suckar.

– Och det enda jag kunde tänka var: Stackars, stackars barn.
