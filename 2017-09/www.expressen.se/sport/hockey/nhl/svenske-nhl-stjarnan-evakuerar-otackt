Svenske NHL-stjärnan
evakuerar: "Otäckt"
Gunnar Nordström

Han hade länge planerat att stanna kvar i huset i stadsdelen South Tampa i Tampa Bay, men de nya rapporterna och prognoserna under fredagen att orkanen Irma ändrat riktning och nu befaras drabba också västra Florida fick familjen Strålman på andra tankar.

- Det känns bra nu när stormen ser ut att ha ändrat riktning till Floridas västra sida i stället, säger Anton.

Han lämnar efter sig ett igenbommat hus i Tampa Bay.

- Ja, hela huset är igenspikat. Vi har även lagt ut sandsäckar, så vi har väl gjort det bästa vi kunnat.

Nu väntar några pirriga dygn för Anton och hans familj, då enorma vattenmassor och orkanvindar väntas sprida stor förstörelse längs Floridas sydvästra kust, området som kallas för "Florida keys".

Varning har utfärdats ända upp till storstaden Tampa Bay och prognosen är att Irma kan orsaka drygt 50 centimeters nederbörd och vågor på upp emot 3,5 meter längs kusten.

- Nu får vi hoppas på det bästa, helt enkelt, säger Anton Strålman, som var på plats i Florida då familjen har barn i skolan och höstterminen redan börjat.

Tampa Bay Lightning hade planerat att inleda träningslägret inför säsongen 2017-18 på torsdag i nästa vecka, men nu är det osäkert om man kan komma igång då.

Allt hänger på hur stora skador orkanen Irma orsakar de närmaste dygnen.

Strålmans backkollega, Victor Hedman, skulle ha flugit från Sverige till Tampa Bay i torsdags, men valde att boka om biljetterna och stanna kvar hemma i Örnsköldsvik.

- Vi kommer till Tampa på tisdag i stället. Det som händer är riktigt otäckt, säger Victor.

Både Hedman och Strålman var med och vann VM-guld med Tre Kronor i Tyskland i maj.

De rankas som ett av NHL:s bästa backpar.

Strålman inleder i höst sin fjärde säsong i Tampa Bay Lightning. Han har tidigare representerat Toronto Maple Leafs, Columbus Blue Jackets och New York Rangers och har totalt gjort 622 matcher i NHL med 207 poäng, 41 mål och 166 assist, som facit från sin backplats.
