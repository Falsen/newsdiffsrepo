"Vi har bunkrat upp här
med plywood och sand"
Gunnar Nordström

Lagets andre svenske backstjärna, Victor Hedman, har valt att avvakta hemma i Sverige.

– Vi skulle ha åkt i dag, men har bokat om flyget och är kvar i Övik. Vi kommer till Tampa på tisdag i stället, säger Victor.

– Det är riktigt otäckt vad som händer.

Efter orkanen Harveys stora förstörelse i Houston och Texas härom veckan befarar nu myndigheter och experter att Irma kan orsaka samma kaos om den träffar Florida.

Irma har redan kostat tio liv på de karibiska öarna under sin väg mot det amerikanska fastlandet.

– Om orkanens öga kommer närmare västra Florida, så lämnar vi. Men annars tror jag att vi stannar kvar tills vi blir tillsagda annat av de lokala myndigheterna, säger Anton Strålman.

Han bor med sin familj i den del av staden Tampa Bay, som kallas för South Tampa.

– Men inte vid vattnet utan kanske någon kilometer från havet från båda hållen.

Strålman kommer att ta det säkra före det osäkra om larmet går.

– Man har ju sett hur orkanen fullständigt förstörde öarna i Karibien, säger han.

NHL-klubben Tampa Bay Lightning har planerat att köra i gång sitt träningsläger i nästa vecka.

– Det är tänkt att vi ska börja nästa torsdag, men vi får väl avvakta och se vad händer, säger Anton.

Florida Panthers, som håller till den östra sidan av Florida, bestämde under torsdagen att evakuera de spelare och personal som redan är på plats inför säsongen.

Panthers har chartrat ett flygplan som under fredagen ska flyga spelarna och deras familjer till Boston, där man kan inleda träningslägret i en arena i Springfield, Massachusetts, om skadorna blir stora vid den befintliga träningsanläggningen i Coral Springs.

Ett 80-tal personer kommer att flyga från Fort Lauderdale på fredag morgon, enligt uppgifter i Denver Post.

Bland de spelare som kommer att finnas ombord på evakueringsplanet finns målvaktsstjärnan Roberto Luongo, Vincent Trocheck, Aleksander Barkov och Derek McKenzie.
