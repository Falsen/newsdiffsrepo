Stjärnan försvunnen
– efter tungt återfall
Tobias Björklund

Mike Ribeiro har en lång NHL-karriär bakom sig. 37-åringen draftades som tvåa 1998 och har spelat över 1000 matcher i klubbar som Montreal Canadiens, Dallas Stars och nu senast Nashville Predators.

Men nu ser karriären ut att vara över. Montrealbaserade tidningen La Presse berättade i maj att Ribeiro hade tagit ett återfall i sin alkoholism – och efter att säsongen tog slut har han inte tränat någonting.

– Mike har inte satt på sig sina skridskor en enda gång sedan förra säsongen tog slut. Han kommer att lägga av, säger Ribeiros agent Bob Perno till La Presse.

Mike Ribeiros problem fick till följd att hans hustru till slut tog barnen med sig och lämnade honom skriver La Presse – och enligt agenten är det ingen i Ribeiros närhet som fått några nyheter från honom.

– Ingen vet egentligen vad han gör nuförtiden. Problemet är att Mike inte tror att han är sjuk. I hans huvud är allt vackert. Han lämnade rehabprogrammet som NHL erbjuder förra vintern. Vi är väldigt oroliga men kan inte göra någonting. Varje gång min telefon ringer så hoppas jag att det är han, säger Perno.



LÄS OCKSÅ: Detaljen som gör Lundqvists fans galna.

Mike Ribeiro köptes ut från sitt kontrakt med Arizona Coyotes 2014 och skrevs då in på NHL:s rehabprogram för sina alkoholproblem. Efter en intensiv avgiftning skrev han sedan på för Nashville Predators.

Efter två starka säsonger i Nashville hamnade Ribeiro på fel spår igen. Enligt agenten försökte klubben att hjälpa honom men till slut krävde han själv att få byta klubb.

– Predators försökte också att trejda honom men ingen ville ha honom. Det är vad som händer för tillfället, en 37-åring som dras med ett rykte vill inte klubbarna ha, säger han.

Mike Ribeiro tvingades avsluta säsongen i AHL och han var därför inte med när Predators tog sig till Stanley Cup-final i våras. Nu ser hans hockeykarriär ut att vara över.

– Vi gjorde allt för att hjälpa honom. Alla ha testat allt. Hans hustru, spelarfacket, jag, allihopa. Men till slut är det Mike som måste hjälpa sig själv, säger Bob Perno till La Presse.



Se fler höjdpunkter på Viasatsport.se och matcherna live eller 48 timmar i efterhand på Viaplay.se.
