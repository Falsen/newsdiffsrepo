Svenske supertalangen
drabbad av körtelfeber
Sebastian Mattsson

Efter två väldigt starka säsonger med hockeyallsvenska Timrå åkte Jonathan Dahlén över Atlanten för att träna med Vancouver Canucks, NHL-klubben som ägde rättigheterna till honom.

Och han imponerade på dem. I april meddelade Canucks att Dahlén har skrivit på ett treårskontrakt.

Men nu har Dahléns NHL-äventyr stött på förhinder. 19-åringen har drabbats av sjukdom – vilket innebär att han missar den prestigefulla ungdomsturneringen Young Stars.

"Han har blivit diagnosticerad med körtelfeber", skriver Canucks på Twitter.

Dahlén, som gjorde 44 poäng för Timrå den gångna säsongen, är son till Ulf Dahlén som gjorde närmare 1000 matcher i NHL och stod för 655 poäng. Dessutom vann han VM-guld med Tre Kronor 1998.

Dahlén ansluter till en större grupp svenskar i Vancouver. Förutom bröderna Henrik och Daniel Sedin spelar även Jacob Markström, Alexander Edler, Loui Eriksson och Anton Rödin i klubben.

Kontraktet sträcker sig som alla andra rookiekontrakt i NHL över tre år och Dahlén får enligt uppgift till SportExpressen maxlönen 925 000 USA-dollar per år (ca 8,3 miljoner kronor).

I vanlig ordning ingår en signing bonus på 92 500 dollar, vilket motsvarar 832 500 kronor.
