"Skryter – det måste
finnas någon måtta"
Magnus Nyström

Det finns föräldrar till unga hockeyspelare som tidigt anlitar personliga tränare till sina barn och driver på om extra träningar och engagerar sig i detaljer i spelet i samtal med både barnen och deras tränare.

Men det viktigaste av allt glöms ibland bort.

- Du måste tycka att det är roligt. Jag tycker fortfarande hockey är det roligaste som finns. Jag älskar att spela och jag älskar att tävla, säger Patric.

Passionen för sporten har funnits där sedan de första skären på hockeyskolan hemma i Sollentuna.

Pappa Gösta och mamma Marie är företagsamma av sig och på den tiden drev ett åkeri tillsammans. När de nyligen gick i förtidspension så blev de rastlösa efter ett halvår och startade ett nytt företag.

Patric och lillasyster Camilla har förstås inspirerats av sina föräldrar.

- Men jag kände aldrig någon press från pappa eller mamma. De sa aldrig åt mig att träna ensam, frågade aldrig varför jag inte tränade mer, eller frågade varför jag gjorde som jag gjorde på isen, säger Patric och fortsätter:

- Om du tvingar barn till något, då tappar de sugen. Sen kanske man får pusha lite någon gång om man vet att de gillar att vara där, men kanske inte är sugna att träna, då kan man säga: "ska du inte åka dit och känna efter i alla fall". Det viktiga är att barnet ska vilja vara där. Inte föräldrarna.



LÄS OCKSÅ: NHL-profilens förfall – tar kokain med prostituerade.

Gösta och Marie såg de flesta av sonens matcher när han växte upp och ingen i familjen Hörnqvist brydde sig om att det blev fler förluster än vinster. Eller att Patric var långt ifrån bäst i laget.

- Det finns föräldrar som glömmer det viktigaste. I dag är det föräldrar som skryter på sociala medier om att deras barn tränar tre timmar extra en dag. Det måste finnas någon måtta på det. Och det måste vara roligt.

När jag vill att Patric ska förklara varför Pittsburgh Penguins är världens bästa hockeylag så upprepar han sig.

- Vi älskar att spela hockey, vi älskar att tävla.

Även detta är lätt att glömma bort. Att världens bästa hockeyspelare fortfarande tycker att det roligaste som finns är att spela hockey.

- Våra ledande spelare i laget: Sidney Crosby och Jevgenij Malkin, älskar att spela hockey. Och de allra bästa spelarna är också bäst på träning. Sedan vill alla bli bättre hela tiden. Ingen av oss är nöjd. Och om Sidney Crosby hela tiden gör sitt bästa varje träning och hela tiden vill bli bättre, det är klart att han drar med sig alla andra då.

Patric Hörnqvist blev en av de bästa i sitt lag först i samband med TV-pucken.

- Många jag spelade med som ung hade mer talang än mig. Så var det verkligen. Men jag tyckte aldrig det var jobbigt att inte vara bäst. Jag tyckte bara att det var roligt att spela.

Efter hockeyskola i Sollentuna och spel i Solna och Väsby, hamnade han i Djurgården, där han fick sitt genombrott som kedjekompis med Fredrik Bremberg, som förresten får en fantastisk hyllning av Patric Hörnqvist.

- Bremberg är den bäste passningsläggare jag har spelat med!

Va? Är Bremberg bättre än Crosby?

- Jag har inte spelat med någon som kan lägga passningar som "Linkan". Okej, den stora isen spelade in, för han gillade vända upp och hitta passningar som man inte kan göra i trånga lägen i NHL. Crosby är mer rakt på kassen. Nicklas Bäckström är också där uppe med sina backhandflipp. De är de tre bästa passarna jag spelat med.

Hörnqvist själv var ingen supertalang som alla lag ville ha, samma år som Sidney Crosby valdes först i NHL-draften så valdes hans nuvarande kedjekompis som nummer 230, sist av alla.

Nu har de vunnit två Stanley Cup tillsammans och blivit kända för hur de kan skälla på varandra i båset under matcherna.

Till och med draften kom på tal i ilskan en gång när Crosby gnällde på något han tyckte Hörnqvist borde ha gjort.

- Det skilde 228 spelare mellan oss i draften, nu får du ge dig, skrek Hörnqvist tillbaka.

Han och Crosby blir vänner lika snabbt igen efter matcherna och båda har fått be den andre om ursäkt när de sett sekvenser på video och insett att de haft fel.

- Vi håller på som vi gör för att vi vill vinna. Vi vet hur viktigt det är att ta till vara på de chanser man får. Vi vill varandra bara gott, vi vill så himla gärna vinna.

Likväl som Patric Hörnqvist kan lära föräldrar hur man tar hand som sina idrottande barn så kan Pittsburgh Penguins lära andra elitidrottare hur man vinner.

Bråken med Crosby och nivån på Pittsburghs träningar, är två viktiga ingredienser.

Annat kommer stötvis när Patric berättar sin historia.

Som när vi kommer in på hur han tvingades till farmarligan AHL som rookie.

- Jag tänkte bara att det inte var där jag ville vara och att jag inte tänkte ställa mig i någon kö och vänta på min tur.

När vi pratar om hur NHL-spelare aldrig slutar utvecklas.

- Du måste hela tiden pusha dig själv. Våga utvecklas. Våga bli bättre. Inte köra vidare med samma gamla dragning och vara nöjd med den nivå där du är.

Patric är själv pappa till Isabella, som är tre och ett halvt år, som också har inspirerats av sin pappa.

Innan avgörande Stanley Cup-finalmatchen i Nashville i våras sa hon:

- Vi ses på isen efter matchen, pappa.

Så blev det också.

Pappa Patric grät glädjetårar på isen och tackade sina föräldrar, sin fru Malin och Isabella för deras stöd.

- Jag kommer stötta Isabella i allt på bästa sätt jag kan. Sen är det svårt att prata om sig själv som förälder. Men jag vill inte pusha henne till något hon inte vill och jag vill lära henna att inte ta något för givet, att det går upp och ner och att det roligaste av allt ibland kan vara att ta sig igenom sånt som är jobbigt.

Sedan vill Patric fira fler Stanley Cup-segrar med sin familj.

- Nu får familjerna komma ner på isen och fira med oss: min fru, dotter, mamma och pappa var där. Den glädjen går inte att beskriva. Och dit vill vi igen. Skulle något annat lag vinna den här säsongen så skulle blir jag blir fruktansvärt avundsjuk.

När vi äter lunch ihop kommer vi in på tennis och jag påminns om något som John McEnroe sa om Rafael Nadal en gång: "han spelar varje boll som om det var den sista i matchen".

Det gillar Patric och säger:

- Det är så vi i Pittsburgh vill spela varje byte. Som om det är det sista för säsongen. I slutspelet kan också ett enda byte avgöra en hel säsong.
