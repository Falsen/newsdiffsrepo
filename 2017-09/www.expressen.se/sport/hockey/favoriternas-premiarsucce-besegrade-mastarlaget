Favoriternas premiärsuccé
– besegrade mästarlaget
Robin Lindgren

Inför förra säsongen av SDHL var Luleå favoriter till att försvara guldet från 2016, och i grundserien visade Luleå varför när de vann serien med 17 poäng och gick i mål på en överlägsen målskillnad, med 116 fler gjorda mål än insläppta.

Men i slutspelet tog det stopp redan i semifinalen då succélaget HV 71 vann i två raka straffavgöranden, och i sin tur gick till en final som de förlorade mot Djurgårdens IF.

Men trots sitt SM-guld tidigare i år så har allt inför årets säsong handlat om Linköping och just Luleå.

Så när de regerande mästarna, Djurgården, i kväll tog emot Luleå så var det ändå fördel de sistnämnda på förhand.

Och halvvägs in i matchen kom Luleå att motsvara förväntningarna och ta över matchen, såväl spel- som målmässigt. Efter två snabba mål från nyförvärven Rebecca Stenberg och Nathalie Ferno så kunde de i tredje perioden hålla ifrån.

Stor segerorganisatör blev Stenberg, som i fjol stod med guldmedaljen runt sin hals och firade guldet med Djurgården men som efter det valde att återvända till Luleå.

– Det kom tillbaks lite minnen när man kom in här, men skönt att få en bra start, säger Stenberg och fortsätter med att svara på frågan om det kändes vemodigt att vara tillbaka:

– Nej, bara kul. Vi har fått en tajt grupp nu i Luleå och det är bra att komma ihop så här i första matchen.

Svårt att hålla koll på vilket avbytarbås du ska hoppa in i där i början av matchen?

– Haha, nej. Det kändes ganska stabilt faktiskt.

24-åringen gjorde ett mål och spelade fram till ytterligare två, och lämnade isen med tre poäng.

– Man vill ju mycket, men vår kedja fick till det bättre i andra och tredje perioden så helt okej.

Luleå inleder SDHL på kanske det tuffaste av sätt när laget efter kvällens seger har kvar att spela tre matcher innan helgen summeras. I morgon åker man till Linköping, och därefter väntar möten med såväl HV 71 som nykomlingen Göteborg HC.

– Det är matcher man vill spela så det är kul. Det gäller att vi är noggranna med återhämtningen och ned varvningen och såna bitar. Vi har haft en bra sommarträning med laget och inte försökt tänka på det så mycket, nu på slutet har vi finslipat på detaljer.

Men det kan bli lite jobbigt på söndag när ni spelar fjärde matchen?

– Ja, absolut. Det är alltid tufft med många matcher så det är bara att köra.

Efter matchen var Fredrik Glader inte alls nöjd med lagets insats - trots segern.

– Vi blir ju frånåkta i stort sett hela matchen. Djurgården är klart bättre än oss, och på en tiogradig skala så var vi kanske på tre i dag. Jag är inte alls nöjd med hur vi spelar, men vi tar tre poäng och någonstans är det ändå ett styrkebesked.

Och nu ska ni spela ytterligare tre matcher. Känner du någon ilska mot spelschemat?

– Det kan jag inte stå här och känna då vi själva var med och satte spelschemat. Men visst, det är ju inte optimalt för oss. Det blir väldigt hög belastning på våra spelare, men vi har bred trupp och ska klara av det.

Hur gör ni för att förbereda er inför en sån här maxad inledning?

– Vi har tränat hårt. Sen blir det viktigt nu under och efter match att ladda om, använda tiden rätt och få bra med sömn. Men vi har nästan 24 timmar till nästa match nu (i morgon mot Linköping) så jag känner ingen större oro att det ska påverka oss allt för mycket att vi spelade nu.
