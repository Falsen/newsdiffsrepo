Stjärnornas oro: "Klart
att man tänker på det"
Robin Lindgren

Pyeongchang, Sydkorea. Den 9 februari invigs den 23 upplagan av vinter-OS.

Åtta mil därifrån - Nordkorea, den 3 september. Provskjutning av markbundna missiler, och provsprängning av kärnvapen.

– Vi har ingenting som får oss att tvivla på att det här var ett test av en avancerad kärnvapenteknik, sa en amerikansk underrättelsetjänsteman i går om Nordkoreas test av massförstörelsevapen.

Med bara 158 dagar kvar till de olympiska spelen i Sydkorea så handlar det mesta av omvärldens nyhetsrapportering, och Sveriges utländska dito, om Nordkoreas allt seriösare militära övningar.

Något som inte gått de svenska landslagsstjärnorna förbi.

– Man har ju sett lite notiser om att det skjuts lite robotar och grejer, men det är ju något man försöker se till att de runtomkring får sköta. Det är lite oroligt, så är det ju. Men jag tror det kommer gå bra, säger Sabina Küller, AIK.

Känner man en viss oro?

– Nja kanske, men inte allt för stor än så länge i alla fall.

Tidigare i sommar åkte Damkronorna till just Sydkorea för ett träningsläger som också gav två blågula segrar mot värdnationen av vinterns OS. Då märkte de inte av hotet från Nordkorea, men med ett eskalerande nordkoreanskt hot så känner Erika Grahm och Fanny Rask av en viss gnutta oro.

– Vi var ju där för några veckor sedan och då upplevde man absolut ingen fara eller så, men man läser ju tidningarna kors och tvärs nu. Men det är inget jag funderar allt för mycket på, vi åker dit under SOK och jag litar till 100 procent på dem. Men det är klart man får höra lite grejer av anhöriga när de läser om saker från Nordkorea, säger Grahm och Rask fyller i:

– Det är klart man tänker på det... Nu med allt som händer runtomkring så är det klart man tänker på det, men samtidigt så känner man att de som sitter på säkerhetsbiten har ansvar för det och man måste ju lita på dem.
