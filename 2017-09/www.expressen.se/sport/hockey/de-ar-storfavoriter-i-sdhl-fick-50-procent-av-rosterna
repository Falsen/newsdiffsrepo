De är storfavoriter i SDHL -
fick 50 procent av rösterna
Robin Lindgren

Med representanter från samtliga SDHL:s tio klubbar på plats kom upptaktsträffen inför ligans "andra" upplaga att bli en lyckad sådan - en röd tråd bland samtliga på plats var uppslutningen, och hur det märks att allt fler börjar ta damishockey på det allvar som det förtjänar.

Som spelarna förtjänar.

Något Linköping HC:s nya tränare, Madeleine Östling, också talar varmt om.

– För tio år sedan spelade jag själv och då såg det inte alls ut så här, säger Östling.

Vad har rent konkret blivit bättre?

– Bara med träningstider och förutsättningar runtom till exempel. Allt är bättre nu. Nu har vi eget omklädningsrum, då hade vi våra grejer i ett förråd, och så är det liksom med allt nu. Vi har kommit så långt redan nu, men är inte nöjda än.

Linköping HC har sedan 11/12 alltid nått semifinal, och vid tre av de sex senaste säsongerna har klubben gått ända till final där två säsonger också har slutat med östgötskt guldjubel.

Nu har två säsonger utan guld passerat, men inför årets säsong är laget stora favoriter.

När samtliga tio SDHL-lagens tränare fick ge sin röst på vem de tror kommer att vinna så fick Cluben 50 procent av rösterna.

Är det ett favoritskap ni vill ha?

– Inget jag tänker på alls, men vi tror väldigt starkt på oss själva och väldigt kul att andra också tror på det.

Nu på fredag spelar Linköping sin premiärmatch av årets SDHL, och för motståndet står Luleå HF som även de är topptippade. Norrbottningarna fick fyra röster.

– Ruggigt kul att få en sån batalj direkt, vi börjar serien tufft men det ska bara bli roligt, säger Östling.

Och på söndag ställs Linköping mot de regerande mästarna Djurgårdens IF i ett möte där östgötarna kommer att försöka slå publikrekord i svensk damishockey - ett rekord som vid dags dato hålls av HV 71 efter att de i fjol lockade 4 563 till Kinnarps arena, mot just Linköping.

Matchen sänds i SVT på söndag, med start 16:30.
