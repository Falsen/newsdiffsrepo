"Det ska bli kul att se
vem som är vassast"
Robin Lindgren

EA Sports spel till konsoler, som Fifa och NHL, har varit och är de kanske mest spelade idrottsspelen i världen just nu och långt tillbaka i tiden. Men för en som hellre sitter framför datorn så har Football Manager varit spelet de flesta vänt dig till.

Ju längre in på 2000-talet vi kommit har dock mobilen fått allt större tid i människors händer och den finns med i stort sett 24 timmar om dygnet.

Det har företaget Gold Town Games velat göra något av.

Och lagom till premiären av SHL, den 16 september, så lanserar företaget sin färdiga produkt.

Mobilspelet World Hockey Manager.

– Det här är ett drömprojekt, och extra kul att spelarna har varit med på resan, säger företagets grundare Tomas Nordström och fortsätter med att förklara vad spelet går ut på:

– Det går ut på att skapa och utveckla ett eget hockeylag, tävla mot riktiga motståndare i världen och klättra i de olika rankinglistorna. Jimmie Ericsson och Tony Mårtensson är några som varit drivande.

Ett flertal svenska hockeyprofiler utöver Tony Mårtensson och Jimmie Ericsson har varit engagerade i utvecklingen av mobilspelet World Hockey Manager.

– De (Tony och Jimmie) var med redan från idéstadiet och sedan har fler och fler anslutit under resans gång. Det brukar finnas några i varje lag som spelar mycket managerspel, så det ska bli kul att se vem som är vassast både av spelarna och av fansen ute i landet.

Gold Town Games planerar att göra fler managerspel i framtiden.

– Vi planerar även att släppa ett liknande spel till fotboll och ambitionen är att med tiden lägga till fler och fler sporter till vår portfölj.
