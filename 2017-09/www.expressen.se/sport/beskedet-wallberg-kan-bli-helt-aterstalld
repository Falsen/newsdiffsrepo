Beskedet: Wallberg kan bli helt återställd
Adam Wållgren

Det har debatterats kraftigt de senaste dagarna vad Frida Wallbergs skada kan bero på.

Flera profiler har uttryck att något måste ha hänt under uppladdningen. Bland annat Olof Johansson, sekreterare i proboxningskommissionen och en av dem som håller med i den utredning som nu ska göras av Wallbergs skada.

- Vi är nojiga för att det ska finnas en andra "impact". Slagen hon får ska inte få de där konsekvenserna, sa han i gårdagens SPORT-Expressen.

Det innebär att Frida någon gång innan matchen ska ha drabbats av en mindre blödning som bidragit till den kraftiga blödning hon nu drabbades av.

Men enligt hennes tränare William Nguesseu är det inte så.

- Vi har haft flera diskussioner med läkare och han säger att den här blödningen kom nu, under matchen.

Han säger alltså att det inte rör sig om en second impact?

- Ja. Det var vad han sa, men som jag sa innan vill jag fokusera på rätt saker och det är att hon ska bli frisk.

- Enligt den läkaren vi pratat med är det så här: De kan ju se när de öppnar om det ligger gammalt blod där, om det är koagulerat, men det här var helt nytt när de öppnade upp huvudet så då är det ju inte en second impact.

Frida Wallberg har nu fått lämna intensivvården men sov större delen av gårdagen och hade problem med både huvudvärk och illamående. Hon behandlas fortfarande med starka smärtstillande mediciner.

Läkarna har däremot meddelat familjen att alla tecken pekar på att hon kan bli fullt återställd, och att hon hämtar sig som hon ska.

- Frida är väldigt stark, och läkarna har sagt att det är därför hon klarar det här så bra. Vi har inte pratat under dagen. Jag är inne hos henne i omgångar, men hon måste vila väldigt mycket för att återhämta sig, berättar pojkvännen Robert Stridsberg.

William Nguesseu:

- Jag tror att det blev för mycket intryck för henne, hon fick träffa mamma, bror och sin bästa vän Tobias.

- Hon vill alltid vara alla till lags även fast hon är den som ska bli omhändertagen och jag tror att det tar rätt mycket på hennes krafter.
