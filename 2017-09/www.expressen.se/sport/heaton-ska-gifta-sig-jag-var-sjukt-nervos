"Heaton" ska gifta sig: "Jag var sjukt nervös"
Sebastian Mattsson

Emil Christensen är allmänt betraktad som en av de bästa Counter-strike-spelarna genom tiderna. Hans lag Ninjas in Pyjamas tillhörde under början av 2000-talet världseliten och "Heaton, som han kallas i spelsammanhang, beräknas ha spelat in miljontals kronor i prispengar.

Och nu ska Christensen gifta sig. 32-åringen hade planerat frieriet sedan en tid tillbaka och köpt en specialbeställd diamantring på dryga fem karat. Väl i Las Vegas överraskade han sin flickvän med en exklusiv helikoptertur till Grand Canyon. Där gick han ner på knä och fick ett "ja" till svar.

– Det var otroligt fint och romantiskt. Jag hade planerat att göra det ute på utkiksplatsen. Men på vägen ut dit kom nervositeten. Jag blev sjukt nervös och trodde jag skulle rasa ner i Grand Canyon. Men allt gick bra till slut, säger Christensen.

Efter frieriet flög paret tillbaka till monstersviten på MGM Grand.

– Nu ska vi fira all in Las Vegas-style, säger Christensen.

I mars medverkar Emil "HeatoN" Christensen i SVT-serien Mästarnas Mästare. I höst kommer counter-strike-legendaren att släppa sin självbiografi där han berättar om sin svåra uppväxt, sin mammas plötsliga bortgång och en krokig väg till att bli en av världens största e-sportare.
