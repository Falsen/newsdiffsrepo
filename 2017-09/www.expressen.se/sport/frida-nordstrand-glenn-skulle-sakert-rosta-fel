Kängan till Strömberg:
"Skulle säkert rösta fel"
Julia Navrén

Vi möter Frida Nordstrand på en av de platser hon trivs bäst, på gymmet. Hon har precis avslutat ett träningspass, och passar på att filma lite videoklipp till Kristallengalan som går av stapeln fredag den 1 september. Det är hennes femte nominering för samma pris, årets sport-tv-profil, men hon har aldrig tagit hem det.

– Baserat på statistik har jag inga jätteförhoppningar om att jag kommer vinna. Men ska man se till vad jag har gjort det senaste året tror jag vinner någon slags intern, oviktig kristall för arbetsbördan i alla fall, säger Frida Nordstrand.

Arbetsbörda har det varit gott om. Nordstrand har bevakat alla de största idrottsevenemangen det senaste året, utan att tumma på uppmärksamheten från hennes vanliga specialområden, Champions och Premier League och Formel 1, för Viasat.

– Jag har gått in i ett läge där jag måste maxa när möjlighet finns, och det gäller allt. Jag gör det jag tycker är svinkul, men jag hade aldrig klarat det utan träningen, säger Nordstrand.

Nordstrand har alltid tränat, men det är först på sista tiden som hon har insett att det är viktigt för att klara av jobbet med alla resor och påfrestningar som hör till. Det är inte ovanligt att hon hänger på sina intervjupersoner på deras träningspass.

– Jag älskar träning och jobbar med sportmänniskor, så jag har börjat dra nytta av det. Har jag jobbat med alla från Michel Tornéus, boxaren Erik Skoglund eller NHL-spelare så har jag sett till att få träna med dem, ordentligt, säger Nordstrand.

Vilken elitidrottare har haft det tuffaste passet?

– Nästan alla svenska NHL-proffs tränar tillsammans på somrarna med en tränare som heter Andreas Öhgren. De körde liksom med viktvästar i Hammarbybacken i två timmar. Jag var knappt med på hälften, men det var den där känslan då man domnar, tappar allt och tror att man ska dö. Sen har jag tränat med svenske F1-föraren Marcus Ericsson, som ingen som inte är jätteintresserad tror behöver träna så mycket, men det var jättehårt.

Vad är det som driver dig?

–  Jag älskar mötet med människor och att fokusera på det hårda arbete som faktiskt ligger bakom. Det är det jag brinner för, att förstå helheten när det gäller idrott. Alla har sin story och det skulle jag vilja ha mer av på tv.

Du är ganska privat i sociala medier, har du någon tanke bakom det?

– Jag tycker de är så skönt att skilja på mig som person och min yrkesroll. Sporten är det viktiga. Jag ska inte framhäva mig själv, utan jag ska vara länken mellan tittarna och matchen eller spelarna.

Totalt sett det har sju av åtta nominerade till årets sport-TV-profil på Kristallen de senaste två åren varit kvinnor, en utveckling helt i Nordstrands smak.

– Det har skett en jättestor förändring sen jag började, och det här avspeglar ju det. Det har alltid funnits starka profiler på den kvinnliga sidan, men det har inte varit så många. Nu är det jättemånga fler, inte bara i Sverige utan även internationellt, säger Nordstrand.

Hon menar på att det inte måste betyda en nackdel att vara kvinna och sportjournalist.

– Jag blir alltid lite ställd när jag får frågan om hur det känns att jobba i en mansdominerad bransch, för trots att jag har absolut mest manliga kolleger tänker jag inte på det. Jag vet att många får näthat och det är skitviktigt att det tas upp, men jag är inte drabbad, säger Nordstrand.

Så tillbaka till Kristallen, har din parhäst Glenn Strömberg röstat än?

– Det har han säkert inte för han är inget tekniskt geni, han skulle säkert råka rösta på fel person. Men han är ändå en av mina största supporters, jag kan komma till honom med vad som helst och han har alltid min rygg.
