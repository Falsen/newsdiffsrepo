"Är på min arbetsplats –
får beröm för min rumpa"
Albin Julin

"På pressläktare får jag höra att jag har snygg rumpa, att jag är söt och att min utrustning ser tung ut och om inte ”lilla gumman” vill ha hjälp att bära. Jag är bara svensk mästare i styrkelyft - men tackar som frågar och när fick du rätten att kommentera min kropp?"

Så skriver sportreportern Amelia Mauritzon i en krönika på Mittmedia, som fått stor spridning i sociala medier under torsdagen.

22-åringen vill med sin text belysa den ojämställdhet som råder inom journalistbranschen – sportområdet i synnerhet – och de sexistiska kommentarer som är en del av hennes arbetsvardag.

– Vi vill belysa att det existerar, vissa kanske inte förstår att det är fel. Men en känsla hos en individ är något som en annan individ måste respektera. Jag är på min arbetsplats och får beröm för min rumpa, jag hade hellre haft beröm för en artikel. Den typen av kommentarer får inte någon av mina manliga kollegor ute på en arena, säger Mauritzon.

Från vem kommer de här kommentarerna?

– Det är från män som tillhör någon av klubbarna. Det är inte speciellt ofta journalistkollegor. Det är oftast ledare eller folk som tillhör klubbar som missköter sig.

Vad tänker du om det?

– Man kan tycka att de borde tänka på hur man framställer klubben i stort. Om de uppför sig så, då tappar jag respekt för hela klubben. De borde tänka på klubbens bästa också.

Mauritzon vill inte gå in på någon specifik händelse – men menar att det hänt så ofta att hon nu kände sig manad att säga ifrån på riktigt.

– Det blir mest att det händer så ofta och att det är mindre händelser som kokas ihop till att bägaren rinner över. Man vill bli tagen på allvar.

Hur tycker du att utvecklingen ser ut, blir det bättre?

– Det blir bättre och det finns många kvinnor som försöker belysa problemen. Lösningen ligger hos män. Man kan säga åt kvinnor att armbåga sig fram och ta för sig. Men det är fortfarande män som väljer in män i styrelser och dunkar varandra i ryggen. Män måste få förståelse för det, att det är strukturellt. Det kan öppna upp för fler kvinnor att kliva in.
