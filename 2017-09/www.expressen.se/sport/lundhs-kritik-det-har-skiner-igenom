Lundhs kritik: "Det
här skiner igenom"
Sebastian Mattsson

Posterna för kampanjen "Fill the Stadium" har börjat dyka upp här och var i de svenska städerna. I reklamen syns några av landets största, mest profilerade idrottare på damsidan: Sarah Sjöström, Kosovare Asllani och Khaddi Sagnia, för att nämna tre stycken.

Allmänheten uppmanas skicka applådemojis för att stötta damidrotten. I gengäld har Stadium lovat att skänka en miljon till Riksidrottsförbundets arbete för en jämställd idrott när målet på 50 000 kampanjdeltagare uppnåtts.

"Med Fill the Stadium vill vi på Stadium belysa de orättvisor som tvingar hälften av Sveriges idrottare att prestera i motvind. Vi vill hylla alla ouppmärksammade rekord, alla träningar och matcher som måste ske när inte herrlagen har planen, samt alla fantastiska bedrifter som i dag görs inför tomma läktare", skriver Stadium i ett pressmeddelande.

Men TV4-profilen Olof Lundh är skeptisk till kampanjen, vilket han redogör för i en krönika för Dagens industri. En krönika med den talande rubriken "Pr-kupper skiner igenom".

"För mig brister trovärdigheten i de olika kampanjerna när det är kommersiella företag som slukar budskap och vill omsätta det i vinster", skriver Lundh.

"Stadium kommersialiserar nu ett politiskt och självklart budskap men betalar rätt lite för det. Så kallad 'gender washing'. För trots allt är grundsyftet att generera mer försäljning av idrottsprylar."

Lundh påpekar att Stadium själva har en könsmässig snedfördelning i sina sponsoravtal.

"Stadium har absolut inte påstått att företaget agerar perfekt, men om det hade satsat rejält med pengar på att försöka få till en ändring hade det kanske varit annorlunda. Eller omprövat all sin sponsring och skickat ut ett meddelande att från och med nu gäller 50/50. Helt enkelt gjort något på riktigt", skriver han.

Angelica Larsson, informationschef på Stadium, har läst Lundhs krönika.

– Vi förstår att vårt initiativ väcker känslor. Vi är stolta över vårt samarbete med Riksidrottsidrottsförbundet och flera fantastiska idrottskvinnor som Sarah Sjöström, Kosovare Asllani och Linnéa Claeson. "Fill the Stadium" har fått enormt stöd, från framför allt kvinnor, men också en del kritik. Vi har aldrig slagit oss för bröstet, eller påstått att vi är perfekta. För oss handlar det om att väcka debatt i en fråga som vi tycker är viktig. Vi hade givetvis bara kunnat skänka en miljon kronor till RF, men då hade debatten uteblivit. På det här sättet har vi engagerat fler för en mer jämställd idrott.

Håller du med om att ni sysslar med så kallad "gender washing"?

– Självklart inte. Det är lätt att hitta fel och vi har aldrig sagt att vi är bäst eller utan brister. Vi är medvetna om att vårt initiativ inte löser alla problem men vi hoppas kunna bidra till att uppmärksamma problematiken. Det är lätt att raljera över att en klapp-emoji skulle göra någon skillnad, men vi har i nuläget fått in över 85 000 sms, vilket visar att det finns ett stort engagemang för frågan. Vi tror också att Riksidrottsförbundet är en bra partner för att verka för ett mer jämställt Idrotts-Sverige. Men vårt initiativ handlar inte bara om att ge pengar, precis som Lundh skriver så vill vi också väcka debatt i frågan.

Hur ser era sponsoravtal ut i en genussynpunkt?

– Av de 27 föreningar vi har avtal med så är sex av dem renodlade avtal för damverksamheten. Tre stycken är renodlade avtal för herrverksamheten. Resterande 18 klubbar har både dam- och herrverksamhet. Vi lägger också stor vikt vid att de föreningar vi samarbetar med har en ungdomsverksamhet.
