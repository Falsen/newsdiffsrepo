Everton åker
på ny förlust
Eskil Hellberg

Fyra poäng är Evertons poängskörd efter tre omgångar.

Ett godkänt facit med tanke på att två av huvudfavoriterna till guldet (Manchester City och Chelsea) stått för motståndet.

Jordan Pickford har storspelat mellan stolparna och återvändande sonen Wayne Rooney har fixat målen.

Den förstnämnde riskerar att missa prestigemötet mot Tottenham på grund av skada.

Wayne Rooney blev under landslagsuppehållet stoppad av polis och är misstänkt för rattfylla. Förhandlingarna i domstolen är om tio dagar.

Hur Rooney och Everton hanterar situationen är oklart, men det är knappast positivt.

Skadorna hos de blå eleganterna är många och jag tar ställning och spikar Tottenham.



Arsenal, Chelsea och Manchester United är klara favoriter.

Jag försöker fälla någon av trion (helst spelar man reducerade systemen och får därmed råd med fler streck).

Framför allt tror jag att United får jobba för segern.



Östersund laddar inför gruppspelet i Europa League.

Succétränaren Graham Potter har tidigare valt att vila spelare i samband med matcher i Europa.

Men ska ÖFK vara med i medaljstriden har man inte råd att tappa poäng hemma mot jumbon AFC Eskilstuna.

Spik!



Endast tre matchers avstängning blev domen för Watfords Miguel Britos.

Ofattbart.

Ni som inte sett överfallet på Brightons Anthony Knockaert kan söka på Youtube.

Britos är avstängd mot Southampton och varken Mauro Zárate, Craig Cathcart eller Tommie Hoban spelar.

Det är inte säkert att defensiva trion Daryl Janmaat, Younès Kaboul och Roberto Pereyra är klar för spel.

Saints lämnas allena i jackpott-omgången.



I veckan är det premiär för Expressens webbprogram Hellbergs Helg och podden ”Avspark med stryktipset”.

Elfsborgs tränare Magnus Haglund är veckans första gäst och kommer vara flitigt medverkande.

Fler kända fotbollsprofiler kommer vara med och diskutera fotboll och stryktips i podden.

Programmen hittar ni på www.expressen.se/sport/tips-och-odds



Det är stor jackpott på Europatipset (sex millar till en ensam vinnare).

Athletic Bilbao och Elfsborg är mina bästa spikförslag.

Stryktipset – del 1

Europatipset – del 2
