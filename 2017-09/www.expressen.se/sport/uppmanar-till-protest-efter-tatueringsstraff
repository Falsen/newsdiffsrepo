Uppmanar till protest efter tatueringsstraff
Fredrik Kamp

SportExpressen skrev om 19-årige Josef Craig, som har cerebral pares, under onsdagen.

I en simtävling i IPC:s europeiska mästerskap på Madeira blev han plötsligt diskad inför finalen.

Craig blev Storbritanniens yngsta guldmedaljör i Paralympics i London 2012 och han har därför tatuerat in de olympiska ringarna på sin kropp.

Det var också anledningen till diskningen. I EM-sammanhang räknas det som reklam på kroppen.

– Kroppslig reklam är inte på något sätt tillåtet. Det inkluderar de olympiska ringarna. Tävlanden dolde inte tatueringen och diskades därför, sa en talesperson för IPC till BBC.

– Alla lag blir informerade om reklampolicyn på ett möte innan tävlingen. Det var inte så att de inte blivit påminda om reglerna.

Men reglerna har verkligen fått känslorna att svalla runt om i simvärlden.

Den finska OS-simmerskan Jenna Laukkanen förbannad över beslutet.

– Idrottaren hade tatuerat in ett minne till OS, och diskades på grund av det. Det är löjligt!

– Det är hemskt att någon som tränar så hårt och lägger ner så mycket tid får sitt resultat borttaget på grund av det, säger hon till Iltasanomat.fi.

Förre OS-simmaren Casey Barrett går ännu längre. Han manar nu simmare runt om i världen att protestera mot reglerna.

"OS-ringarna är en tatuering du aldrig ångrar. Under de senaste 30 åren har det blivit mer och mer vanligt. Men nu är det tydligen olagligt", skriver Barrett i en krönika på Swimming World Magazine.

"Så nu är det dags att sätta lite snurr på det här. Till alla er därute som har de olympiska ringarna tatuerade på er kropp: Ta en bild på det och dela det på nätet! Skicka det till alla, så långt det bara går. Låt IOK se vad det är de stoppar! Låt dem se denna legion av stolta olympier, från nu och då, som har dessa ringar i bläck på sin kropp. Bläcken kan nu få dig diskad från samma tävling som du offrade hela ditt unga liv för att nå till. Herregud, vilken ironi! Rädda mig från denna galenskap."

Casey Barrett tror att olympiska spelens grundare Pierre de Coubertin nu "vänder sig i graven" efter beslutet.

"Det är dags att IOK får stå till svars för det här. Våga inte diska en enda simmare till."

Josef Craigs mamma har berättat för Daily Mail att familjen har tvingats hitta en lösning för att 19-åringen ska kunna tävla vidare i bassängen.

– Han har tejpat över den och så länge den är på så kan han tävla, säger Kim Craig.

Sarah Sjöström och Jennie Johansson - som är två av Sveriges största OS-hopp i Rio i sommar - har bägge två OS-ringarna tatuerade på kroppen.
