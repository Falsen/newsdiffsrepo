Till final efter drama: "Är helt sinnessjukt"
Jens Dahlkvist

Frankrike är klart för EM-final efter seger i semifinalen mot Spanien.

En seger som bärgades först efter en riktig rackarrysare.

Spanien såg länge ut att segla lekande lätt mot vinsten, och ledde i paus med överlägsna 34-20.

Men i den andra halvleken vaknade Frankrike - och framför allt vaknade storstjärnan Tony Parker. 31-åringen var fullkomligt fenomenal och gjorde 32 poäng när fransmännen först ordnade förlängning - och sen också avancemang i rysaren.

- Det är helt sinnessjukt, helt sinnessjukt, utbrast TV 10:s expertkommentator Per Stümer i sändning.

- Som Spanien spelar de första 20 minuterna är det helt osannolikt att man ens får chansen,  fortsätter Stümer.

Frankrike vann matchen med 75-72. I finalen väntar Litauen - som tidigare under fredagen besegrade Kroatien.
