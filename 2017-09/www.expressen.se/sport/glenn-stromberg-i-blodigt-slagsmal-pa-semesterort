Glenn Strömberg i blodigt
slagsmål på semesterort
Mattias Tengblad

Glenn Strömberg är en av landets mest folkkära fotbollsexperter och syns flitigt i tv-rutan i Viasats sändningar från Premier League och Champions League samt SVT:s mästerskapssändningar. För tillfället är 57-åringen på solsemester med familjen på Kanarieöarna, något som han flitigt försett sina följare på sociala medier med under veckan.

En av bilderna valde dock Strömberg att ta bort.

Under natten till söndagen lade han ut en selfie på Instagram där han visade upp sin blodiga högerarm.

"Lite bråkiga engelska personer i kväll, men allt löst nu. Nån gång måste man säga ifrån…. man måste klappa till ibland. Jag är hemma och de är hos polisen", skrev han i bildtexten – för att några timmar senare ta bort bilden.

Arbetsgivaren Viasat har varit i kontakt med Strömberg efter händelsen.

– Vi har pratat med Glenn och han mår bra. Han tog bort bilden för att han tycker att det uppfattades som en större grej än vad det är, säger Viasats presschef Fredrik Johansson.

Vad var det som hände?

– Det var en incident på ett uteställe där några överförfriskade personer blev omhändertagna av ordningsvakter. Det är inget polisiärt ärende och det stökades av på 30 sekunder av vakterna.

– Som sagt, Glenn mår bra, men vill han ha någon form av stöd eller hjälp erbjuder vi givetvis det. Och det vet han. Vi har alltid kontinuerlig kontakt med våra medarbetare, säger Johansson.



SportExpressen har sökt Glenn Strömberg för en kommentar.
