Vill upprepa succén från Scottish Open
Jonatan Lindquist

Alexander Norén slutade trea i Scottish Open efter att ha missat en enmetersputt vid det avgörandet hålet.

Resultatet gav ändå mersmak, och nu vill Norén nå ännu högre.

- Målet är alltid att vinna. Det skulle vara jättestort men man måste ha en sjukt bra vecka. Samtidigt tror jag vi svenskar sätter för stort värde i majors. Det blir kanske så att man vill för mycket.

Blir det extra press?

- Ja, det blir det. Det är ju större och man vill vinna majors över allt annat. Det är underbart att få spela dem, man får mycket energi bara av att komma in här.

Royal Lytham & St. Annes är en tuff bana och vädret förväntas bjuda på både regn och blåst.

Norén har taktiken klar.

- Det gäller bara att ha tålamod om det är dåligt väder. Den som har det och orkar spela ett lite enklare spel kommer att ha en chans att vinna.

- Man får spela enkelt, inte alltid gå för flaggorna utan träffa green. Gnetspela. Men ibland måste man gå för det, banan är lång. Antingen spelar man riktigt aggressivt eller så spelar man smart.

Passar det spelet dig?

- Ja, jag tror det. Min caddie har varit med ganska länge, det känns som att han och jag har samma inställning till hur det här ska spelas.

Samtidigt som Norén laddar kom ett tråkigt svensk­besked i går. Robert Karlsson drar sig ur tävlingen. Via sin Twitter meddelar han att han tar ett par veckors ledighet.

"Har fått en del dåliga vanor i mitt spel och mina rutiner som jag måste ta tag i" skriver han.
