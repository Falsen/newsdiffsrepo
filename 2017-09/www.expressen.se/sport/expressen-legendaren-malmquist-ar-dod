Expressen-legendaren Malmquist är död
Josefine Elfström

Thomas Malmquist började på Expressens 1967 och jobbade på tidningen fram till sin pensionering förra sommaren.

1974 utsågs han till sportchef, en tjänst som han sedan hade fram till 1984. Därefter var han en uppskattad sportkrönikör under drygt tio år.

När han tackades av efter 44 år på Expressen sa Thomas Malmquist:

"Mitt äktenskap med Expressen tar aldrig slut. Vi har varit tre i mitt äktenskap. Jag, min fru och Expressen. Men vi kommer aldrig att skiljas."

"Malmen" var journalisten som bevakade de stora mästerskapen och största svenska idrottsstjärnorna.

Han avslöjade också den stora spelskandalen 1990 där tre svenska idrottslag hade lagt sig. Uppmärksamheten blev enorm.  Justitiekanslern väckte åtal mot Expressens ansvarige utgivare Bo Strömstedt för förtal. Juryn vid Stockholms tingsrätt friade 1991 tidningen på samtliga 176 åtalspunkter.

– "Malmen" var en omutlig journalist med stor integritet. Som krönikör var han stridbar och inte sällan provocerande. En förebild, säger Expressens biträdande chefredaktör Per-Anders Broberg.

Thomas Malmquist var en omtyckt kollega och en uppskattad av många. Han var också den ende journalisten som Björn Borg hade nära kontakt med.

– Hans Expressen-hjärta var enormt. In i det sista ville han veta hur det gick för tidningen. Jag besökte honom på sjukhemmet i förra veckan. Han låg nedbäddad med Expressen på täcket och efter att vi pratat sjukdom och OS sa han: "Berätta något kul om tidningen. Hur går det med upplagan?", säger Per-Anders Broberg.

Den tidigare Expressen-medarbetaren Börje Lundberg var nära vän med Thomas Malmquist. I 48 år varade deras vänskap.

- Thomas styrka var, som människa och journalist, hans totala uppriktighet och ärlighet. Man kunde alltid lita på Thomas, på vad han sa och vad han skrev.

- Under spelskandalen var det många som ifrågasatte Thomas, men vi som kände honom visste att han för det första kunde ämnet, för det andra aldrig skulle komma med några påhitt. Han hade sina goda källor, och han fick ju rätt till slut. Han var alltid en man att lita på.

Börje Lundberg träffade sin vän så sent som i söndags.

Om mötet säger han:

- Han hade varit i sjuk i över tio år. Han har haft det tufft, men haft ett ohyggligt starkt psyke. Trots att kroppen har blivit allt mer försvagad så har han inte gett upp. Han var med in i det sista. Jag träffade honom i söndags, då förstod jag att slutet var nära. Men han glimtade till och tittade upp. Det var inget fel på huvudets funktioner, det var kroppen som hade gett upp. Det gick inte att kämpa emot längre.

Börje och Thomas har alltid haft ett gemensamt intresse - fotbollslaget IFK Eskilstuna.

- De spelar i gärdsgårdsserien, men vi har haft det som en kul grej, att det har varit laget i våra hjärtan. De spelar i division tre, det är ju en urusel serie, men så sent som i söndags meddelade jag Thomas att de vunnit en match med 5-2.

- Då gjorde han tummen upp.

På tisdagsmorgonen avled Thomas Malmquist.

Han blev 66 år gammal.



Fotnot: Här under kan du höra Sveriges Radio reportage om spelskandalen 1990, som Thomas Malmquist avslöjade.
