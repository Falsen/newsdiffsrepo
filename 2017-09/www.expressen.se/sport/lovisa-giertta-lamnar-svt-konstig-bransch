Sportankaret Lovisa
Giertta lämnar SVT
Carl-Johan Hamlet

– Eftersom jag knappt kan gå är det nog bättre om vi tar intervjun på telefon.

Lovisa Lagerkvist Giertta är gravid i fyrtionde veckan. När som helst ska hennes familj få påökning och hon ska föda sitt första barn. Det har minst sagt hänt mycket för henne det senaste halvåret. I SVT:s klassiska "Sportnytt" har hon under sommaren guidat tittare genom dagens sporthändelser. Efter det har hon gift sig och flyttat och när som helst väntas hon föda sin förstfödda.

– På lördag har jag varit gift i två veckor. Vi klämde ihop alla livets stora händelser på en och samma månad med giftermål, flytt och barn, säger Lovisa Lagerkvist Giertta.

Bröllopet var inte särskilt planerat. Lovisa och hennes sambo, Patrik, hittade en tid som var ledig i Stadshuset och gifte sig inför de närmaste släktingarna. Men så beskriver tv-profilen sig också som en rastlös person. Något som också passar bra i den branschen hon arbetar i.

– Det längsta kontraktet jag haft är ett år. Det är en ombytlig bransch.

Tv-tittarna kommer få vänta på att få se Lagerkvist Giertta i rutan igen. Under sommaren gjorde hon tre stycken Sportnytt-sändningar för att nu vara mammaledig. Hennes vikariat på SVT gick ut nyligen och det har inte varit något snack om förlängning.

Varför ser vi dig inte i "Sportnytt" längre?

– Haha, ja det är en väldigt bra fråga. Det var ett vikariat jag hade när jag var där. Det vikariatet är slut nu. Jag var bara där ett halvår. Jag visste inte att jag var gravid när jag började där. Tanken var nog att vi skulle fortsätta lite längre.

– Jag kommer tillbaka så fort jag får ett skitroligt jobberbjudande. Jag vill intervjua folk och göra direktsändningar.

Känns det inte konstigt att du inte fick förlängt på SVT?

– Nej, men tv-branschen är konstig. Det är ju mest vikariat och det är väl svårt att sätta ett vick på någon som först ska vara borta liksom.

Det passar även bra för Lovisa att få vara ledig den första tiden med det väntade barnet och hon är tydlig med att det inte är tal om någon diskriminering. Sedan 2008 har hon arbetat på C More, TV4, Expressen och SVT. Mest har vi fått se henne intervjua hockeyspelare i SHL.

– På C More fick jag göra det som jag tror är mångas drömjobb. Vara på plats, hålla en mick och hockeyspelaren verkligen svettas in i den medan du ställer frågor. Vilket är så himla roligt.

När föräldraskapet nu står inför dörren har Lovisa övervägt fördelarna med fast anställning. Men hon är och har alltid varit rastlös. Vill hela tiden testa något nytt. Fasta anställningar har aldrig varit någon garanti i tv-branschen. Är det värt det?

– Varje vecka under de här nio åren har jag funderat på att byta yrke, på grund av de osäkra anställningarna. Men jag vet inte vilket yrke som skulle kunna passa mig bättre. Jag kommer inte på ett annat yrke med samma puls och där man får träffa så mycket människor. Kanske någon där ute som har förslag på vad jag ska jobba med?

Bara dagar till förlossningen. Hur mår Lovisa Giertta just nu?

– Jag är superpirrig över att få bli förälder. Stress och jobbångest har skjutits åt sidan och ersatts över glädjen över att få barn.

– Ja, förutom att jag just nu knappt kan gå och har klåda över hela kroppen på grund av graviditeten.
