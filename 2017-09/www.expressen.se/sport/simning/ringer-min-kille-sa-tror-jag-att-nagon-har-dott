"Ringer min kille så tror
jag att någon har dött"
Petter Landén

Sommaren 2017 blev en enda lång framgångssaga för Sarah Sjöström. Först tog hon storslam på VM i Budapest (tre guld och ett silver), sen slog hon världsrekord efter världsrekord.

I mitten på augusti så slog hon sitt eget rekord på 200 meter fritt (1.50,43 ) i Eindhoven, hennes sjätte världsrekord bara i år.

Om 24-åringen, med 10 år som elitsimmare, är mätt?

Knappast.

– Många frågar om jag fortfarande tycker det är roligt och jag förstår inte vad de menar, det är ju roligare än någonsin. Jag har blivit bättre på att njuta av livet jag har nu som elitidrottare. Det håller inte för alltid, säger hon till Women's Health.

Trots alla framgångar så är Sjöström inte så uppassad som man skulle kunna tro – i alla fall märks det inte på hennes telefon. Sjöström berättar att det är väldigt få människor som ringer henne.

– Men de som ringer, mina föräldrar eller min agent, ringer alltid när jag tränar. Det är ju helt sjukt, de vet ju när jag tränar men ändå har jag typ 20 missade samtal efteråt, säger hon och fortsätter:

– Om min kille (Johan de Jong Skierus) ringer tror jag ju att någon har dött. Vi kommunicerar bara genom sms, ja, och så bor vi ju ihop.

Den gemensamma bostaden skulle kunna vara tapetserad med alla medaljer som Sjöström har vunnit under sin karriär. Men svenskan berättar att hon inte gillar att ha sina priser framme.

I stället ligger de gömda i en låda under soffan.

– Jag gillar inte att ha priser framme, men min inredare har lagt dem så fint här i lådan.
