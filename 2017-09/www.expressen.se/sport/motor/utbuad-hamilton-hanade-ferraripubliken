Utbuad Hamilton hånade Ferraripubliken
Jan-Erik Berggren

Startproblemen från förra året är borta.

Ferraris fart har bromsats en aning.

Teamkompisen Valtteri Bottas är satt på plats.

En harmonisk Lewis Hamilton leder VM-serien efter att dominerat helgen på Monza-banan. Inte ens buande Ferrari-fans kunde få Hamilton ur balans. Istället svarade Hamilton kaxigt att kraften från Mercedes-motorn var så mycket bättre än alla andras. Det var ett hån med glimten i ögat men publiken buade förstås ännu mer.

Uttalandet måste ha svidit igenom alla de röda flaggorna och teamskjortorna ute på läktarna. För är det något Ferrari-fansen är och alltid kommer att vara så är det stolta över kraften från Ferrari-motorn.

LÄS MER: Hamiltons oväntade dikt

Sebastian Vettel tappade ledningen i VM inför hemmapubliken och kunde inte ens rå på Valtteri Bottas. Han var säkert ytterst besviken och bekymrad inför fortsättningen men dolde det väl när han flirtade med hemmafansen från prispallen.

Vettel och Ferrari bör också vara oroliga för att Red Bull-förarna nu ska blanda sig i titelfighten. Daniel Ricciardo var ytterst nära att nå ifatt Vettel på slutvarven och sno åt sig tredjeplatsen. I SIngapore – som är nästa F1-bana i kalendern – brukar Red Bull vara snabba och förutom Ricciardo finns trollgubben Max Verstappen. Holländaren är snabbast och kanske mest våghalsig av alla och det är väl bara ett stort behov av poäng som kan stoppa honom från att göra en riskabel manöver på någon av toppförarna.

Lewis Hamilton vann klart även över Bottas längre ner i fältet fick efter ett par helger med täta fighter se något mer disciplinerad körning. Inte ens Perez/Ocon var på varandra den här söndagen.

Istället var det bakom kulisserna det mest spännande hände. Honda hade höga chefer på plats för att om möjligt reda ut situationen med McLaren. Om McLaren väljer att köra vidare med Renault nästa år krävs det att Toro Rosso tar McLarens plats som mottagare av de krånglande Honda-motorerna. Men Honda betalar bra och kanske vill Red Bull stärka sin position i Japan.

I en annan buss i depån träffades Mercedes-chefen Toto Wolff Max Verstappens pappa Jos. Wolff ville inte kalla mötet något annat än "en kopp kaffe vänner emellan" men i de här kontraktstiderna sker förstås inga möten speciellt spontant.

Verstappen gillar inte att sitta fast hos Red Bull och han tänker säkert inte se på när andra förare i depån slåss om de bästa platserna. Max Verstappen skulle kunna vara en logisk arvtagare till Hamilton någon gång i framtiden.

Marcus Ericsson hade som väntat en tuff helg i Italien. Sauber-bilen har inget att hämta på så här snabba banor och Ericsson bröt strax före målgång. Italiens GP på Monza 2017 var ett av de snabbaste GP-loppen genom tiderna med en snittfart på över 240 km/tim. Saubers gamla Ferrari-motor har såklart inte ens chans i såna tävlingar.

***

Johan Kristoffersson tog sin fjärde raka seger i rallycross-VM ich flyger fram mot VM-titeln. Fransmannen Sebastien Loëb var tvåa inför hemmapubliken i Loheac och Mattias Ekström var trea. Tre VM-deltävlingar återstår.
