Nya hyllningen till Carla
– efter legendarens död
Julia Navrén

När Håkan Carlqvist, eller "Carla" som han kallades, oväntat gick bort i juli i år var det många som sörjde. Vännen och kollegan Henry Romlin fick göra massvis med intervjuer samma dag som beskedet kom, och det var en fråga hos Sveriges Radio som gjorde honom ställd.

– Reportern frågade hur vi i klubben ska hedra Håkan Carlqvist. Jag hade ingen aning om det men jag kläckte ur mig de att jo, vi har pratat om att vi kanske ska göra en minnestävling för honom och starta en fond i hans namn, säger Romlin.

Idén om Carla Memorial Race var född, och på lördag går alltså tävlingen av stapeln på Barkarbybanan i Järfälla, Carlqvists hemkommun.

– Sen kände jag direkt efteråt att det här kändes så rätt, sen var det ganska kort om tid att arrangera någonting. Men jag har bestämt mig, jag ska göra det här, precis som jag lärt mig av Håkan.

Carlqvist slog igenom 1979 när han vann VM i motocross. Fyra år senare upprepade han prestationen och vann Svenska Dagbladets bragdguld. Han var känd för att köra trots sina många skador som han fick med jämna mellanrum. Efter karriären flyttade han till Frankrike och gjorde inga intervjuer.

– Han drog sig undan och det är med kanske föräldrar till de som kör i dag som har en relation till Håkan, för det var de som började åka tack vare honom, säger Romlin.

Läs mer: Vännerna om Håkan "Carla" Carlqvist

Det vill Romlin alltså ändra på nu. Tillsammans med sponsorerna Öhlins, Husqvarna och Yamaha som alla är varumärken starkt förknippade med Carlqvists karriär, vill han göra den här tävlingen till en plattform för motocross i framtiden.

– Idag är det ju oavsett sport väldigt materialistiskt, men de kanske inte är materialet alla gånger som är det avgörande utan hur du handhar det. Du behöver inte ha det nyaste av alltihop, utan det är hjärtat och själen som ska ut, säger Romlin.

Vad är det som är så speciellt med Carlqvist som alla borde veta?

– Det finns ingen som var så beslutsam som honom. Vinnarskallen, tjurigheten. Samtidigt som han var en väldigt varm och schyst person. Lärde man känna honom hade man en vän.
