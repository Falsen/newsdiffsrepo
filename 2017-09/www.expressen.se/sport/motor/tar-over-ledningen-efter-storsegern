Tar över ledningen
– efter storsegern
Mikaela Lindahl

Lewis Hamilton tog pole position vid gårdagens regndrabbade kval på Monza och startade längst fram i dagens formel 1-lopp. Mästerskapsrivalen Sebastian Vettel hade det betydligt tuffare och kvalade inte bättre än som nionde man, men kunde trots det starta som femma tack vare att flera andra förare tvingats flytta ned.

Fartskillnaden från kvalet höll dock i sig i loppet. Hamilton fick en flygande start och kunde tillsammans med teamkamraten Valtteri Bottas snabbt dra ifrån resten av startfältet.

Där bakom var det en tät kamp om den sista pallplatsen. I början av loppet hölls platsen sensationellt av både Esteban Ocon och Lance Stroll – tills de till slut fick ge sig mot de båda Ferrari-bilarna.

De sista 10 varven av loppet blev trots det riktigt svettiga för Vettel, som jagades av en blixtsnabb Daniel Ricciardo.

I slutändan lyckades Vettel dock hålla i den sista pallplatsen, efter att ha slutat över halvminuten bakom Lewis Hamilton och Valtteri Bottas.

- Min start var inte så bra och det tog ett tag innan jag kände att jag kunde lita på bilen. Även om det här loppet har varit svårt så vet jag att vi har en väldigt bra bil och att vi kommer att ha ett bra avslut på den här säsongen, säger Sebastian Vettel efter loppet.

Resultatet innebär att Vettel tappar VM-ledningen till Hamilton, som nu leder med tre poäng med sju lopp kvar att köra.

Marcus Ericsson hade ett bra utgångsläge och startade loppet från 11:e plats. Sauber-bilen var dock alldeles för långsam på de långa raksträckorna, och svensken tappade snabbt flera placeringar.

Farten försvann helt efter att Ericsson slagit ihop med teamkamraten Pascal Wehrlein, och svensken tvingades bryta loppet med endast ett fåtal varv kvar att köra.

– Jag vet inte om jag fick några skador på bilen under de första varven, för hela racet kändes bilen konstig och jag hade ingen fart alls. Det var ett väldigt långt och tufft race för min del, säger Marcus Ericsson.
