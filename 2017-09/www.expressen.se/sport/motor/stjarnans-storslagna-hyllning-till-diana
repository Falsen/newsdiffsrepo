Stjärnans storslagna
hyllning – till Diana
Carl-Fredrik Eriksson

Natten mot den 31 augusti 1997 omkom prinsessan Diana i en trafikolycka i tunneln Pont de l'Alma i den franska huvudstaden Paris.

Runtom i världen har den omåttligt populära och folkkära prinsessan hedrats i samband med 20-årsdagen – så även inom formel 1-världen.

Inför helgens grand prix i italienska Monza har britten Lewis Hamilton skrivit en egen dikt som han döpt till "Englands ros" – tillägnad den bortgångna Diana.

"Det kommer aldrig finnas någon som dig, nu en skinande stjärna i natthimmeln. Jag kommer alltid att minnas dig", avslutar britten dikten.

Dikten ackompanjerades med flera bilder på prinsessan samtidigt som Van Morrisons "Into the Mystic" spelades i bakgrunden. Dikten bär likheter med Elton Johns klassiska låt Candle in the Wind som han framförde i samband med prinsessan Dianas begravning i Westminster Abbey 1997.

Prinsessan Dianas 20-åriga dödsdag som inföll under torsdagen tillbringade prins Charles, 68, i slottet Barmoral i Skottland, tillsammans med drottning Elizabeth, 91, och drottningens make prins Philip, 96.

Inför söndagens GP i Monza ligger Lewis Hamilton, som tävlar för Merecedes, på en andraplats – sju poäng bakom Ferrari-föraren Sebastian Vettel. På tredjeplats ligger Valtteri Bottas.

Svenska föraren Marcus Ericsson, Sauber, är fortfarande på jakt efter säsongen första poäng ligger i botten efter en tung säsongsöppning.
