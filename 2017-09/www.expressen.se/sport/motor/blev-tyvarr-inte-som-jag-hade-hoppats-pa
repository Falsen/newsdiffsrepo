"Blev tyvärr inte som
jag hade hoppats på"
Carl-Fredrik Eriksson

Att prins Carl Philip skulle komma till start var långt ifrån självklart. Under torsdagen fick prinsen och prinsessan Sofia sitt andra barn.

Den nya prinsen väger 3 400 gram och är 49 centimeter lång.

– Han har lite av Alexanders drag, så det är kul, sa pappa prins Carl Philip då.

Prins Carl Philip var sedan tidigare inbokad att köra två race i GT Anderstorp i Småland under lördagen och söndagen och ganska snart stod det klart att planerna skulle fullföljas.

– Det var inte helt självklart, men min fru pushade mig. Jag känner hennes stöd och hennes familj som är hemma och hjälper till där hemma. Jag ville vara hemma och känna att allting funkar bra med Alexander och den lilla nya och det gjorde det, så då kände jag att det var jättekul att få komma ner hit och tävla, säger han.

Men lördagens lopp gick inte alls enligt planerna efter att prinsen kört av banan.

– Tyvärr blev det inte som jag hade hoppats på. Jag kände att jag började ta in på dem där framför, men då försökte jag pusha lite för mycket och hamnade tyvärr utanför banan. Sen kom jag upp på banan men när jag bromsade i nästa kurva så släppte det tyvärr, säger Carl Philip.

Under söndagseftermiddagen har prinsen emellertid chans till revansch, men utgångsläget är tufft efter ett svagt kval.

– Jag ska försöka göra ett bra jobb, köra ikapp och förbi. Men det blir svårt. Vi såg redan på kvalet och även i går att vår största konkurrent, Ferrari, går väldigt bra på den här banan. Men målflaggan har inte droppat än så vi ska köra hela vägen in, säger prins Carl Philip.
