"Jag får samma puls som när jag boxades"
Johan A Larsson

Paolo Robertos resa är lika väldokumenterad som otrolig. Tonårsvärstingens liv vände med efter att han fått en roll i klassiska ungdomsfilmen "Stockholmsnatt" 1987. Gatuslagsmålen byttes via taekwondo-titlar mot lång karriär som proffsboxare.

Han blev aldrig Sveriges störste boxare. Med en stor käft, återkommande tv-uppdrag, och en kompromisslös attityd fick han ett större genomslag än alla andra.

Karriären tog abrupt slut den 4 oktober 2003. Han knockades av Sebastián Luján, förlorade sitt kontinentalbälte. Men han tänkte inte bli knockad av sina kritiker på hemmaplan.

– Jag var medvetslös på Expressens löpsedlar, jag fick ingen kris men en enorm revanschlust. Jag vet att många tyckte det var lite "sweet" att jag fick stryk eftersom jag hade stor käft. Men jag tänkte inte bjuda dem på det, alla som sagt att det ska gå åt helvete för mig. Jag blev knockad på en lördag. Måndag morgon öppnade jag mitt första företag.

13 år senare har 46-åringen blivit minst lika framgångsrik i sin nya karriär som i boxningen. Han basar i dag över ett stort imperium.

– Jag är entreprenör och har snart 200 anställda. Jag driver elva företag och håller på att starta ett par till. Jag tror det kommer vara uppe i fjorton när året är slut.

I en intervju med magasinet Entreprenör i oktober 2015 berättade Roberto att hans företag sammantagna omsätter över 100 miljoner kronor.

På cv:t kan han också skriva programledare, skådespelare, föreläsare, träningsguru och kokboksförfattare.

– Jag håller nu på och skriver min tionde bok.

Hur många timmar har du om dygnet egentligen?

– Vet du vad? Jag har disciplin! "När du vilar tränar dina motståndare" sa alltid min tränare Leffe (Carlsson). Du kommer ingenstans i boxningen utan disciplin.

Vad innebär det för din vardag numera?

– Jag är beredd att jobba när andra sitter hemma och latar sig. Jag förstår att inte alla vill bli entreprenörer, men har du bestämt dig för att göra affärer då får man se till att jobba.

Det gäller också träning. Morgonträning 05.30 är fortfarande standard – och boxningen finns fortfarande kvar.

– Jag sparrar en del boxning fortfarande. Jag säger inte att jag skulle slå någon av dagens boxare, men jag skulle kunna ge dem en jobbig kväll. De är mycket snabbare och bättre tränade, men har man rutinen kan man såra dem där det gör ont.

Hur mycket saknar du att gå matcher?

– Jag tränade för comeback i fem år efter att jag hade slutat. Då höll jag mig i sån form att jag fortfarande skulle kunna göra comeback, det fanns en möjlighet.

– Det finns ingen mer fullkomlig känslomässig upplevelse, det finns ingenting som är i närheten av boxningen och det är jäkligt svårt att ersätta det. Det blir ett tomrum och det är svårt att fylla det.

Vad gör du för att försöka ersätta adrenalinkickarna?

– Jag gör affärer. Det är ganska spännande det också. Det är många, många miljoner som står på spel ibland. Då har jag ungefär samma puls ibland som när jag boxades.

Hur gör du för att tygla ditt humör, din stora käft, nuförtiden?

– Måste man det? För mig har det alltid varit en fördel att sticka ut hakan. Du skapar dig många fiender, men en del folk som tycker det är kul också.

Jag kommer ihåg när du stack ut hakan som expertkommentator i OS 2004...

– Ja, när jag blev kär i Amir Khan. Jag blev uppkallad till chefen på SVT och han sa åt mig att jag inte fick svära så mycket. De var rätt upprörda – tills de fick se tittarsiffrorna. Boxningen hade näst högst siffror efter friidrotten. Sen fick jag svära hur mycket jag ville, det var ingen som sa något.

Är du sugen på att plocka upp det igen?

– Jag gillar att kommentera, men man kan inte göra allt hela tiden. Men om det är en rolig match kommenterar jag gärna, absolut!

Så det blir inget OS i sommar för din del?

– Jag var faktiskt tillfrågad för något år sedan, men då tackade jag nej. Det är svårt som entreprenör att vara borta så länge som det blir under ett OS.
