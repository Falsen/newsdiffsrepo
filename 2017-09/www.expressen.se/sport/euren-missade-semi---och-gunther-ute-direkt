Eurén missade semi - och Günther ute direkt
TT

OS-bronsmedaljören från London, Johan Eurén, gick in i brottningens VM-turnering i Tasjkent i dag.

Motståndare var litauern Mindaugas Mizgaitis och det blev en oerhört händelsefattig match som Johan Eurén vann med 1–0.

Johan Eurén vann även andra matchen och precis som i den första var det med minsta möjliga marginal.

Han mötte en tung azerbajdzjan, Sabah Shariati, och det blev lika besvärligt som det låter.

Det var rullningar som var melodin i den här matchen och azerbajdzjanen tog två enpoängare på det viset medan Johan Eurén fick en tvåpoängare, vilket innebar att svensken segrade i 2–2-matchen.

De små marginalerna fortsätter att följa Johan Eurén i VM-brottningarna.

Även i tredje matchen blev siffrorna knappa, men den gången var det svensken som drog det kortaste strået.

Han mötte ryssen Bilial Makhov, som vann med 2–1.Därmed blir det ingen semifinal för Johan Eurén, som också får hoppas på återkval senare under dagen.

Jim Pettersson fick däremot gå två matcher och han vann bägge och är klar för en kvällsmatch om VM-bronset.I första återkvalsmatchen mötte han en man från Tadzjikistan, som han behandlade lite som en vante och vann enkelt mot med 9–1.Aleksandr Kazakevis från Litauen var tuffare men 1–0 räcker till medaljmatch.

Mathias Günther, Sparta-brottaren som gör comeback i mästersskapssammanhang efter sin tvååriga dopningsavstängning, är inte tillbaka i sin tidigare form.

Han har bara gått ett tiotal matcher sedan avstängningen löpte ut och mot armeniern Mihran Harutyunyan blev det riktigt besvärligt i första matchen, som inte ens gick tiden ut.

Armeniern plockade poäng främst tack vare rullningar och vid 8–0 var matchen över.
