"Jag ville stå upp och visa att det här är fel"
Alexander Malmkvist

Om drygt en vecka inleds kortbane-VM i Doha, Qatar. Den preliminära svenska truppen togs ut tidigare i år - och under gårdagen spikades den då Ida Marko-Varga kompletterades med en plats på damernas lagkapp.

SportExpressen.se har tidigare skrivit om att kraven från Svenska simförbundet, som utgör grunden för vilka som får åka, medfört kritik för att vara för hårda.

– Det jag kan tycka är tråkigt är att det svårt att känna sig motiverad - att hålla på och fortsätta mot seniornivå - om man aldrig får chansen att mäta sig mot de som faktiskt är bäst i världen, sa den flerfaldige SM-guldmedaljören Oskar Nordstrand och lyfte fram Simon Sjödin som en given truppmedlem.

Nu sällar sig ett av de största medaljhoppen i Doha, Michelle Coleman, till skaran av kritiker.

På sitt Instagramkonto publicerade hon en bild på just Simon Sjödin och skrev: "Jag kan inte förändra men jag kan visa att jag tycker det är FEL #simontillvm"

När SportExpressen.se ringer upp utvecklar hon kritiken:

– Jag ville bara säga att han förtjänar att vara där, precis lika mycket som alla andra och jag tycker att det är fel att han inte får följa med.

– Jag gör inga uttalanden om varför han inte är med, jag tycker bara att han borde vara där. Han förtjänar att vara där. Han har gjort två tider som är topp tio i världen och jag tycker att det bevisar att han har på ett världsmästerskap att göra. Men det är inte jag som avgör så jag kan tyvärr inte påverka. Det är bara min egen åsikt.

Har du lyft det med förbundskaptenen, Ulrika Sandmark?

– Nej, det har jag inte gjort.

Hur kommer det sig att du valde att gå ut med det här offentligt - det är ju kritik mot Ulrika och hennes uttagning?

– Det är väldigt kritiskt mot uttagningskriterierna så som det har varit. Jag känner för Simon, jag tränar tillsammans med honom och vill stå upp för honom och visa att jag tycker att det här är fel. Då tyckte jag att det här var det bästa sättet att göra det på. Jag tycker att det här ämnet borde belysas.

Högst upp på förbundets kravlista står att man för att komma med till VM minst skulle ha kvalificerat sig till en final på EM i Berlin.

Och Johannes Skagius, som fick ett wildcard till VM, håller med sin landslagskollega.

– Det känns tråkigt. Det är synd att Simon inte får följa med. Han är en jätteprofil inom svensk simning, har simmat på väldigt många mästerskap, och misslyckats på ett. Visst, det var ett misslyckande på EM, men han satsade. Och jag tycker att det är synd att man plockar bort en sådan profil, säger han.

Simon Sjödin petades till OS i London, men kom tillbaka och tog silver på 200 meter medley i EM året därpå.

Är det för hårda krav?

– I sig är de väl okej. Men det finns wildcards. Alla misslyckas ju någon gång. Jag tycker att om man har lyckats så många gånger i rad och börjat ta medaljer, då vet man att han kan. Han blev utkastad ur OS, och det blev en jättechock för honom och för alla andra, sen kämpade han sig tillbaka och tog medalj på EM.

– Det är jävligt dumt att inte ta med honom.

SportExpressen.se har sökt förbundskapten Ulrika Sandmark för en kommentar utan framgång, men Sandmark har tidigare förklarat resonemanget kring den uteblivna uttagningen av Sjödin med att det fanns andra internationella tävlingar att visa framfötterna på.

– Om man ska vara med på ett VM så ska man ha möjligheter att slåss bland de bästa. Och det är möjligt att Simon Sjödin kanske hade haft det, samtidigt vill vi att Simon Sjödin ska finnas med på långbane-VM, för finns han med där så finns han med på OS, sa hon tidigare till SportExpressen.se.

Simon Sjödin själv är tacksam för stödet:

– Det har varit mycket stöd på sociala medier och det uppskattar jag som fan. Så jag kände att jag var tvungen att gå ut och skriva ett tack på Facebook. Det är skönt att så många i simmar-Sverige som har min rygg.
