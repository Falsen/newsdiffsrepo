Hedman om sorgen:
"Jättejobbig period"

Mattias Tengblad

Lancelot Hedman hoppade av gymnasiet för att flytta till Thailand.

Den 16-årige svensken, son till Magnus Hedman och Magdalena Graaf, gör succé inom thaiboxningen.

– Mamma är i Thailand med mig just nu, och jag skulle egentligen köra match den 27:e. Men jag tror inte hon kan se än, hon måste bli lite starkare i hjärnan skulle jag säga, haha. Farsan är det nog lugnt med, men det är jobbigt för morsan, har Hedman tidigare sagt till SportExpressen.

Under söndagen gästade "Lance" TV4:s Nyhetsmorgon tillsammans med pappa Magnus, tidigare målvakt i fotbollslandslaget – som är glad över att sonen valt bort fotbollen hittat sin egen grej.

– Jag blev väldigt glad över att han hittade sin grej, nåt som han själv hade upptäckt och hade en otrolig passion för. När han berättade vad han ville göra blev jag lite då där... wow. Jag och Magdalena diskuterade tillsammans, det är det här han vill göra och upptäcka sig själv. Han åkte ner till Thailand och gjorde det helt själv. Han åkte ner på sina egna villkor, säger Magnus Hedman.

LÄS MER: Lance Hedman: "Jag slutar inte förrän jag är världsmästare"

Med två kända föräldrar växte Lancelot Hedman upp i offentligheten.

Under ett par jobbiga år separerade föräldrarna och Magnus Hedman hade ett destruktivt leverne med drogmissbruk. Något som så klart påverkade Lancelot.

– Vår relation påverkades inte så mycket, men jag såg ju löpsedlarna på väg till skolan och det påverkade så klart mig. När jag gick i ettan kunde barn i sexan komma fram och ta upp det.

För tre år sen gick brodern Isak bort.

Något som fortfarande gör ont.

Men Lancelot Hedman får hjälp av idrotten.

– Det var en jättejobbig period, vi hade en väldigt bra relation jag och min storebror. Jag började med thaiboxning för två år sen och jag kände att jag fick ta ut mina känslor i sporten. Men det är fortfarande jättejobbigt, säger Lance Hedman.
