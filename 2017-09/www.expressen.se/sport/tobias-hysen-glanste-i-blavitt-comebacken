Tobias Hysén glänste i Blåvitt-comebacken
Eric Nilsson

Gustav Engvall inledde målskyttet i elfte minuten med ett lågt pressat skott intill högra stolpen.

– Det var ett bra skott. Det var skönt att få den starten, säger 20-åringen.

Bara en minut senare agerade Engvall framspelare. Han serverade dansken Sören Rieks som enkelt satte 2-0.

– Det var gött att få två snabba mål. Efter det släppte det lite, säger anfallaren.

Innan första halvlek var över hann ytterbacken Emil Salomonsson raka in 3-0 i öppen bur efter en målvaktsretur.

I andra halvlek kontrollerade IFK Göteborg tillställningen. Publiken skulle också få se ett succéinhopp. Tobias Hysén, som skadade baksida lår i maj, kom in i stället för Mikael Boman i 65:e minuten. 14 minuter senare tryckte han in 4-0 och knappt två minuter därefter petade han in 5-0.

– Det var så nära öppet mål man kan komma båda gångerna. Det är inte de svåraste målen jag gjort. Men man kan väl säga att de var målskyttsmål. Jag var på rätt plats vid rätt tillfälle, säger anfallsstjärnan.

Han gladdes åt sin tävlingscomeback.

– Det var skönt att få göra mål direkt när jag kommit tillbaka från skada. Det var sex veckor sen jag skadade mig nu. Kroppen känns bra. Om det behövs tror jag att jag orkar spela 90 minuter i allsvenska omstarten, säger "Tobbe".

Gustav Engvall var nöjd med lagets prestation i första Europa League-kvalmötet.

– Det var ett speciellt motstånd. Det var coolt för dem att vara här. Vårt mål var att göra några mål och hålla nollan, och det gjorde vi. Det var lite statiskt emellanåt, men annars helt okej. Nu har vi ett väldigt bra läge inför returen, säger U21-landslagsmannen.

Tobias Hysén håller med.

– Det var en nivåskillnad mellan lagen. Detta var ett jättebra resultat för oss. Det är inte helt avgjort, men vi kommer inte att förlora detta. De gör inte fem mål på oss! Vi kommer ha fokus på returen, men också ha i bakhuvudet att vi spelar allsvensk match tre dagar senare, säger 34-åringen.
