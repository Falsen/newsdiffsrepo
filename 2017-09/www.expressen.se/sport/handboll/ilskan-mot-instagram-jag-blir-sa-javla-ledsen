Ilskan mot Instagram:
"Jag blir så jävla ledsen"
Petter Landén

Till vardags spelar hon handboll i danska Ringköbing. Men svenska Linnea Claeson har även gjort sig ett namn för sitt Instagramkonto "Assholesonline". Där synliggör hon det hat och de kränkningar som många kvinnor får ta emot på internet. På kontot lägger Claeson upp skärmdumpar på sexuella inviter, penisbilder, hot och sina egna svar.

I somras var Claeson sommarvärd i P1 där hon bland annat pratade om kontot och hon har även fått svenska FN-förbundets pris för mänskliga rättigheter för Instagramkontot.

Nu berättar Claeson att hon stöter på motstånd av plattformen hon använder. Hon publicerade en bild från en konversation med en man som skickade nakenbilder till henne mot hennes vilja.

Den bilden togs bort av Instagram, något som Claeson reagerar häftigt på.

"Jag tillåts inte vittna om det sexuella våld som är min vardag, mitt liv. Bilder tas ner från sociala medier. I radio och TV säger dom ibland att vissa hot är för grova för att kunna visa upp. Fattar ni att det som jag FÅR visa er därav inte är det värsta. Jag blir så jävla ledsen och arg när jag tänker på det", skriver hon på Instagram.

Claeson fortsätter dock att säga att hon inte tänker låta sig stoppas. I stället så väljer hon att publicera bilden som blev borttagen på nytt.

"Men jag lägger upp detta igen, för jag ger mig inte. Läs min text nedan från förra inlägget och kommentera vad DU kan göra för att främja jämställdhet IDAG. Vi måste agera!", skriver hon. Läs hela Instagraminlägget nedan:
