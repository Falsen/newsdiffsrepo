Julia kom ut som gay
– då förändrades allt
Julia Navrén

Julia Böjeryd hade ett förhållande med en annan spelare, och valde förra hösten att komma ut med det till sina lagmedlemmar i elitklubben Skövde HF. Då började hoten och trakasserierna från en av de andra spelarna.

– Den personen ville inte gymma bredvid mig eller sitta bredvid mig i omklädningsrummet, för jag var äcklig. Hon kunde inte vara i min närhet. Jag kände att det var något med mig som var annorlunda, säger Julia Böjeryd till SVT Värmland.

Till slut polisanmälde Julia lagmedlemmen och trakasserierna upphörde, men all glädje till handbollen var redan som bortblåst. Hon hade ångest, gick i terapi och hade självskadebeteende. Hon bytte till sitt gamla lag, men slutade trots att hon fick ett bra välkomnande.

– Den här konflikten påverkade mig så mycket att jag inte ville spela kvar. Jag ville inte leva överhuvudtaget. Jag kände det varje dag, säger Julia Böjeryd.

Ordföranden för Skövde HF, Anders Löfvenborg, säger att klubben agerade så fort de fick kännedom om trakasserierna, men är ändå självkritisk.

– Man kan alltid göra mer. Vi gjorde nog så gott vi kunde då och vi lade otroligt mycket kraft och tid på detta, säger Anders Löfvenborg till SVT.

Läs mer: Kajsa Bergqvist om sin homosexualitet
