Det måste finnas plats
för svordomar och muck
Thomas Wilbacher

Även om fotbollen, den spelade gräs- och svettdoftande, har tjuvstartat sedan ett par veckor har den luktlösa, skrivbordsfotbollen fortsatt att dominera tidningsettorna.

Det har varit en sommar utan pauser, hektisk och på många sätt svindlande. Det har varit sommaren då Milan köpte ett helt nytt lag för två miljarder. Det har varit sommaren då Paris Saint-Germain köpte en spelare för över två miljarder – och sedan lite så där i skymundan la upp nästan en ”tvåa” till för världens mest eftertraktade fotbollstalang. Det har varit sommaren då en målvakt från Sunderland kostade över 300 miljoner kronor.

Ja, detta var sommaren då vi slutade rycka på axlarna för prislappar runt halvmiljardstrecket.

För bara 12 månader sedan gapade vi åt Manchester Uniteds miljardköp av Paul Pogba och undrade – igen – vart fotbollen är på väg. I dag ter sig nästan prislappen ha varit i underkant. A fucking bargain!

Fotbollen är lite som Stockholms fastighetsmarknad: Det tycks inte finnas något tak och bubblan är hur töjbar som helst.



Fotbollen är också i händerna på agenter, tredjepartsägare och några av världens rikaste män. Jag vet inte vad det gör med passionen på läktarna men jag konstaterar att det sjungs mindre.

Visserligen har man blivit av med en del av stöket men jag tycker den här sporten känns mycket mer äkta med lite kaos här och var, då och då. Jag gillar när passionen rinner över, det ska finnas plats för svordomar och muck. För när allt bara blir business tappar vi bort charmen, till slut blir allt hybridgräs, VAR och nya miljardavtal.

Jag vet inte med er men jag vill i alla fall inte ha en doftfri, tyst idrott där supportrar straffas för att de råkat ställa sig upp på en läktare.

Samtidigt som jag bestämt tror att alla detaljer sammantaget puttar fotbollen in på fel väg har jag fortfarande puls när alarmklockan ringer på Deadline Day. Inte för att jag har några som helst förhoppningar om att mitt favoritlag Fiorentina ska lyckas med något superköp i sista sekunden men för att det är något alldeles speciellt när klockan klämtar och hundratals klubbar runtom i Europa fortfarande inte har lyckats sätta sina trupper. Vad händer med Coutinho? Får Arsenal behålla Alexis Sanchez en sista säsong? Ja, vart hamnar egentligen Oscar Hiljemark när dong-dongen slår vid midnatt? Det finns något för alla, oavsett vilket lag man håller på.

Nerven på Deadline Day är en av få saker från den så kallade moderna fotbollen som jag gärna behåller.
