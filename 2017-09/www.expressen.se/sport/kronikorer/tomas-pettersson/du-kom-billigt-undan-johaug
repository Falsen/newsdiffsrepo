Du kom billigt
undan, Johaug
Tomas Pettersson

Jo, jag skriver "stackars" Alexander Legkov.

Inte för att jag vet att ryssen verkligen är oskyldig. Däremot för att behandlingen av denne Legkov varit obegripligt brutal.

I korthet:

✓ Den 22 december 2016 stängdes Legkov (och ytterligare fem ryska längdåkare) av från allt tävlande efter att uppgifter om dopingbrott uppdagats i den så kallade McLaren-rapporten.

✓ Den 29 maj tidsbestämdes avstängning till att - allra minst - gälla fram till den 31 oktober 2017.

✓ Den 7 september avslogs ännu en överklagan av Legkov, denna gång av idrottens skiljedomstol Cas. Avstängningen gäller.

Så vad är egentligen beviset för att Legkov dopat sig? Vad har de funnit i testerna av Legkovs blod och urin?

Absolut ingenting.

Det enda som finns är en misstanke om att Alexander Legkov och de andra k-a-n ha dopat sig under OS i Sotji.

Så hur tror ni det låtit i...tja,...Norge om exempelvis Therese Johaug dömts på samma grund?

Jag vet.

Fjordarna hade kokat av ilska. Oljefälten stått i lågor. Fjällkedjorna imploderat.

Cas beslut nyligen om 18 månaders avstängning för Therese Johaug utlöste i och för sig även det ett rätt högljutt ramaskri.

Men hur fel de norska Johaug-vännerna än tyckte den domen var, hur orimligt lång de ansåg avstängningen vara, fanns det ändå en sak som vi alla kunde vara överens om:

Therese Johaug hade testat positivt för en anabol steroid.

Vi kommer att fortsätta diskutera vintern igenom om straffet för denna typ av omedveten doping är för hårt. Det kommer att höjas röster för att regelverket borde skrivas om.

Och det är lika logiskt som okej.

Som dopingreglerna är i dag var Johaugs dom i mina ögon tuff - men också fullt rimlig. Men jag välkomnar samtidigt en diskussion om hur framtidens Wada-kod bör skrivas.

Men fallet Alexander Legkov är något helt annat.

Fis, Wada och IOK har haft snart nio månader på sig att lägga fram konkreta bevis på Legkovs skuld sedan avstängningen trädde i kraft den 22 december i fjol.

De har misslyckats.

I stället är det fortfarande uppgifterna i McLaren-rapporten som utgör grunden för Legkovs straff.

Graverande uppgifter? Oh ja. Men fortfarande bara uppgifter utan fysisk bevisning.

Och att nu professor Richard McLaren själv valde att inte ens infinna sig till Cas när Legkovs överklagan behandlades känns ju så där.

Möjligen är jag gammal, naiv och uppfostrad enligt mossiga värderingar. Men för mig har alltid betydelsen av nästa mening känts som en självklarhet i rättsliga sammanhang:

Du är alltid oskyldig till motsatsen bevisats.

Men det gäller uppenbarligen inte Alexander Legkov.

Legkov har redan missat en säsong (och ett VM) utan att ett uns dopingpreparat hittats i hans kropp.

Och det kan bli mer än så.

Så låt mig avsluta med ett ödmjukt råd till mina norska vänner:

Nästa gång ni känner för att rasa över Therese Johaugs straff - varför inte först skänka denne stackars ryss en tanke.
