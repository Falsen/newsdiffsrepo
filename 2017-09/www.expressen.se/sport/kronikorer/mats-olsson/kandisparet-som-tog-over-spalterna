Kändisparet som
tog över spalterna
Mats Olsson

Men i dessa boxningstider dök hans namn plötsligt upp i en pressrelease vad gäller en match i Solnahallen i Stockholm den 30 september.

Då boxas Anthony ”Can you dig it?” Yigit mot Sandor Martin. Det blir första gången på 50 år som en svensk slåss om en EM-titel i boxning i Sverige, den gången förlorade Bosse Högberg mot Sandro Mazzinghi på Hovet i Stockholm den 11 oktober 1966.

Jag tror jag minns den matchen. Bosse Högberg var större än livet självt några år i Sverige på 60-talet.

Inte minst för att han genomgick ett offentligt och synnerligen stormigt äktenskap med sångerskan Anita Lindblom, hon hade bland annat en megahit med ”Sånt är livet”.

Även om det blev match – eller ”match” – mellan Floyd Mayweather jr och Conor McGregor i Las Vegas förra helgen kan vi alla vara överens om att det var ett jippo, men det var ett jippo som gav segraren Mayweather cirka 8,5 miljarder kronor och förloraren McGregor 450 miljoner kronor och dessutom gjorde att det skrevs, visades och pratades boxning i större delen av världen.

Boxning var stort, populärt och folkligt i Sverige när Ingemar Johansson, Harry Persson, Olle Tandberg och kanske till och med Anders ”Lillen” Eklund gick i ringen.

Kombinationen Högberg-Lindblom tog över både sportsidor och skvallerpress.

Det var som Rod Stewart sa en gång när jag frågade hur det gick till när han och Britt Ekland blev ihop:

- Musik, film och skvaller, vad kan vara större rent medialt?

Det finns eleganta boxare, det finns sluga boxare, det finns knockoutboxare och det finns ringvrak; Bo Högberg var en slugger.

Gränsen mellan mod och dumdristighet är antingen skarp som ett rakblad eller bred som en sumobrottares rygg, det beror på hur man ser det, men Högberg gav aldrig upp. När han, som europamästare, förlorade mot Yoland Levèque 1966 slog fransmannen av Högbergs käke redan i första ronden, men de fortsatte boxas i ytterligare 14 ronder innan Levèque vann på poäng.

Modigt eller dumdristigt? Säg det. Eller fråga Paolo Roberto, han var också en boxare som aldrig gav upp.

På Högbergs tid kunde jag alla mästare i alla viktklasser, de var inte så många då. Med åren blev girigheten bland arrangörer och agenter så stor att jag i dag måste googla för att kunna räkna upp alla de organisationer som korar mästare.

Anthony Yigit är från Farsta och boxades för Sverige i OS i London, men jag är inte säker på om jag såg honom då. Däremot vet jag att han blev europamästare i superlättvikt när han slog engelsmannen Lenny Daws i London i februari i år.

Jag gillar också det som kallas World Boxing Super Series som arrangerar en sorts fotbollens seriespel och utslagningsmatcher, men i boxning.

Erik Skoglund möter till exempel Callum Smith i en kvartsfinal i super mellanvikt i Echo Arena i Liverpool den 16 september.

Och vi ska inte glömma Badou Jack, den förste svensk som är världsmästare i två viktklasser.

Få utanför ringrepen har riktig koll på honom i Sverige och det kan bero på att det inte finns några skandaler kring honom och att han lever sitt liv i Las Vegas.

Jack ingår i Floyd Mayweathers stall och Mayweather glömde inte att nämna Badou Jack efter förra helgens spektakel när han sa att han var omåttligt stolt över honom.

Även om en arbetarklasspojk som Bo Högberg, från Majorna i Göteborg, blev berömd i hela Sverige var dåtidens pengar som en piss i Mississippi jämfört med vad de stora boxarna tjänar i dag.

Högberg var ett barn av sin tid och mönstrade som 15-åring på båtar som dels tog honom runt världen, men också lärde honom att slåss för sin heder, sitt uppehälle och sitt liv.

Högbergs liv handlade inte bara om boxning och kvinnor.

Det var ett evigt trassel och tjafs med skattemyndigheterna, det var bråk om bilar och försäkringar och Bo Högberg satt faktiskt åtta månader i fängelse.

Själv tror jag att det var Högbergs ganska brutala matcher som gjorde att Sverige förbjöd proffsboxning 1970-2007.

Ola och Noomi Rapace tänkte göra en film om Högberg och Lindblom, men projektet stupade för gott (?) 2012. Däremot har Tom Alandh gjort en bra dokumentär om Högberg.

Bosse Högberg dog 2005, då levde han än en gång tillsammans med Liz Öberg, paret ”tog en paus” när Högberg var gift med Anita Lindblom om man kan säga så. Lindblom, 79, bor fortfarande i södra Frankrike och har svurit att aldrig mer sjunga och att aldrig mer återvända till Sverige.

Nu håller jag tummarna för Erik Skoglund och Anthony Yigit.
