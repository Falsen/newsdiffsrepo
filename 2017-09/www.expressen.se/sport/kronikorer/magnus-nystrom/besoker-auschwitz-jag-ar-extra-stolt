Besöker Auschwitz:
"Jag är extra stolt"
Magnus Nyström

Första frågan är given:

- Vad skulle ni göra om någon i laget skrek något rasistsikt?

- Det skulle inte hända i Brynäs. Men skulle det hända, då skulle jag ryta till direkt. Men jag har aldrig varit med om att något rasistiskt inom hockeyn. Här gäller sunt förnuft och uppfostran, säger lagkapten Jacob Blomqvist.

- Om det skulle hända så skulle jag ta en diskussion med den spelaren direkt och sedan med hela laget. Sedan tror jag inte att man vräker ur sig något rasistiskt om man inte har det i sig på något sätt, säger Brynäs nygamle tränare Roger Melin.

Det här kan låta som självklarheter.

Men tyvärr lever vi i en ond tid då nazister återigen marscherar på gatorna.

Då vågar Brynäs öppet ta ställning som få andra idrottsföreningar.

I samband med helgens bortamatch i Champions Hockey League mot Comarch Cracovia från Krakow, så kommer spelarna i Brynäs besöka koncentrationslägret Auschwitz, där 1,1 miljoner människor mördades under andra världskriget.

- Många klubbar har ett samhällsengagemang, men Brynäs har tagit det till en ny nivå. Jag tycker det är fantastiskt bra. Sedan kan man alltid diskutera saker och ha olika politisk uppfattning, men man får aldrig komma ifrån att alla människor har lika värde, säger Roger Melin.

- Jag har alltid varit stolt över att representera Brynäs IF, men jag är extra stolt nu, säger Jacob Blomqvist.

Egentligen var besöket på Auschwitz något som föreningen ville ligga lågt med, när jag träffar klubbdirektören Johan Stark, Roger Melin och Jacob Blomqvist är det något som kommer upp när Roger Melin plötsligt nämner det i förbigående.

Anledningen till mitt besök är projektet "En Bra Start", ett samarbete mellan föreningen, Gävle kommun och Unicef.

Brynäs har sedan några år tillbaka slopat traditionell tröjreklam.

I stället står det Unicef över klubbmärket och så har man reklam för "En Bra Start" på ärmarna.

Unicef, eller FN:s barnfond, jobbar för barns rättigheter. "En Bra Start", som numera har fem anställda, jobbar för barns rättigheter i Gävle. Det har varit allt från projekt som sammanfört företag och arbetslösa - till att spelarna i A-laget gör regelbundna skolbesök för att prata om hur man är en "schysst kompis", hjälpa till med läxor och bara leka och ha kul.

- Jag har vetat att jag är en förebild på isen och i arenan. Men det har varit ett "wake up call" att se hur man kan vara det utanför isen också, genom att bara prata med barn, ge dem stöd och se hur deras självförtroende växer, säger Jakob Blomqvist som pratar om lärare i skolan som supportar pratar om hockeyspelare.

- Vilka hjältar! Vilka slitvargar!

De första åren var det här projektet ingen bra ekonomisk affär för Brynäs.

Det kostade att ge upp tröjreklamen.

Nu är läget annorlunda.

Sponsorer ger villigt upp platser på matchtröjan bara för att få vara en del av detta projekt och klubben har nu ökat sina reklamintäkter sedan samarbetet med Unicef inleddes.

- Från början var det stor misstro mot detta, inte minst lokalt och det var vissa som sa att Brynäs bara gjorde detta för att få mer pengar till A-laget. Men vi vill göra samhällsnytta. Vi vill vara mer än en hockeyförening, säger klubbdirektören Johan Stark och fortsätter:

- Brynäs IF ska vara relevanta både på och utanför isen. Brynäs är hela regionens förening, jag påstår att det är Sveriges förening. Vi har en halv miljon sympatisörer. Och detta ville föreningen ta vidare när styrelsen tog beslutet för fyra år sedan att samarbeta med Unicef, som påvisar problem som ungdomsarbetslöshet och utanförskap. Brynäs har 500 partners (sponsorer) och vi kan med vårt nätverk vara en kraft ute i samhället.

- Sedan vill vi fortfarande bli bäst i Sverige på hockey. Vi vill skapa de bästa ekonomiska förutsättningar vi kan. Vi vill inte behöva lägga varsel bara för att vi missar slutspel. Att leva och dö med sportsliga framgångar är inte ekonomiskt hållbart. Vi måste hitta nya vägar. Vi måste skapa nya kontakter i samhället. Vi måste hitta nya fans. Vi måste bli relevanta i samhället. Förr var hockey vita killar på isen och vita killar på läktaren. Det är nya tider, säger Johan Stark.

Med den här bakgrunden blev många förvånade under finalspelet i fjol. Det var då en spelare i Brynäs gick över gränsen när han kallade HV 71:s målvakt Linus Söderström "särbarn" efter att Söderström berättat om att han som barn fick diagnosen adhd och asperger.

Okej för "trashtalk". Det ingår i slutspel.

Detta var ett övertramp. Som Brynäs verkligen tog på allvar.

- Vi kontaktade Linus. Vi gick till botten med det. När vi har Unicef på tröjorna så sticker vi ut hakan. Vi måste föregå med gott exempel. Jag tror att vi många gånger har högre krav på våra spelare än många andra lag. Det ska vara hårt spel. Det är tufft i slutspel. Folk kan göra misstag. Men det är viktigt att vara tydlig med var gränserna går, säger Johan Stark.

Roger Melin håller med.

- Det är stor skillnad på att spela tuff och att snacka skit. Sen har jag svårt att tro att någon blir bättre av att snacka skit. Få blir sämre av att höra skit.

- Sedan får man bara inte gå över gränsen. Man får snacka och ha åsikter, men man får inte ha rasistiska fördomar, fortsätter Roger Melin.

Brynäs var Sveriges näst bästa hockeylag i fjol.

Men föreningen är bäst i Sverige och Brynäs är en förebild för hela idrotts-Sverige när det gäller samhällsengagemanget.

- Nu går projektet "En Bra Start" vidare till alla andra klubbar i SHL. Alla klubbar ska bygga upp en liknande modell den här säsongen. Det här är något som alla kan göra, säger Johan Stark.
