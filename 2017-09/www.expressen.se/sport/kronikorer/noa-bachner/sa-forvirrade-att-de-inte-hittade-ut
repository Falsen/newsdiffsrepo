Så förvirrade att
de inte hittade ut
Noa Bachner

Man ville se ett vitryskt försvar var insats indikerade att det bestod av ett gäng snubbar som samlats ihop från kvarteret runt Borisov Arena. Man ville se Sverige straffa det. Man ville se Emil Forsberg vara avgörande. Man ville se Victor Nilsson-Lindelöf svepa en millimeterprecis passning till Emil Forsbergs perfekt avvägda djupledslöpning. Man ville se Christoffer Nyman göra mål och fungera bra i det här landslaget. Man ville se karaktären som framträdde fram tills haveriet i Sofia göra comeback. Man ville se lugn. Man ville se fokus. Man ville se ett samlat landslag studsa tillbaka.

Man ville se det man såg.

Vitryssland var sensationellt usla. De planterade ansiktet i marken efter 14 minuter, men inte bara gav man bort ett gäng komedimål, hela insatsen var så snurrig och livlös att det gjorde ont att titta på.

Det förtar inte den svenska uppryckningen. Till Minsk hade  Frankrike åkt och krampat ihop, men här kom ett sårat svenskt landslag farande utan att ens vara nära att göra detsamma.

Rockaden i startelvan var lite oroande. Det här laget har sett ut att må väldigt bra av Albin Ekdals närvaro, och visst kunde väl en portion av torsdagens bekymmer i Bulgarien härledas till att just han inte verkade kunna spela helt obehindrat?

Här var han inte med alls, men det gick bra ändå.

In kom i stället Sebastian Larssons skyhöga lägstanivå, medan Christoffer Nyman fick visa varför han är Sveriges tredje bästa anfallare just nu. Rörelsemönstret, uthålligheten, tekniken och den pågående förbättringen av värdering och beslut gör Nyman nyttig, speciellt i den här typen av matcher, eftersom hans osvikliga lojalitet mot att ”göra jobbet” brukar vara ganska viktigt att ha med sig.

Emil Forsberg hade redan lurat till sig öppningsmålet när nollan sprack för Nyman, ett mål som målar en ganska talande bild av hans bidrag: Pressen, motlägget, tajmingen, avslutet.

Men det är konstruktionen av det tredje målet som känns bäst att ta med sig.

Han kommer säkert att få spela i Manchester United alldeles strax, och får han inte det kommer Victor Nilsson-Lindelöf hitta andra sätt att upprätthålla sin fina utvecklingskurva. Så måste det helt enkelt bli, för vi behöver honom, och här visade han varför. Här viftade han bort den gnagande oron om dåligt självförtroende som uppenbarade sig efter den splittrade insatsen mot Bulgarien, både genom att ta kommando över ett stundtals tufft närkampsspel, men även med sina svepande passningar.

Den bästa på hela matchen landade på Emil Forsbergs bröst. Löpningen var suverän och gömde Foppa för det vitryska försvaret tills friläget var ett faktum. En flängig spurt mot mål senare kunde han servera Marcus Berg ett av de enklare landslagsmålen, men det var passningen, tajmingen och de två huvudrollsinnehavarna i hela sekvensen – Forsberg och VNL – som värmde: En exalterande sinnebild av det landslag som växer fram just nu.

Vitryssland skulle aldrig vara nära att hitta en väg tillbaka in i matchen. Faktum är att deras förvirring var så stor att det inte är säkert att de hittade av planen när slutsignalen ljöd.

De hann skänka bort en straff till Forsberg – som verkligen har skruvat upp poängflödet i Blågult nu – som kapten Granqvist fick svepa in. Isaac Kiese-Thelin misslyckades med att stöta in vad som borde varit 5-0. Med fem mål på sina 52 senaste klubblagsframträdanden måste det vara hyggligt framkomligt för en storvuxen anfallare att pröva vingarna här, till exempel en Carlos Strandberg med speltid och fokus.

Men ändå var det här allt man ville ha.

Målskillnaden sväller, nyckelspelarna var nyckelspelare, Holland är sex mål bakom Sverige nu och dessutom väntar möjligheten att vidga den ännu mer mot Luxemburg.

Det är väl så här: Kvalspelet går mot sitt slut, och det har varit över förväntan, så till den grad att den monumentala avslutningen i Amsterdam och kampen om play-off i stället för strid om direktkvalifikation kan framstå som något så bisarrt som en liten besvikelse.

Att Janne Anderssons landslag har övertygat så mycket, och överhuvudtaget satte sig i den sitsen från början, är en prestation i sig, men om ödesmatchen mot Bulgarien luktade missräkning i torsdags, doftar den mycket bättre i kväll.
