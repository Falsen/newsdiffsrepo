Inte läge för hans
sämsta landskamp
Noa Bachner

Är det en fågel? Är det ett flygplan? Nej, det är ett inlägg.

En banbrytande innovation. Att döma av hur Sveriges försvar och målvakt med skräck såg bollarna dala in från den bulgariska vänsterkanten kunde man tro det. Hur i helsike gör man nu?

Det var väldigt vad krångligt allt blev.

Det här var den första av tre väldigt överkomliga steg på vägen mot vad som sämst skulle bli en play-off-plats. Gruppledning, Bulgarien, Vitryssland och Luxemburg på väg mot den avslutande uppgörelsen med Holland. Dags att kapitalisera på junibragden mot Frankrike – och som kvällen artade sig blev det ännu viktigare, med möjligheten att dumpa Holland sex poäng ned.

Sverige spelade upp sig, Sverige kvitterade två gånger, ska vi vara riktigt ärliga både kunde och borde det nog ha blivit en tredje gång, men är vi lika uppriktiga gjorde Sverige sin sämsta landskamp under Janne Andersson. En splittrad, oorganiserad och i långa perioder okoncentrerad insats var inte bara för mager för att bogsera hem den där trepoängaren som hade kopplat bort Holland – den innebär en mycket oroligare höst.

LÄS OCKSÅ: Lustigs ilska – efter Sveriges mål.

Det såg splittrat ut från start.

Ytor gapade stora och tomma på både det svenska mittfältet och runt den svenska backlinjen. Ett par bågande inlägg måttades mot en bortre stolpe, och det var väl ungefär tredje gången gillt när Stanislav Manolev fick en meter på Ludwig Augustinsson, som inte hann orientera sig i förhållande till bollen – och innan någon riktig matchbild fick lov att sätta sig hade Bulgarien gjort 1-0.

Tidiga 1-0-ledningar är kluriga, både för den som leder och som ska jaga. Å ena sidan sköra, hur många gånger har inte ett tidigt ledningsmål följts upp av en snabb kvittering. Å andra sidan kan de bita tag i matcher och få det jagande laget att krampa ju längre det lider.

Man vill ju inte åka på 2-0 direkt, men man vill verkligen inte missa en straff.

Här fick Sverige en chans att ta sig ur det senare scenariot direkt. Andreas Granqvist revs ned och Emil Forsberg skulle dra tillbaka resultattavlan till lika igen – men den var lös, långsam och dålig.

Och nu? Skulle det här bli en lång, svettig, frustrerande forcering?



LÄS OCKSÅ: Anders Svenssons utbrott i slutet av matchen: ”Vilken tomte”

Han löste knutarna med sitt segermål i Luxemburg, han kvitterade på Augustinssons millimeterprecisa hörna här – men innan Mikael Lustig och hans vänner visste ordet av hade bulgarerna återtagit kommando.

En fantastiskt bra inläggsfrispark tog både Andreas Granqvist och (främst) Jakob Johanssons markeringsförsök ur spel, och Kostadinov behövde bara dirigera in 2-1.

Nu då? Ett skärpt bortalag?

Nej, hafsandet fortsatte. Vid väldigt få tillfällen hade stressade svenskar möjlighet att få bollen under kontroll, men återigen kom lagets kanske mest pålitliga utpost Lustig till undsättning. Med ett svepande inlägg hittade han Marcus Berg, och med matchens fjärde nickmål var Sverige ikapp igen.

Halvtid, och väldigt mycket att fundera på.

Hmm. Vad var det här? Vi hade inte vant oss vid att se Janne Anderssons landslag famla efter matcher på det här sättet. Släppa in enkla mål. Tappa markering. Uppträda fragmenterat, slarvigt och osäkert.

Andra halvlek gnuggades i gång, och med en dryg timme spelad gick Sverige att känna igen. Bulgarien hann inte fram till inläggslägen, Durmaz och Forsberg kröp inåt, kombinerade sig fram och Ludwig Augustinsson tvingade sig runt sin kant. Forsberg krutade en frispark på mål, det höggs på lösa halvchanser och 2-3-målet – som såg vansinnigt aptitligt ut i ljuset av Kevin Strootmans utvisning och den växande franska ledningen mot Holland i Paris – kändes inom räckhåll.

En chansartad piruett på mittplan av Jakob Johansson, en lika klinisk som otacksam som självförvållad skada på det svenska kvalspelet.

Den oroliga prägeln på matchen gjorde att ett bulgariskt segermål hela tiden stank i bakgrunden. När det väl drabbade ett återigen utspillt svensk försvar satte det pricken över en illaluktande svensk kväll.

Nu är Bulgarien hack i häl. Nu lever Hollands VM-ambitioner. Nu har Frankrike gruppsegern i egna händer.

Nu är drömläget avskaffat.
