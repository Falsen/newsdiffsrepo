Henrik Stenson flyr
orkanen med familjen
Petter Landén

Orkanen Irma har dragit fram över flera karibiska öar och orsakat enorm förödelse. Hittills har 16 människor dött till följd av stormen som just nu drar in mot Bahamas.

I helgen väntas den nå USA och Floridas kust.

Florida guvernör Rick Scott säger att hela delstaten kan komma att evakueras.

– I dag är dagen att fly, säger han.

En som tagit det rådet är den svenska golfstjärnan Henrik Stenson. Nästa vecka ska han spela en turnering i Chicago och hade som plan att lämna sitt hem i Florida först på måndag.

Men på grund av Irmas framfart valde han och familjen att fly redan under fredagen.

– De blev i dag evakuerade tidigare än planerat. De slog upp masonit för fönstren och skyddade det som gick att skydda. De plockade undan utemöbler och andra grejer som behövde surras fast eller tas in, säger assistenten Sarah Skönby till SVT.

En annan som kommer att lämna delstaten snart är Stensons golfkollega Jonas Blixt. Han planerar att på lördagen åka till vänner i antingen San Diego eller New York.

– Det kommer att smälla på bra här men så länge jag överlever går allt att bygga upp igen. Jag och syrran ska evakuera på lördag. Jag hoppas det finns något kvar av mitt hus när jag kommer tillbaka, säger han till NWT.

Förutom vindarna så finns det mycket annat som kan skada Blixts hus som ligger blott 400 meter från havet.

– Problemet är att Jacksonville Beach ligger under havsytan och skyddas av en sandbank. Det värsta som kan hända är vattnet drar in över land. Der ska ju regna över en meter. Det blir en jävla massa vatten. Vågorna riskerar att bli fyra meter höga och det innebär att det kan hamna hajar i villaträdgårdarna. Risken är stor att mitt hus blir översvämmat också.
