NFL-spelaren Drew
Wahlroos är död
Petter Landén

Drew Wahlroos spelade som linebacker och gjorde totalt 21 matcher i NFL mellan åren 2004 och 2006. Då representerade han St Louis Rams.

I veckan hittades Wahlroos död och en rättsläkare i San Diego säger enligt Daily Camera att Wahlroos tog sitt eget liv genom att skjuta sig själv i bröstet.

Han blev 37 år gammal.

Wahlroos är den senaste i raden av flera tidigare NFL-spelare som tagit sitt eget liv. Något som skapat en debatt i USA om farorna med amerikansk fotboll.

Hundratals före detta spelare och deras familjer går en juridisk kamp mot NFL för att få ersättning för att spelarna inte fick tillräckligt med skydd och hjälp att motverka de huvudskador de ådrog sig under sina karriärer.

Dessutom har många, däribland Chicago Bearsprofilen Dave Duerson samt den förre superstjärnan Junior Seau tagit sina liv på samma sätt som Wahlroos gjort.

Detta för att de vill att deras hjärnor ska undersökas efter deras död.

Duerson efterlämnade sig ett självmordsbrev där han explicit uttryckte sin önskan om att han ville att hans hjärna skulle undersökas av forskare.

Enligt Telegraph så kunde forskarna konstatera att Duerson drabbats av en neurodegenerativ sjukdom (Parkinsons och ALS är två exempel på neurodegenerativa sjukdomar) till följd av alla hjärnskakningar han drabbats av under sin karriär.

Wahlroos tragiska död sker blott ett år efter att hans collegekamrat Rashaan Salaam tagit sitt liv.

– Jag var precis på Rashaans begravning och nu händer det igen. Vi har förlorat en fantastisk person, säger skolkamraten Matt McChesney.
