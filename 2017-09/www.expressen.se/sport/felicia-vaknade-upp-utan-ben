Felicia vaknade
upp – utan ben
Robin Lindgren

Det var en helt vanlig sommardag. Den 13 juni 2011.

Felicia Grimmenhag satt på sin moped med en jämnårig kompis bakom sig.

De två vännerna skulle ta länsväg 555 mot Skokloster där de skulle fånga sommaren med en fin dag hos en gemensam vän till de två, och bada i dennes swimmingpool.

Men så. Vid en korsning var olyckan framme. En Porsche körde på de två tjejerna, och samtidigt som Felicias vän hade något av änglavakt och klarade sig med en bruten fot så fanns änglarna där än mer för Felicia som skadades betydligt värre.

I 15 minuter var hon död, men med läkarnas hjälp kom hon tillbaka till livet.

Men när hon vaknade ur narkosen tre dagar senare fick hon för första gången veta vad olyckan kostat henne - båda hennes ben, som läkarna tvingades att amputera.

– Jag minns ingenting. Jag har fått allting återberättat för mig, det första jag kommer ihåg är att jag vaknar upp på sjukhuset efter att ha varit nedsövd några dagar. Det var ju en chock kan man lätt säga. Först var man ju i chock. Jag trodde typ att jag skulle dö, sen blev jag apatisk och kunde inte ta in det där. Sen när det gick in så blev det en känslostorm med ilska, frustration och sorg. Jag förstod inte hur jag skulle kunna fortsätta leva utan ben, säger Felicia i Sommarkväll med Rickard Olsson och fortsätter:

– När jag såg mina ben i början tyckte jag bara att de var så fula och äckliga, och tänkte hur ska någon ens kan älska någon som ser ut så här. Sen kände jag liksom att ”antingen kan jag tycka synd om mig själv, eller så kan jag leva livet”.

Den första tiden efter olyckan följdes av tårar, frustration och ilska.

Men snabbt vände det för Felicia som bara efter några månader fanns åter uppe på hästen - och i efterhand ser hon olyckan som något av en vändpunkt i livet för henne.

– Jag tror nog det kan ha varit en del till varför jag lever livet som jag gör. Jag vet hur livet bara kan tas ifrån en. Då kände jag bara ”hallå, lev!” och jag tror definitivt att mitt liv tog en stor vändning efter det där, och jag tror att jag är mer positiv i dag än vad jag hade varit om jag inte varit med om olyckan.

Felicia lever nu utan ben, och folk kan ibland påminna henne om detta och säga att hon inte kan göra vissa saker - något som bara motiverar Felicia än mer att klara av sina utmaningar.

– När de säger så, då känner jag bara ”men vet ni vad, då ska jag göra det här bara för att ni säger att jag inte kan.”

Nu väntar en spännande tid för Felicia, som i sommar ska rida i SM och efter det hoppas få en chans i EM framåt hösten.

– Jag hoppas att det kommer gå bra. Jag hoppas på en plats i EM. Det var inte målet i början av det här året, men sen hittade jag en fantastisk häst och nu känns det som det finns en chans.

Utan ben har ridningen blivit en större utmaning för Felicia, som inte kan använda skänklar vilket många känner är ett nödvändigt ont för att ens klara av att sitta på hästryggen. Men med hjälp av ett spö i vardera hand hanterar hon ridningen väldigt bra.

– Det är en upplevelse kan jag säga. Första gången jag satt på en häst var jag livrädd, för helt plötsligt fanns inte den balansen som jag var van vid. Jag har fått träna mycket bål, men sen så. Det går att rida utan ben, men det funkar. Jag rider med ett spö i varje hand som funkar som mina skänklar.

Felicia får sedan frågan vad ridningen och hästen betytt för henne under rehabiliteringsfasen:

– Fantastiskt mycket. Att sitta och borsta hästarna, och ta hand om dem. Bara att få det lugnet, och att kunna rida. På hästryggen är jag som vem som helst.
