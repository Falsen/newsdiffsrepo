Kajsa Bergqvist har gift sig med sin Hanna
Fredrik Samuelson

På QX-galan i år gjorde Kajsa Bergqvist entré med Hanna Hanve. På vänster ringfinger hade de likadana ringar.

I lördags gifte de sig.

"Har numera en fantastisk fru! Tack alla vänner och familj som förgyllde våran dag. Så lycklig", skriver Kajsa Bergqvist på Facebook.

Ceremonin hade ett 60-tal gäster, med bland andra Eva Dahlgren och Efva Attling, och hölls hemlig. Gästerna hämtades med båt från Waxholms hotell till ön Granholmen och vigseln skedde i en trädgård.

Den före detta höjdhoppsstjärnan kom ut som bisexuell i tidningen QX 2011. Samma år hade hon och Måns Herngren skickat in en gemensam skilsmässoansökan. Då berättade hon om kärleken till den dåvarande flickvännen Kristina.

– Även om jag inte haft några längre förhållanden med tjejer tidigare så har jag haft känslor för tjejer. Men jag har inte gått runt och känt mig bisexuell. När jag träffade Måns och var jättekär i honom såg jag mig inte som bi, jag kände mig jättehetero och var jättekär i honom. Men när jag blir gammal och jag ser tillbaka på mitt liv så kanske man kan se att jag är bisexuell. Men i stunden, i relationen, har jag alltid känt mig det ena eller det andra. Så har det alltid varit, sa hon till QX.

Kajsa Bergqvist har efter sin framgångsrika karriär bland annat synts i "Mästarnas mästare" och varit programledare för "Atleterna" i SVT.

Kajsa Bergqvist och Hanna Hanve är nu ute på bröllopsresa.

Många gratulationer har kommit in.



Kajsa Hanna Grattis till bröllopslyckan!!  @jonasnoren.se #kajsabergqvist #Hannahanve #bröllop#gifta #kärlek #lycka #happiness #love #marrige Ett foto publicerat av Anja Pärson (@anjaparson) Aug 8, 2016 kl. 1:11 PDT
