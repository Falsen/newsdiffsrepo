"Det känns bittert på
flera sätt – smärtsamt"
Mattias Tengblad

Det var i torsdags förra veckan som Telia meddelade sina kunder att deras förhandlingar med Discovery, som bland annat har kanalerna Kanal 5, Kanal 9 och Eurosport, har strandat. Telia menar att Discovery inte varit tillräckligt flexibla och att man därför valt att lägga ned förhandlingarna.

Något som innebär att kanalerna försvinner ur Telias tv-utbud på torsdag – dagen innan VM-kvalfesten Sverige-Frankrike, som spelas inför ett utsålt Friends arena.

1,5 miljoner Telia-kunder går därmed miste om bland annat VM-kvalmatcherna i fotboll, sommarens U21-EM och Tour de France. Eurosports cykelkommentator Roberto Vacchi är en av flera tv-sportprofiler som nu vädjar om en snabb lösning parterna emellan.

– Vi har ju bland annat Tour de France i juli och vi vill att så många som möjligt ska kunna se våra stora idrottshändelser. Det här känns bittert på många sätt, smärtsamt, säger han och fortsätter:

– Det är klart att många har reagerat, folk har hört av sig. Reaktionerna blir ofta snabba och raka och Jag hoppas verkligen att de finner en lösning på det här problemet. OS är så klart med i tankarna, jag hoppas verkligen att det kommer en lösning innan det, OS är OS. Det engagerar otroligt många människor.

Eurosport köper inte Telias förklaring och har slagit tillbaka på sin Facebooksida.

”Vi ser att Telia i media och på sin Facebooksida säger att vi ställer orimliga krav i förhandlingar. Vi kan försäkra dig om att så inte är fallet. Vi har erbjudit Telia alla de rättigheter de har efterfrågat. Vi har sträckt oss långt för att nå fram till ett avtal, och var nära att komma överens tidigare i veckan. Sedan informerade Telia oss att de bestämt sig för att göra andra affärer och att de nu insisterar på att betala oss mindre för vårt innehåll än vad de gör i dag. De säger nu även att den lösning med ersättningskanaler som de erbjuder dig som Teliakund är permanent, inte tillfällig.”, skriver de.

En annan av Discoverys profiler som har reagerat är Jonas Karlsson.

”... det händer även mindre kul saker.

På fredag kväll spelar herrlandslaget VM-kvalmatch i fotboll mot Frankrike. Tyvärr riskerar 1,5 miljoner Teliakunder missa matchen, eftersom Telia sannolikt blockerar Discoverys kanaler (bl a Kanal 5, Kanal 9 och Eurosport) från sina plattformar från och med torsdag.

Jag har varken insyn i detaljer eller några svar, utan tycker mest det är tråkigt. Mest trist är det såklart för alla er som inte längre får tillgång till all bra sport som finns i vårt utbud.

Jag hoppas det löser sig, förhoppningsvis inom kort", skriver han.

Även Isabel Boltenstern håller tummarna för en lösning innan fredagens match mellan Blågult och stjärnspäckade Frankrike.

”Håller tummarna att förhandlingarna återupptas så ingen går miste om Sve-Fra på fredag, eller kommande rättigheter heller för den delen”, skriver hon på Twitter.
