Ferry Svan flyttar hem för att kunna satsa
Sebastian Mattsson

Ferry Svan är redan historisk inom timbersporten. När han kvalificerade sig för junior-VM var det som förste svensk genom tiderna. I maj åker han ner till Tyskland för att försöka ta medalj inför tusentals åskådare.

Men vardagen är inte lika glamorös för en timbersportstjärna. Svan tränar heltid hemma på tomten utanför pappa Gunde och mamma Maries gård i Skamhed. Timme efter timme står han där och hugger i träblock efter träblock med sin yxa.

– Det tar en hel dag. Man ska hämta virke och kapa upp det. Sedan ska man barka det. Det är ännu mer jobb att ställa i ordning allt än själva träningen. Det är därför jag inte har tid att ha ett jobb, säger Svan.

Timbersport är ingen etablerad folksport i Sverige, men den har fått sina följen i Nya Zeeland, Australien, Kanada och USA. I Europa är det främst tyskarna som profilerat sig, men även fransmännen och belgarna utövar den.

– Det finns 500 aktiva atleter i världen och fler som tränar för att det är kul. Jag frågade en som var insatt om det finns folk som lever på det här. Han sa att det finns en handfull. Jag kan inte göra det än, men jag vill komma dit. Så det var därför jag flyttade hem till mamma och pappa, för att dra ner på kostnaderna, säger Svan.

Vad sa mamma och pappa när du berättade om att du skulle satsa fullt ut på timbersport?

– Ja, jag vet inte… de tyckte väl att det var spännande. De kan ju ingenting om sporten. Ingen kan säga att jag har fått det hemifrån. Men träningsupplägg och sånt kan pappa hjälpa till med.

Har du ärvt pappas vinnarskalle?

– Jo, det har jag. Jag och syrran har alltid tävlat med varandra. Det som motiverar mig är att mäta mig med andra. Och jag är lik pappa i det att jag inte har något emot att träna själv. Åka rullskidor i ett par timmar utan någon musik i örat.

Känner du att du har mycket att leva upp till, med tanke på att din pappa var så framgångsrik i sin skidkarriär?

– Jag tycker inte att det är så farligt, men absolut, man har ju ögonen på sig. Det kommer att synas om det inte går bra. Men jag tror på det jag gör. Jag tror att jag kommer att lyckas. Julia (som är före detta längdskidåkare, reds. anm.) har tänkt efter att hon hade slutat att det var mer fokus på pappa än vad hon hade trott, men jag har lite lättare än Julia att skaka av mig sånt, om någon säger något.

Hur tjänar man pengar på timbersport? Prispengar?

– Det är inte så mycket prispengar. Och just nu är det svårt att hitta sponsorer, när man inte har så mycket resultat. Går det bra på junior-VM har man det att visa upp. Så det blir nästa steg efter VM, att hitta sponsorer. Jag vill åka på träningsläger utomlands med eliten i sporten, se vad som gör dem så bra.

Den 19 maj drar VM i Tyskland i gång.

– Min målsättning är att bli topp fem, men medalj är drömmen. Mamma och pappa följer med och kollar. Det blir roligt. Jag var på stora VM i höstas, och då hade de fyllt hela Porsche arena i Stuttgart. Det är en snabb sport, action hela tiden, så den är rolig att kolla på.

– Så det är hård träning som gäller nu. Hoppas att det går bra. Eller hoppas, det ska gå bra. Det finns inget annat.
