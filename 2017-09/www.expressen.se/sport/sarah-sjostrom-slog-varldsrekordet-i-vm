Sarah Sjöström slog världsrekordet i VM
Linus Sunnervik

Sarah Sjöström går in i sim-VM i Kazan med stora medaljchanser på fyra distanser.

100 meter fjärilsim är den kanske största guldchansen..

Under söndagen simmade hon hem semifinalen i överlägsen stil. Efter en stabil start ökade svenskan efter vändningen och jagade världsrekordet som amerikanskan Dana Vollmer innehade.

Och när Sjöström tryckte på var det inte längre något snack om saken.

Trots en dålig målgång krossade Sjöström världsrekordet med 24 hundradelar – och noterade 55,74.

– Jag har väntat länge på att slå det här rekordet. Så det är väldigt kul att jag får det på VM. Jag hade planerat att slå världsrekordet i semifinalen, säger hon.

Ett världsrekord är värt 259 467 kronor sedan internationella simförbundet ökade prispengarna. En välkommen ökning för Sarah Sjöström.

– Jag ska ju köpa lägenhet, så jag måste simma snabbt i semifinalen, säger hon och förklarar sedan närmare:

– I en semifinal kan man testa på. Man kan testa att inte andas så mycket de första 25 meterna. Testa att simma fort, säger hon.

I finalen blir det svårt att slå världsrekordet, även om det finns mycket att ta av för svenskan.

– Jag blir nog väldigt glad ändå, om jag skulle vinna, säger hon.

I morgon väntar final på 100 meter fjäril.

– Hon gjorde helt rätt som gick för det. Om det känns bra finns det ingen anledning att spara på krafterna. Hon har ett dygn på sig att vila nu. Nu är det bara att gå för guld, säger Karlsson.

Och där är förhoppningarna om ett första guld goda. Danskan Jeanette Ottesen vann sin semifinal på blygsamma tiden 57,04. Sjöström var mer än en sekund snabbare.

– Hon ska få stordarr för att missa. Men Sarah är så cool och rutinerad, säger Karlsson.
