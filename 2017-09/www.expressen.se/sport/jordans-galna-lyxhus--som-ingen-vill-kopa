Jordans galna lyxhus – som ingen vill köpa
Mattias Tengblad

Michael Jordan är en av idrottshistoriens mest odödliga symboler.

Basketspelaren skördade minst sagt stora framgångar med sitt Chicago Bulls, som tog hem sex NBA-titlar under nittiotalet.

Den första titeln kom 1991, samma år som Jordan köpte sitt hus i Highland Park, knappt fyra mil utanför centrala Chicago.

Efter karriären har Michael Jordan förgäves försökt sälja sitt monstruösa mansion, som bland annat innehåller nio sovrum, femton toaletter och badrum, en baskethall och en tennisbana.

Storleken på den gigantiska lyxfastigheten: 5 000 kvadratmeter.

I dagarna är det exakt fem år sedan som Michael Jordan lade ut huset för försäljning.

Basketstjärnan lade ut huset för första gången i februari 2012, då för 188 miljoner kronor. Sedan sänktes priset till 136 miljoner i början av 2013, men inte heller då nappade någon. Jordan försökte sedan auktionera ut huset till högstbjudande, men fick inte ens det absoluta minimipriset på 84 miljoner kronor.

– Huset är helt enkelt för dyrt för grannskapet. Kändisfaktorn spelar roll, men inte så stor roll, sa Chris Feurer, CEO på den exklusiva mäklarfirman Sotheby's i Chicago för två år sedan.

Nu gör den 53-årige NBA-ikonen ett nytt försök att få sitt hus i Highland Park sålt, men enligt Chicago Magazine har han nu höjt priset till hisnande 250 miljoner kronor.

Det återstår att se om det finns någon som är villig att öppna upp plånboken den här gången.
