Förbundskaptenen rasar
- efter nazisthyllningarna
Jonathan Larsson

Tyskland har gått som tåget i VM-kvalets grupp C.

Sju segrar på sju matcher gör att storfavoriten toppar gruppen före Nordirland.

I fredags knep tyskarna en 2–1-seger borta mot Tjeckien i Prag - men det var inte det sportsliga som skulle stå i fokus efter matchen.

De drygt tvåhundra tillresta tyska supportrarna skämde ut sig på läktarplats.

Förutom att rikta okvädningsord mot egna spelaren Timo Werner skanderades även nazistiska slagord på läktarplats.

Extra känsligt eftersom matchen spelades på årsdagen av Tysklands invasion av Polen 1939, vilket var startskottet på andra världskriget.

– Jag är full av vrede och jag är väldigt skakad över att se att så kallade supportrar använder våra matcher för sina bedrövliga åsikter, säger förbundskapten Joachim Löw på söndagens presskonferens enligt nyhetsbyrån AFP.

– De är en skam för vårt land. Vi är inte deras landslag, de är inte våra supportrar och vi vill inte ha dem här, sade Löw som hyllade sina egna spelare då de inte gick fram för att tacka publiken efter matchen.

– Med tanke på vår historia är det väldigt viktigt att vi representerar vårt land på ett värdigt vis och trycker på värden som tolerans, respekt och öppenhet mot omvärlden. De här bråkstakarna solkar ner den bilden, säger Joachim Löw.

Tyskland kvalificerar sig för VM vid seger mot Norge hemma i Stuttgart i morgon.
