Stora förvirringen
kring Messis avtal
Ludvig Holmberg

Förvirringen är just nu total kring Leo Messis situation i Barcelona.

Kontraktet går ut nästa sommar och Onda Cero rapporterade i helgen att 30-åringen planerar att lämna Barça – på free transfer.

Samtidigt påstår Barcelona att de redan har kommit överens med Messi om en förlängning av kontraktet. Allting ska ha varit klart redan i våras.

Men nyheten har ännu inte presenterats i Barcelonas officiella kanaler.

Nu väljer klubbens president Josep Bartomeu att kliva ut i en intervju med tidningen Sport för att ge sin syn på saken.

Där hävdar han att Barcelona och Messi kom överens om de sista detaljerna i juni. Hans nya kontrakt gäller från och med den 30 juni.

– Vi är överens och det är underskrivet, säger Bartomeu.

Han berättar vidare:

– Det är tre olika kontrakt. Ett med ”Messi Foundation”, som har skrivits under av vår stiftelseansvarige och spelarens bror. Ett bildrättighetskontrakt som hans far har skrivit under, han är administrativt ansvarig för företaget. Och ett anställningskontrakt som hans far skrivit under, vilket han har makt att göra.

Anledningen till att kontraktsförläningen ännu inte offentliggjorts är, enligt Josep Bartomeu, att Messi själv inte haft tid att ställa upp på en bild och själv sätta dit sin signatur på kontraktet.

– Det är det enda som saknas, säger han.

– Vi har haft ett problem med schemat bara. Han gifte sig, sen åkte han till Japan och så var det touren. När han kom tillbaka sen hade vi supercupen, ligastarten, resan till Monaco…

– Men vi är lugna, vi kommer att hitta tiden för det här.

Leo Messi har den här sommaren, flera gånger om, kopplats samman med en flytt till Manchester City.



LÄS ÄVEN: Coutinho ska bråka sig bort från Liverpool: "Är äcklad"
