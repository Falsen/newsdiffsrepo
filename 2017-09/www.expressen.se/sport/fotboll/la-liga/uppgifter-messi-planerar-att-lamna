Knallen: Leo Messi är
redo att lämna Barça
Petter Östman

Barcelona har en rörig säsongsinledning bakom sig.

Klubben jagade Liverpools Philippe Coutinho utan framgång hela sommaren och misslyckades även med reservplanerna Jean Seri och Angel dí Maria.

Supportrarna har dessutom krävt styrelsens avgång efter den kritiserade värvningen av mittfältaren Paulinho.

Därtill har Leo Messi ännu inte skrivit under den kontraktsförlängning han och klubben varit överens om sedan i våras.

Och nu kommer radiokanalen Onda Ceros Alfredo Martinez med uppgifter om varför så är fallet.

Onda Cero hävdar att Leo Messi bestämt sig för att inte förlänga sitt kontrakt med Barcelona, klubben han har representerat sedan han var 13 år gammal.

Om Messi inte förlänger är han fri att lämna Barcelona gratis nästa sommar.

Så sent som i går menade Barcelonas styrelseledamot Albert Soler att Messi kommer att förlänga sitt kontrakt.

- Allt som återstår är att vi skriver på kontraktet. Det finns inga problem, sade han utan att gå in på när Messi och klubben ska skriva under förlängningen.

Barcelona har inlett La Liga med två segrar, hemma mot Real Betis och borta mot Alaves.

I augusti blev man rejält överkörda av Real Madrid i den spanska supercupen med sammanlagt 5-1 över två matcher.

Leo Messi kom till Barcelona 2001 och har i klubben vuxit ut till en av världens främsta fotbollsspelare någonsin.

Bland annat har argentinaren vunnit fyra Champions League-titlar med klubben.
