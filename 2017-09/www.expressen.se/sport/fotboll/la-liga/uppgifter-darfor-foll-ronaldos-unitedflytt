Uppgifter: Därför föll
Ronaldos Unitedflytt
Petter Östman

Tidigt i somras rapporterade flera spanska medier, däribland Marca, att storstjärnan Cristiano Ronaldo ville lämna Real Madrid.

Redan då nämndes Manchester United, klubben Ronaldo lämnade för Real Madrid 2009, som en potentiell klubbadress.

Ronaldo uppgavs vara trött på livet i Spanien där han står åtalad för skattebrott och riskerar ett flerårigt fängelsestraff.

Men portugisen blev kvar i Real Madrid, och i söndagens upplaga av The Times framgår det hur nära det egentligen var att en affär blev av - och varför den föll.

Tidningen rapporterar att Real Madrids president, Florentino Perez, var redo att sälja Ronaldo för en dryg miljard för att på så sätt finansiera en övergång för Monacos 18-årige succéanfallare Kylian Mbappé.

Samtidigt som Ronaldo ska ha gjort klart för Manchester United att han ville återvända till klubben kom Real Madrid överens om de personliga villkoren med Kylian Mbappé och var redo att möta Monacos värdering av spelaren på 1,7 miljarder kronor.

Då satte Mbappé och hans pappa Wilfried, som även är Kylians rådgivare, stopp.

Enligt The Times ville Mbappé inte flytta till Real Madrid som en direkt ersättare år Cristiano Ronaldo, då de ansåg att pressen det skulle medföra vore för stor för 18-åringen.

Då valde Real Madrid att i stället erbjuda Gareth Bale till Manchester United, men walesaren var inte intresserad av en övergång.

I stället slutade det med att Kylian Mbappé skrev på för PSG på transferfönstrets sista dag. Övergången är värd 1,7 miljarder kronor och gör 18-åringen till tidernas näst dyraste fotbollsspelare.
