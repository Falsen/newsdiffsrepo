Özils ilska mot
legendarerna
Carl-Fredrik Eriksson

Arsenal har inlett säsongen oväntat svagt.

Segern mot Leicester City i premiären är säsongens enda hittills, och Londonlaget har sedan dess åkt på två raka förluster.

I Stoke förlorade de med uddamålet och sedan kom smällen på Anfield.

Liverpool körde över Arsène Wengers mannar och vann med hela 4-0 och kritiken haglade över hela laget.

En spelare som fått utstå kanske den hårdaste kritiken är Mesut Özil. Tysken har bland annat kritiserats för att han tar ett för litet defensivt jobb och fick bära skulden för Jeses segermål i förlusten mot Stoke.

Klubbikonen Ian Wright har beskrivit den nuvarande situationen i Arsenal som en "mardröm". Även Arsenal-ikonen Thierry Henry har kritiserat klubben, och Özil i synnerhet, den senaste tiden.

Men nu slår Mesut Özil tillbaka mot kritiken. I ett långt Instagraminlägg uppmanar han fansen att ställa sig bakom laget.

Inlägget publicerades på årsdagen av Özils övergång från Real Madrid till Arsenal. I kollaget syns bilder på när 28-åringen bär de tre FA-cuptitlarna som klubben bärgat under tyskens tid i klubben.

"Personligen har jag fått ta mycket kritik under min tid i London. Folk har sagt att jag var för dyr, är girig, har ett dåligt kroppsspråk och saknar kämpaglöden. Vissa av dessa kommentarer kommer från folk som inte känner mig, vissa kommentarer kommer från tidigare fotbollsspelare - både framgångsrika och inte så framgångsrika under sin tid i klubben", skriver Özil.

"Även om kritik är något alla fotbollsspelare måste hantera, så förväntar jag mig ändå att legendarer ska bete sig som legendarer. Min råd till de tidigare Arsenal-spelarna är: sluta snacka och börja stötta".
