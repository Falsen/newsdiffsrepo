Ikonens hyllning:
"Är enastående..."
Carl-Fredrik Eriksson

Efter att ha slutat sexa i Premier League förra säsongen behövde Manchester United stärka sin trupp för att få slut på den fem år långa väntan på Premier League-titeln.

Resultatet blev belgiska anfallaren Romelu Lukaku, tidigare Chelsea-mittfältaren Nemanja Matic och svenska mittbacken Victor Nilsson Lindelöf.

Sommaren avslutades med att klubben skrev ett nytt kontrakt med Zlatan Ibrahimovic.

Många experter har hyllat klubben för sommarens värvningar – och nu rättar sig Gary Neville i ledet och prisar tränaren José Mourinho.

– José har återigen bevisat att han är enastående på transfermarknaden. Även med Lukaku. Det var på gränsen till för mycket pengar men när man nu ser tillbaka på det så ser det ut som en bra affär säger han till Sky Sports.

– De behövde en mittback och de fick Nilsson Lindelöf och de fick tillbaka Zlatan Ibrahimovic, fortsätter han.

En intensiv deadline-day runtom i Europa förblev väldigt lugn på Old Trafford då Manchester United inte gjorde några sista värvningar i grevens tid.

Manchester United har också fått en smakstart på säsongen med tre segrar på tre matcher och inte ett enda insläppt mål. I nästa omgång väntar Stoke City på bortaplan.

– Från ett United-perspektiv är jag som supporter mycket lyckligare då klubben verkar vara på rätt väg och José har varit en stor del i det eftersom han gör så bra ifrån sig på transfermarknaden, säger Gary Neville.
