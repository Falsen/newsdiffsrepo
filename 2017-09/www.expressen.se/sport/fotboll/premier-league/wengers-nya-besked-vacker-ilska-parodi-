Wengers nya besked
väcker ilska: "Parodi"

Carl-Johan Hamlet

På en presskonferens under torsdagen anklagade Arsène Wenger medierna för att få Arsenalfans att vända klubben ryggen. Arsenal ligger just nu på 16:onde plats i ligan och har fått kritik för uteblivna värvningar under sommarens transferfönster. När nu ligan drar i gång igen efter landslagsuppehållet väcker Wengers uttalande ännu mer kritik från brittiska journalister.

Frilansjournalisten Andrew Gibney, som bland annat skriver för engelska FourFourTwo, frågar på Twitter hur någon fortfarande kan ha förtroende för Arsène Wenger.

"Mannen är en parodi", skriver Andrew Gibney på Twitter.

Den före detta Sky-journalisten James Dall nöjer sig med att konstatera att Wenger fört Arsenalfansen bakom ljuset. Flera supportrar håller dock med Arsène Wenger och uttrycker sitt stöd för fransmannen. "Wenger har en poäng" och "Olyckligt nog är det sant" kommenterar folk på journalisternas Twitterkritik.

I den sista matchen före landslagsuppehållet utklassades Arsenal av Liverpool med 4-0. ESPN-journalisten John Brewin tog tillfället i akt att raljera över Arsenalförlusten och Wengers utspel.

"Media spelade värdelöst mot Liverpool och gjorde en röra av övergångsfönstret", skriver Brewin på twitter.

Se fler höjdpunkter på Viasatsport.se och matcherna live eller 48 timmar i efterhand på Viaplay.se.
