Zlatan med i truppen –
trots Mourinhos besked
Sebastian Mattsson

Det blev till slut ett nytt ettårskontrakt för Zlatan Ibrahimovic. Han kommer att stanna i Manchester United i minst en säsong till – och väntas göra comeback när knäet tillåter.

Zlatan drog på sig en allvarlig skada i Uniteds Europa League-match mot Anderlecht förra säsongen. För tillfället ägnar sig anfallsstjärnan åt en långsiktig rehabilitering.

Men United räknar med att Zlatan kan komma att spela en avgörande roll i Champions League-spelet. 35-åringen, som fyller 36 i oktober, finns med i José Mourinhos uttagning inför turneringen.

Samme Mourinho har tidigare sagt att han inte tror att Zlatan kommer att kunna göra en insats i CL:s tidiga faser.

– Han kommer inte att vara redo för spel i Champions Leagues gruppspel. Jag tror inte att det finns en chans att han är tillbaka då. Har vi plats för honom? Ja. Men jag tror inte han kommer vara redo redan då, förhoppningsvis så kan han spela efter årsskiftet, sa Mourinho förra veckan.

– Med det menar jag att han är tillbaka efter julafton. Men egentligen så har jag ingen aning om när han kan vara tillbaka, jag tror att det rätta är att inte tänka på det för mycket och låta honom köra sin rehabilitering i lugn och ro för att sen komma tillbaka när han är redo.
