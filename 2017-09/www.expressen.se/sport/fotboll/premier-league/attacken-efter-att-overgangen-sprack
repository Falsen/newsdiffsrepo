Utspelet – efter att
övergången sprack
Albin Julin

Den portugisiske landslagsstjärnan William Carvalho såg länge ut att flytta till Premier League under det gångna transferfönstret.

I början av sommaren uppgavs Arsenal vara intresserade av 25-åringen, men sedan såg West Ham ut att ha tagit över jakten på stjärnans signatur.

Men övergången blev aldrig av och Carvalho stannar i Sporting Lissabon.

I slutet av augusti rapporterade Telegraph att det var en detalj i diskussionerna om övergångssumman som stoppade affären – men West Ham-ägaren David Sullivan hävvdade att det till slut inte hade funnits tid för en läkarundersökning.

Uttalandet väckte starka reaktioner i Sporting-lägret.

Sportchefen Nuno Saraiva kallade Sullivan för "parasit" och "lögnare", och nu har klubbpresidenten Bruno de Carvalho gått till ytterligare attack mot Sullivan och hans ägarkollega David Gold.

– Var finns det? Beviset (på den uteblivna läkarundersökningen)?

Samtidigt uppmanar han West Hams supportrar att försöka höra av sig till Sullivan och Gold för att få fram mer information om Carvalho-affären.

– Vi måste berätta sanningen. Ring Sullivan och hans bror, de är dildo-bröderna, säger Bruno de Carvalho till klubbens tv-kanal, enligt Express.

Trots att William Carvalho aldrig anlände till klubben, och att de snuvades på ytterligare ett par övergångar, har West Hams tränare Slaven Bilic sagt sig vara nöjd med transferfönstret.

– Vi står bakom Slaven, säger David Sullivan enligt The Express.
