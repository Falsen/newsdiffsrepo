Wengers vändning:
"Respekteras inte"
Petter Östman

Financial fair play, FFP, infördes av Uefa för att motverka att europeiska fotbollsklubbar spenderade över sina tillgångar på transfermarknaden.

När regelverket infördes spenderade till en början klubbarna mindre pengar på nya spelare, men de senaste åren har priserna skjutit i höjden - och det rejält.

Den gångna sommaren slog transfersummorna alla rekord. Neymar gick från Barcelona till PSG för 2,2 miljarder, Barcelona värvade Ousmane Dembele från Dortmund för en dryg miljard och PSG lånade in Monacos Kylian Mbappé - bara för att lova att köpa honom för 1,7 miljarder nästa sommar. Allt för att undvika det ekonomiska regelverket.

Nu tvekar Wenger, som alltid varit en stark förespråkare av det ekonomiska regelverket, kring dess framtid.

– Det är frågor vi behöver ställa oss, det verkar som att vi har skapat regler vi inte kan respektera. Det finns inget värre än när regler inte respekteras, säger Wenger.

Wenger pekar på att det i nuläget är för lätt att ta sig runt det befintliga regelverket, och vill därför att FFP i dess nuvarande form skrotas.

– Frågan måste i alla fall ställas. I nuläget kan du köpa klubbar i Kina, värva spelare dit och sedan sälja dem hit. I nuläget är jag inte övertygad om att reglerna är tillräckligt hårda för att respekteras.

Under de senaste åren har investerare från bland annat Kina, USA och Förenade Arabemiraten investerat i europeiska fotbollsklubbar.

Wenger ser investeringarna som en förutsättning för att Premier League ska behålla sin status som världens största fotbollsliga.

– Vi står vid ett vägskäl. Ska vi öppna upp med total frihet för investerare från till exempel Kina eller USA som vill investera här? Om du vill fortsätta vara störst är det vägen vi måste gå.
