"Coleen planerar
att lämna honom"
Carl-Fredrik Eriksson

Natten till fredagen greps den brittiska fotbollstjärnan Wayne Rooney misstänkt för rattfylla. Han var då på väg till okänd destination tillsammans med 29-åriga Laura Simpson.

Samtidigt som Wayne Rooney greps misstänkt för rattfylla befann sig hans gravida fru Coleen på semester i Spanien.

Frun ska då ha tagit ett plan hem för att konfrontera sin man – som nu fruktar att äktenskapet kan vara över.

Enligt uppgifter till The Sun ska Coleen Rooney ha tagit deras tre barn och "stormat ut ur huset". De senaste dagarna ska hon ha spenderat hos sina föräldrar.

– Hon spenderar sin tid med sina föräldrar samtidigt som hon bestämmer sig för vad hon ska göra. Men just nu känner hon att det är över, säger en källa till tidningen.

– Saker och ting kan ändras de kommande dagarna. Men som det ser ut just nu så har hon fått nog och är färdig. Det här var droppen som fick bägaren att rinna över och hon känner sig förödmjukad. Hon planerar att lämna honom.

Wayne Rooney – till vardags i Premier League-klubben Everton – ska enligt The Sun har sagt till sina kompisar att han fruktar att äktenskapet är över.

Han ska ha erkänt att det var dumt gjort men lovat att ingenting hände emellan dem.

– Wayne vet inte vad han ska ta vägen. Han har behövt be om ursäkt till Coleen för många saker tidigare, men det här verkar vara den svåraste någonsin. Hon är fullständigt rasande, säger källan.
