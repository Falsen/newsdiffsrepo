Därför vägrar klubben
svara på Zlatan-frågan
Petter Landén

Det har hunnit hända en hel del sedan Zlatan Ibrahimovic landade illa mot Anderlecht i våras och trasade sönder sitt korsband.

Han har opererats i USA, skrivit på ett nytt kontrakt med Manchester United och lägger ständigt upp videor av sin träning på Instagram för att visa hur bra hans rehabilitering går.

Nyligen valde Unitedtränaren José Mourinho att ta med Zlatan i Champions Leaguetruppen till i höst, trots att knäskadan skulle hålla svensken borta från spel fram till nästa år.

Betyder det att vi kommer att få se Zlatan spela CL-fotboll redan i höst? Det vägrar United att svara på.

Mourinho har varit svävande när det kommer till att sätta ett datum för comeback - och uppgiften om att Zlatan ska vara redo för spel redan den 28 oktober har vare sig bekräftats eller dementerats av United.

– Problemet är att det skapar förväntningar. Vi pratar inte om någons rehabilitering, för då sätter vi press på spelaren. Sen skulle vi aldrig prata om hur hans rehabilitering går, för vi vet att det kommer att ta tid. Han kommer antagligen vara redo till säsongens andra hälft, säger Uniteds pressansvariga Karen Shotbolt.

Hon fortsätter:

– Du vet, sånt här tar tid. Skadan måste få läkas, sen måste man tillbaka till fotbollsträning. Så vi kommunicerar aldrig några datum och pratar inte om det för om det blir ett bakslag ser det väldigt dumt ut. Vi har gjort samma sak med andra spelare, så vi nämner inga datum, det är vår policy helt enkelt.

Och just nu är det svårt för United att ha full koll på vilken status det är på Zlatan. För han är inte hos dem.

– Zlatan är inte med oss än, han är inte Manchester.

När kommer han till Manchester?

– Han rehabtränar nu, bara inte med klubben. Vi har inget satt datum för när han är tillbaka till Manchester... Men jag kan inte tänka mig att det ska dröja mer än någon vecka.

Hur håller ni kontakt med honom?

– Det medicinska teamet håller kontakt med de personer som sköter honom. Så de övervakar nu, men när han är tillbaka så tar Uniteds medicinska team över ansvaret helt och hållet.



Se fler höjdpunkter på Viasatsport.se och matcherna live eller 48 timmar i efterhand på Viaplay.se.
