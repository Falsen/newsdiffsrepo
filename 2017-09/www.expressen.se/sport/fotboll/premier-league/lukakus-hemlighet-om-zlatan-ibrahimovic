Lukakus hemlighet –
om Zlatan Ibrahimovic
Albin Julin

Efter att Zlatan Ibrahimovic slitit av korsbandet i Europa League-matchen mot Anderlecht valde Manchester United att inte förlänga kontraktet med svensken efter säsongen.

Och det var inte mycket som pekade på en återkomst för Zlatan. I juli plockade man nämligen in den belgiske anfallsstjärnan Romelu Lukaku – som också tog över svenskens nummer i klubben.

Men förra veckan kom beskedet: Zlatan skriver på ett nytt kontrakt med United. Tidigt spekulerades det i att 35-åringen skulle kunna göra comeback redan mot Tottenham den 28 oktober – men tränaren José Mourinho menar att det troligtvis inte blir aktuellt förrän efter årsskiftet.

Trots den uppenbara konkurrenssituation som kommer att uppstå mellan Ibrahimovic och Lukaku säger den sistnämnde inte sig vara missnöjd över att den svenske stjärnan är tillbaka i klubben.

– Jag tror att Zlatan kommer tillföra mycket, sa Lukaku efter Belgiens VM-kvalmatch på torsdagen.

– Jag tror att han har ett mål, och det är att vinna Premier League. Och vi kan hjälpa honom med det.

Samtidigt avslöjar belgaren, som också representeras av agenten Mino Raiola, att han känt till Zlatans nya United-avtal under en längre period.

– Jag visste det ett tag, men jag höll det hemligt. Jag är glad. Vi behöver hans personlighet, säger Lukaku.



Se fler höjdpunkter på Viasatsport.se och matcherna live eller 48 timmar i efterhand på Viaplay.se
