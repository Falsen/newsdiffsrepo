"Han skulle aldrig
säga det – men..."
Carl-Johan Hamlet

Det har ryktats om en supertidig comeback för Zlatan Ibrahimovic.

När svensken i våras skadade sig i Europa League-mötet med Anderlecht trodde många att hans karriär kunde vara över.

Kort efter skadan lade Zlatan upp en bild på Instagram där han klart och tydligt meddelade att det är han själv, och ingen annan, som beslutar när Zlatan ska sluta spela fotboll.

De fem efterföljande månaderna har man kunnat följa svenskens rehabträning via stjärnans egna kanaler. En bild på det skadade knäet innan operation, trixande med en fotboll bara veckor efter operationen, firandet av Europa League-vinsten på Friends arena, en tydlig flört till landslaget efter Sveriges skalp mot Frankrike, kampsportssparkar på gymmet och inte minst ett nytt kontrakt med Manchester United och en presentation av det nya tröjnumret – nummer tio.

https://www.instagram.com/p/BYLXwthAgK0/?hl=en&taken-by=iamzlatanibrahimovic

I samband med att Zlatan Ibrahimovic skrev på det nya kontraktet med Manchester United i slutet av augusti skrev den engelska tidningen The Sun att svensken siktade på att göra comeback den 28 oktober.

Samuel Luckhurst, fotbollsreporter på Manchester Evening News, tror dock att vi får vänta tills efter jul för att få se svensken i det röda matchstället.

– Rapporter säger att han tränar i Manchester just nu men Mourinho har sagt att han inte kommer användas i spel förräns efter jul, säger Manchesterreportern.

Den senaste nyheten runt Zlatan är att anfallaren är uttagen i Manchester Uniteds Champions League-trupp – trots att Mourinho sagt att svensken inte är redo för det.

– Han kommer inte att vara redo för spel i Champions Leagues gruppspel. Jag tror inte att det finns en chans att han är tillbaka då. Har vi plats för honom? Ja. Men jag tror inte han kommer vara redo redan då, förhoppningsvis så kan han spela efter årsskiftet, sa Mourinho för två veckor sedan.

José Mourinhos förtroende för den svenske anfallaren är känt sedan länge, och med en Romelu Lukaku i högform är han nog redo att låta svensken ta sin tid för att komma i form.

– Egentligen så har jag ingen aning om när han kan vara tillbaka. Jag tror att det rätta är att inte tänka på det för mycket och låta honom köra sin rehabilitering i lugn och ro för att sen komma tillbaka när han är redo.

Samuel Luckhurst är säker på att Ibrahimovic kommer få förtroende från den portugisiske tränaren.

– Till exempel så var hyllningströjorna till Ibrahimovic och Rojo när de skadades Mourinhos förslag. Han är väldigt lojal mot Ibrahimovic.

Romelu Lukaku själv verkar ta konkurrensen med ro. Belgaren har i säsongsinledningen gjort tre mål på tre ligamatcher.– Jag är inte rädd för konkurrensen som anfallare, och jag är inte rädd för Zlatan. Allting går väldigt bra för mig hittills i United. Försäsongen var bra och det har underlättat för mig att jag känner flera av spelarna innan jag kom hit.

Men Manchesterjournalisten Samuel Luckhurst tror att Romelu Lukaku kanske är lite förundrad över det nygamla tillskottet.

– Lukaku undrar nog varför Mourinho plockat in Zlatan. Han skulle aldrig säga det men han undrar nog varför man inte gjorde en "Tottenham-lösning" och plockade in en anfallare som Fernando Llorente, som fungerar som en tydlig backup till försteanfallaren Harry Kane.

Idrottsläkaren Markus Waldén har insyn i Zlatans skadestatus då han på uppdrag från Uefa granskar knäskador på spelare i Europas toppklubbar, men vill inte uttala sig specifikt om just honom.

– Däremot kan jag säga att generellt så förespråkar man längre rehabiliteringstider för korsbandsskador än tidigare. Den gamla sexmånadersregeln är uppe i minst nio månader nu, säger han.
