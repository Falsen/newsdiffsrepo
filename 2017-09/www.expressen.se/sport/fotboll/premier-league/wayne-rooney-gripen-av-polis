Wayne Rooney
gripen av polis
Sebastian Mattsson

Wayne Rooney ska ha blivit stoppad av polis i Manchester-förorten Cheshire. Engelsmannen ska då ha varit på väg hem efter en festkväll.

Enligt Daily Mirror blev Rooney gripen på misstanke om rattfylla. Han hade då tidigare samma dag tränat med resten av Everton på träningsanläggningen Finch Farm.

Uppgifterna har senare bekräftats av polisen i Cheshire, där Wayne Rooney greps, och de  säger att Rooney släpptes mot borgen.

Tidigare under kvällen ska han ha setts på en bar i närheten av sitt hem, poserandes på en bild med cricketspelaren Jack McIver.

Rooney spelar sedan den här säsongen i Everton efter att ha tillbringat tretton säsonger i Manchester United. Han är Englands bäste målskytt genom tiderna med 53 mål på 119 landskamper. I förra veckan meddelade 31-åringen att han har slutat i landslaget.

Familjefadern Rooney har tre söner, Klay, Kit och Kai med frun Coleen Rooney. I augusti bekräftade paret att Coleen är gravid för fjärde gången.

Paret har bott i Cheshire i tolv år, i ett hus värt över 60 miljoner kronor.

Evertons nästa match, mot Tottenham, spelar laget hemma på Goodison Park om en dryg vecka.
