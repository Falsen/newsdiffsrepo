Zlatan tar en paus
inför comebacken
Niklas A Svensson

Zlatan Ibrahimovic är på väg mot en oväntat snabb comeback efter skräckskadan mot Anderlecht i slutet av förra säsongen.

Det blev sent i augusti klart att den svenske anfallsstjärnan skriver på för ytterligare en säsong med Manchester United – och väntas vara tillbaka från skadan någon gång i vinter.

När Manchester United tog ut sin trupp till Champions League var svensken dessutom ett av namnen som fanns med på listan.

Att Zlatan Ibrahimovic, som i oktober fyller 36 år, har en framtid inom fotbollen även efter spelarkarriären råder det förmodligen inga tvivel om.

Något som bekräftades tidigare i våras, då flera engelska medier uppgav att han kan bli kvar i Manchester United även efter att han lagt skorna på hyllan – som tränare.

Bland annat skrev den engelska tidningen Independent att Jose Mourinho ska ha inlett samtal för att övertyga Zlatan om en framtida tränarroll i klubben.

Enligt engelska The Sun har Zlatan Ibrahimovic under rehabperioden redan börjat ta sin tränarlicens.

– Klubben har indikerat att det kan finnas en roll för honom i framtiden. När allt kommer omkring blir han inte yngre, uppger en källa nära Old Trafford enligt tidningen.

Nu skriver tidningen att 35-åringen väljer att ta en paus i jakten på licensen – för att fokusera på att komma tillbaka i spelbart skick så snabbt som möjligt.

– Han tror mycket på sig själv och tror att han ska kunna spela tills han är 40 år, så han kommer ha tid att ta licensen, uppger källan.

Zlatan har under karriären investerat i en rad bostäder runtom i Europa. Han har bland annat flera hus i Sverige – där det kändaste kanske är den gamla kyrkan på Östermalm som stjärnan rustat om till ett lyxboende.

Nu kan det alltså bli så att han i stället bosätter sig i Manchester, där han för tillfället bor tillsammans med sin familj i en lyxvilla på landet.
