Ola Wenström säljer
våningen på Östermalm
Jonathan Larsson

Sedan 2008 har han varit ett av Viasats mest profilerade namn sedan han värvats över från TV4.

Tillsammans med hustrun Lotta Wenström driver han också flertalet bolag vid sidan av rollen som studioankare.

I lördags utannonserade makarna Wenström att deras exklusiva våning på Östermalm var till salu.

"Lämnar denna fullständigt fantastiska toppvåning för ett par nya spännande livsprojekt.", skrev Ola Wenström på sin Facebooksida.

Lyan, som består av tre rum och kök och har en bostadsyta på 92 kvadratmeter, är belägen på exklusiva adressen Östermalmsgatan i Stockholm. Utgångspriset är 12,5 miljoner kronor.

"Rymlig sällskapsdel med vardagsrum framför terrassen, matsalsdel med öppen spis samt öppet platsbyggt kök i valnöt. Två sovrum. Exklusivt badrum i mosaik med både badkar och dusch.", skriver mäklarfirman Lagerlings.

För SportExpressen berättar han om de nya projekten som ligger bakom försäljningen.

– Vi har lite olika projekt på gång, jag och min fru. Hon driver inredningsbyrå sedan lång tid tillbaka, och det är en hel del inredningsprojekt i både Sverige och Europa som tar tid, säger Ola Wenström.

Men det är inte den enda anledningen till försäljningen.

Tillsammans med sin fru Lotta och döttrarna Nina och Cajsa har han bedrivit produktionsbolaget Wenströms Elektriska, där egenproducerade reportage och intervjuer i myllan kring den engelska fotbollen publicerats på egen plattform under namnet Wenström Television.

Ola Wenström bekräftar nu att en ny satsning på programmet äger rum - med start redan i höst.

– Vi kommer satsa på ett nytt format jämfört med tidigare, vilket kommer kräva resor i hela Europa. Tidigare har vi bara jobbat med England och vi bodde även i London en period, men nu ska vi täcka hela Europa. Det kräver snabba fötter, säger Ola Wenström.

Vad går det nya formatet ut på?

– Det kommer vara ännu mer anpassat för den som är mobil och som vill ha totalkoll på Europafotbollen. Vi kommer uppmärksamma de stora matcherna och även lite udda fotbollsföreteelser, förhoppningsvis lite skarpare och mer förfinat än tidigare, säger Wenström.

– Vi kommer vara på plats på väldigt många ställen, helt enkelt.

Ola Wenström säger också att de kommer ha en bas kvar i Stockholm - men också att de håller på att bygga ett nytt hus i Skåne.

– Tio meter från Öresund, säger Ola Wenström.

Sommaren 2015 lämnade Ola Wenström Sverige för att flytta till London.

Detta som ett led i satsningen på Wenström Television.

Att familjen nu, som Wenström säger "flyttar till två olika ställen samtidigt", är ingenting som är slitsamt.

– Vi gillar förändringar och att utmana vår egen vardag, säger Wenström.

Han berättar också om tiden i den brittiska huvudstaden.

– Det var ett fantastiskt år, både för mig som yrkesmänniska och som har pysslat med engelsk fotboll under lång tid att få vältra sig i den världen på plats så intensivt.

– Och för oss som personer att få bo i en fin del av London med allt vad det innebär, se en stad och ett land med landra ögon.

Ola Wenström berättar särskilt om en kulturkrock mellan Sverige och Storbritannien.

– Det var bra för oss som människor att bo där. Jag menar, bara en sån sak som att gå till posten och betala skatt med cash, det gick inte att betala på annat sätt. Man fick hämta ut en packe pund i någon bankomat och sedan betala skatt i någon lucka och få ett kvitto, skrattar Ola Wenström.
