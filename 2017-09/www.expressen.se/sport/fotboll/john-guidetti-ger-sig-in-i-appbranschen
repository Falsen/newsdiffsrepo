John Guidetti ger sig
in i appbranschen
Petter Landén

Till vardags känner vi honom som anfallare i spanska Celta Vigo och det svenska landslaget. Men från och med nu kommer John Guidetti även att bli ansiktet utåt för den nya appen "Just Football".

Appen fungerar som ett slags "Pokémon Go" för fotboll där man skapar en digital fotbollskarriär som baseras på hur väl man utför vissa uppdrag på en riktig fotbollsplan.

Guidetti fick nys om appen då han ombads skicka en videohälsning till skaparna, men berättar att han direkt kände ett engagemang och ville vara delaktig.

– Det är ju det här budskapet jag står för och brinner för, att fler ungdomar ska spela fotboll. Jag läser i tidningarna allt för ofta om dumma saker som händer, de som gör det blir yngre och yngre och det är en massa tokigheter som händer. Ut och spela fotboll i stället, säger han.

Guidetti hoppas att appen, förutom att vara kul och få fler att spela spontanfotboll, att ungdomar ska komma ut och röra sig.

– Du vet hur är kids är nuförtiden, allt är appar, allt är på telefonen. Man vill ha saker visuellt, man vill uppgradera en level, allt sånt. Det kan du göra med den här appen samtidigt som du blir bättre på fotboll. Du sitter inte framför dataskärm, utan du är ute och lär känna nya människor. Jag vill att fler människor ska spela fotboll, säger han.

Dessutom tror Guidetti att appen kan vara hjälpsam för ungdomar i socialt utsatta områden. Att de genom den spelar fotboll i stället för att ägna sig åt "annat", som han själv uttrycket det.

– Fotbollen är räddningen för vissa. Även om man inte blir proffs så är det vägen ut för vissa. Man spelar fotboll och lär känna människor som tar bort en från den andra banan. Det finns så många sätt som fotbollen kan hjälpa dig, säger han och fortsätter:

– Man behöver inte vara seriös med den här appen, man kan bara spela för att det är kul. I stället för att man sitter med en chipspåse och spelar GTA som handlar om att sno bilar och döda varandra på tvn så går jag ner med mina polare och motionerar och umgås face to face. Appen kommer ha en positiv effekt. De umgås och idrottar. Jag hade älskat att ha den här appen när jag var ung.

Guidetti är pappa till dottern Nellie och går dessutom i väntans tider. Flickvännen Sanna Dahlström är gravid, så paret väntar sitt andra barn.

Guidetti säger att han alltid har känt ett engagemang för ungdomar, men erkänner i samma andetag att hans perspektiv på livet har förändrats sedan han blev pappa.

– Man tänker: "att man spelar GTA är inte värsta grejen” sen får man själv en dotter. Ska hon få spela GTA? Det ska hon fan inte, det finns inte en halvchans. Man får andra perspektiv ju länge livet lider. Jag vet mer i dag än vad jag gjorde när jag var ung. Så jag kan bara försöka sprida vidare det budskapet som jag har lärt mig och vad jag har sett i mitt liv. Och jag tror att den här appen kan hjälpa folk - och det kommer vara kul samtidigt.
