Svensktalangens galna
drömmål i landskampen
Mattias Tengblad

Det svenska P17-landslaget imponerade verkligen i fyrnationsturneringen på hemmaplan och tog hem slutsegern efter att ha besegrat Rumänien med 3-1 i den sista matchen.

Sverige gick obesegrat genom turneringen och den absoluta höjdpunkten kom i den avslutande matchen.

Anfallstalangen Filston Mawana, som lämnade Malmö FF för tyska Hoffenheim i vintras, slog inte bara till med två mål mot Rumänien. Ett av dem var en riktig delikatess där 17-åringen drog in en läcker bicykleta.

Förbundskaptenen Hans Wildow har inte mycket att klaga på efter turneringssegern.

– De (Rumänien) gjorde mål på sin första chans men vi tar över och fortsätter därifrån. Första halvlek var jättebra och vi skulle ha avgjort där redan, säger han till förbundets hemsida.

Under turneringen roterade Wildow friskt och hela åtta spelare fick chansen att göra sina första landskamper. Förbundskaptenen är mycket nöjd med resultatet.

– Det är så skönt att se att det här konceptet fungerar. Vi gjorde en jättebra match mot Norge, som är ett jättebra lag. Och en bra match i dag också. Det handlar inte om kortsiktiga resultat. Lägret i somras var skitbra, det här lönar sig i längden, säger Hans Wildow.
