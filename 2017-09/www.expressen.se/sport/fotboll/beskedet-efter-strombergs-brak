Beskedet – efter
Strömbergs bråk
Sebastian Mattsson

Glenn Strömberg är en av landets mest folkkära fotbollsexperter och syns flitigt i tv-rutan i Viasats sändningar från Premier League och Champions League samt SVT:s mästerskapssändningar. För tillfället är 57-åringen på Kanarieöarna med familjen. Strömberg har dokumenterat resan för sina Instagram-följarna – men en av bilderna valde han att ta bort i efterhand.

Under natten till söndagen lade han ut en selfie på Instagram där han visade upp sin blodiga högerarm.

"Lite bråkiga engelska personer i kväll, men allt löst nu. Nån gång måste man säga ifrån…. man måste klappa till ibland. Jag är hemma och de är hos polisen", skrev han i bildtexten – för att några timmar senare ta bort bilden.

SportExpressen har sökt Strömberg vid upprepade tillfällen, utan framgång. Och enligt Viasat har legendaren medvetet valt att hålla en låg profil.

"Pratade med Glenn som hälsar att han är på semester, och  inte tycker det är värt att kommentera händelsen vidare. Som han anser såg betydligt värre ut än vad det var", skriver Viasat sports presschef Fredrik Johansson i ett sms.

Ett klart besked kan Viasat i alla fall ge. Strömberg är tillbaka i helgen och kommenterar Premier League-fotbollen, trots förra veckans stökigheter.

"Glenn kör Manchester City mot Liverpool", skriver Johansson.

Strömberg har sedan i söndags återvänt till Instagram och publicerade så sent som i dag en bild på den synnerligen populära bildtjänsten.
