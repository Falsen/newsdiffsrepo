Dif–stjärnorna rök
ihop på träningen
Anel Avdic

Allsvenskan är redo att kicka i gång igen efter landslagsuppehållet. Djurgården gästar IFK Göteborg på måndagskvällen och har siktet inställt på en Europaplats. På fredagsförmiddagen tränade laget i vanlig ordning ute på träningsanläggningen Kaknäs inför den viktiga matchen.

Men på träningen blev det hetsigt. En incident inträffade under en spelövning. Magnus Eriksson och Jonas Olsson rök ihop efter en situation och började gruffa på varandra. Situationen var snabbt över och de inblandade kunde lugnas ned av lagkamrater och ledare.

– Det hettade till i en situation, det gjorde det absolut. Det är inget som vi kan dölja. Självklart så diskuterade vi det vidare på Kaknäs och vi har gått vidare från det, säger sportchefen Bosse Andersson.

Blev det något handgemäng?

– Nej, slogs det ska jag inte säga. Det gruffades.

Vad hände exakt?

– Det hettade till. Det blir så i fotboll ibland, och självklart har vi pratat om det. När alla åker från Kaknäs så finns det inget som vi kan älta mer.

Var det någon tackling som föranledde gruffet?

– Fotboll är ett spel och en tävling. Under en spelsituation så blev det en diskussion. Eftersom att spelarna var nära varandra så blev det ett gruff. Då blev det munhugg. Det varade väldigt kort.

Efter träningen samlades de inblandade spelarna för att prata om det inträffade.

– Vi satte oss ned i lugn och ro efter träningen och diskuterade. Det är inte första gången att det blir gruff på en träning, säger Bosse Andersson.

Hur har Djurgården hanterat det här internt?

– Vi har hanterat och agerat. Nu är det utagerat. Det är det som är sant.

Har spelarna bett varandra om ursäkt?

– Absolut. Båda har tagit varandra i hand.

När SportExpressen når Magnus Eriksson är han fåordig. Han medger dock att situationen är utagerad.

– Det är inget som jag vill gå in på. Det var en bra och tuff träning, det är det enda jag kan säga egentligen. Det är utagerat och lugnt. Det var en normal träning i Djurgårdskläder, och det är inget jag kommenterar på det sättet.

Var det något slags handgemäng?

– Nej. Det var en tuff träning bara, det var inga oklarheter. Det är utagerat och lugnt.
