Kennedy tillbaka –
men flera osäkra
Anel Avdic

Det vankas derbyvecka för Hammarby och AIK. På söndagen gör lagen upp på Tele 2 arena i allsvenskans 22:a omgång. Det väntas bli en publikfest då Bajen redan sålt över 27 000 biljetter.

Hammarby har tränat hårt under landslagsuppehållet och Jakob Michelsen har fått en del glädjande besked under veckan då flera spelare är på väg tillbaka. Kennedy Bakircioglu, som missade matchen mot AFC Eskilstuna på grund av en ljumskskada, har åter börjat tränat med laget.

Om allt går som det ska står lagkaptenen redo att spela derbyt på söndag.

– Jag hoppas vara tillbaka på söndag. Jag tränar med laget och det känns bra. Alla ser fram emot matchen mot AIK, säger Bakircioglu efter tisdagens träning på Årsta IP.

Jakob Michelsen om truppläget:

– Det ser rätt bra ut i truppen. Vi har några spelare borta på landslagsuppdrag och sedan är några spelare tillbaka. Junior tränar på egen hand, Kennedy Bakircioglu är tillbaka i träning, och Romulo är också tillbaka efter att ha varit sjuk. Stefan Batan är fortfarande sjuk. Det är läget just nu, säger han.

Kommer Junior hinna bli frisk till derbyt?

– Vi hoppas det.

Men allt är inte frid och fröjd. Nyckelspelaren Serge Junior Martinsson-Ngouali repar sig fortfarande från sin skada i baksida lår. På tisdagen tränade han för det mesta på gymmet.

– Det går framåt. Jag har haft lite skadeproblem med baksidan. Känslan är att det går framåt för varje dag och jag tar mest en dag i taget, säger Junior.

När börjar du träna fullt med laget?

– Jag tränade på gymmet i dag. Vi får se när jag återvänder till att träna med laget.

Vad tror du om chanserna att spela mot AIK?

– Jag hoppas det, så klart. Man får se hur det går. Det är inte uteslutet.
