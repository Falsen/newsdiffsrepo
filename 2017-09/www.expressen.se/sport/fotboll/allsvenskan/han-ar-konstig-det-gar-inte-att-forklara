"Han är konstig – det
går inte att förklara"
Anel Avdic

Muamer "Mujo" Tankovic kisar mot solen och torkar svettdropparna från pannan. Blicken är ansträngd men fokuserad. Han har precis avslutat ett intensivt träningspass. På söndag gör "Mujo" sitt allra första Stockholmsderby på Tele 2 arena för Hammarby.

SportExpressen mötte Tankovic ute på Årsta IP för att prata om hans resa hem till Sverige.

Hur hamnade Tankovic egentligen i Hammarby? Och vad hände på vägen?

– Det var sista året i AZ. Första säsongen var bra, andra säsongen var så där. Men det tredje året kände jag att det var dags att dra. Drömmen var bara att få spela fotboll. Jag är 22 år gammal och framtiden ligger framför mig. Jag var öppen för allsvenskan och målsättningen var att skriva på för rätt klubb. Nu vill jag göra kaos i Sverige med Hammarby och förhoppningsvis flytta utomlands igen när tiden är inne och det känns rätt. Hammarbys filosofi och målsättning passar mig bra, berättar Tankovic inledningsvis.

Hur skulle du sammanfatta tiden utomlands?

– Bra och lärorik. Saker som jag fick lära mig utomlands skulle jag aldrig få lära mig i Sverige tror jag. Min tid i England var fantastisk. Jag gick från U16 till A-laget i Fulham. Sedan började det bra i AZ Alkmaar med Marco van Basten som tränare. Det kändes som rätt spår när jag kom dit, men efter ett tag bytte vi tränare och jag klickade inte med den nya tränaren som tog över AZ. Han förstod inte mitt sätt att spela, och hans syn på fotboll var annorlunda.

Vad har du lärt dig utomlands?

– Disciplin, koncentration och att ta hand om sig själv. Man blir vuxen snabbare än i Sverige. Jag utvecklades otroligt snabbt och fick ta ett stort ansvar över mitt liv.

Hur påfrestande var det mentalt när du inte fick spela?

– Mentalt är jag jättestark. Speciellt mitt sista år i AZ. Då höll jag ut ett bra tag. Efter ett tag tänkte jag att det fick räcka. Det var dags att ta en annan väg. Även om jag inte spelade så tränade jag hårt.

Tankovic gick från klarhet till klarhet under ungdomsåren. Hans uppväxt formades av fotbollen och en fotbollstokig pappa. I stället för att börja i ett lag, som alla andra barn, spelade han fotboll med pappa Senaid på gården. Det dröjde till han var åtta år gammal innan han började i det lokala laget Hageby IF i Norrköping.

Men roliga fotbollsträningar med kompisarna byttes snabbt ut mot betydligt seriösare satsning. "Mujo" lämnade tryggheten i Hageby för storlaget IFK Norrköping som elvaåring.

– Jag minns fortfarande dagen vi kom till den första träningen i IFK Norrköping. Jag hade jeans, tjocktröja och joggingskor på mig. Alla kollade och tänkte "vem är den här snubben?". Det var en inomhusträning. Men jag gjorde kaos med dem. Efter den träningen ville klubben ha mig, berättar Tankovic.

Hur mycket har din pappa och familj betytt för dig?

– Väldigt mycket. Men det är inte bara min pappa, utan hela min familj. Både mamma och pappa har stöttat mig. Varje gång man kom hem från skolan hade jag mat på bordet, och det har jag min mamma att tacka för. Efter matchen så var pappa redo att köra mig till träningen. Jag har alltid haft föräldrarna på min sida och ansvaret har alltid varit rättvist uppdelat. Det finns många barn som inte har föräldrarna bakom sig, antingen jobbar de för mycket eller är upptagna. Mina föräldrar hade mycket tid för mig och det uppskattar jag som fan.

Många är nyfikna på smeknamnet "Mujo".

– Haha. Det här har du koll på, du har ju kollat på den bosniska komediserien. Det är från Mujo & Haso. Det är två komiker i Bosnien och Hercegovina. Min syster älskade komikern Mujo, men hon tyckte det var svårt att uttala Muamer. Till slut blev det Mujo. Så det har hängt med hela vägen.

Som 16-åring var äventyret i IFK Norrköping över. Det blev aldrig en debut i allsvenskan även om Tankovic återfanns på bänken ett flertal gånger. I stället bar det av till de brittiska öarna. Fulham hade hört av sig och "Mujo" valde att skriva på för tre år med Londonklubben efter att ha nobbat Hamburger SV.

Den dåvarande huvudtränaren Martin Jol hade sagt sitt till den sportsliga ledningen: värva Tankovic.

– Martin Jol var det jättebra, han spenderade verkligen mycket tid med mig. Vi kunde stå och snacka efter träningarna i 45 minuter. Allt från min bollträff till min skotteknik. Det var en fantastisk tränare. René Meulensteen var också bra, vi hade en fin relation, men han fick aldrig resultaten på sin sida.

Sedan kom Felix Magath?

– Med Felix Magath fick jag inte ut något. Han är en konstig tränare, det går inte att förklara. Han lärde jag mig inte så mycket av. Vi snackade inte riktigt.

Efter tre år i Fulham flyttade Tankovic till AZ Alkmaar där det totalt blev tre säsonger med blandade resultat. Fjolårssäsongen blev brytpunkten. Tankovic bestämde sig för att lämna.

Han var på jakt efter kontinuerligt med speltid och Hammarby knackade på dörren. Några veckor senare presenterades han under en presskonferens på Kvarnen med Sander Svendsen och Oscar Krusnell.

– Jag hade en del bud. Det var ett par klubbar i Nederländerna, Championship och allsvenskan. Jag försökte tänka: "I vilken klubb kan jag få spela och samtidigt vinna matcher?" Då var Hammarby självklart. Det finns en wow-faktor här, med alla supportrar som kommer och ser på matcherna. Det är 25 000 på alla hemmamatcher. Varför inte? Jag lever för det här, säger Tankovic.

Vad har du för intryck av Jakob Michelsen?

– Det är en bra tränare. Han gillar att snacka och bygga relationer med spelarna. Jag tycker om tränare som kan bjuda på sig själva, inte det klassiska "jag är tränaren och du är spelaren". Tränaren ska ha öppna öron och inte bara en öppen mun. Det är viktigt. Den biten uppskattar jag hos Jakob. Han kommer spelarna väldigt nära.

Tankovic är lyrisk över sin första tid i klubben.

– Hammarby är fantastiskt. Vi har ett grymt gäng i laget och organisationen är riktigt bra.

Hur har mottagandet varit?

– Fantastiskt. Jag säger till dig, Hammarby har Sveriges bästa supportrar. Lätt. Vilka fans, alltså. Jag har varit i Nederländerna och England, men Bajens supportrar är galna.

Vilka har du kommit närmast i Bajen? Du verkar klicka bra med Pa Dibba.

– Jag har klickat väldigt bra med alla i laget. Men de jag träffat utanför fotbollen är Pa Dibba. Han tog mig till Brandbergen, direkt. Det var det första han gjorde. Jag har chillat med Stefan Batan också, han tog mig till Södertälje. Direkt till frisörsalongen i Södertälje. Haha.

Vad gjorde du och Pa Dibba i Brandbergen?

– Vi spelade fotbollstennis, käkade god mat och tog det lugnt. Som man brukar göra. Det är fint att besöka hans hemtrakt.

På söndag kliver Muamer Tankovic in på Tele 2 arena för första gången för att spela ett Stockholmsderby. Över 27 000 biljetter är sålda och "Mujo" känner sig förväntansfull.

Han trivs med pressen och suktar efter att vinna.

– Spännande. Det blir mitt första derby, jag ser fram emot det. Det som gäller är att vinna matchen och ta tre poäng. Alla säger bara att om vi vinner mot AIK så kommer det bli galet. Det klart att jag känner till historian, det finns en hunger och ett tryck runt de här matcherna. Jag vet att det betyder mycket för supportrarna. Det här är en klubb som behöver vinnarmentalitet och jag är en vinnare, min känsla är att det kan smitta av sig.

Intervjutiden börjar närma sig sitt slut. Vi lämnar träbänken och går tvärs över träningsplanen mot omklädningsrummen. "Mujo" är säker på sin sak när han tippar utgången av söndagens derby.

– 3-1 till Hammarby, svarar Tankovic och ler.

Du är så säker?

– Jag gör två mål och en assist.
