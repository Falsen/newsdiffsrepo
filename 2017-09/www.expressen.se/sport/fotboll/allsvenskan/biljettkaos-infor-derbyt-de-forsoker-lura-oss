Biljettkaos inför derbyt:
"De försöker lura oss"
Sebastian Mattsson

Viagogo beskriver sig själva som "världens största marknadsplats för biljetter, med webbplatser i nästan 60 länder". Företagets affärsidé är att erbjuda en plattform där privatpersoner kan köpa och sälja biljetter till olika underhållningsevenemang, även om de är slutsålda hos biljettombud.

Nu har Djurgården gått ut och varnat sina supportrar för att använda sig av sajten inför derbyt mot Hammarby den 24 september.

"Varning för biljettsidan Viagogo – lurar Djurgårdare", kan man läsa i rubriken på hemsida.

– I princip alla storlag i allsvenskan har blivit drabbade av den här aktören som lurar fotbollsbesökare som vill köpa biljetter. När det är extra heta matcher som den som nu väntar mellan Djurgården och Hammarby där biljetterna är hårdvaluta så gäller det att kolla en extra gång vad det är för typ av sajt man är inne på. Vi rekommenderar att alltid köpa biljetter via länkar från DIF.se eller via länkar från våra officiella konton i sociala medier, säger Johan Andersson på Djurgården Fotboll i ett uttalande.

– Till derbyt mot Hammarby så återstår det endast ett hundratal biljetter i klacken på nedre etage så vill man se derbyt på plats gäller det alltså att slå till redan nu. Även långsidorna säljer på ordentligt. Som alltid rekommenderar vi att man köper förköp till matcherna.

Djurgården rekommenderar i stället att supportrar endast använder sig av auktoriserade återförsäljare.

Även Svenska fotbollförbundet har varnat för Viagogo, när sajten erbjöd biljetter till 2016 års EM-slutspel.

– De är bara ute efter att lura folk på pengar. De struntar väl i det. Men det är bara att läsa Uefas regler,  sa biljettansvariga Lena Danielsen då.
