Ödestest för Obasi
inför det heta derbyt
Anel Avdic

Det var i senaste derbyt mot Djurgården som AIK:s anfallsstjärna Chinedu Obasi tvingades att kliva av i den 65:e minuten. Han hade då känningar knät som han vred. Han byttes då ut mot Henok Goitom. AIK ledde med 1-0 men Aliou Bajdi kvitterade i den 84:e minuten och matchen slutade 1-1.

Nu väntar ännu ett derby för AIK. På söndag möter "Gnaget" Hammarby på Tele 2 arena. Obasis medverkan är högst osäker inför matchen då han har fortsatta känningar i knät. Anfallaren medverkade heller inte på tisdagens träning på Karlberg utan körde rehabiliteringsträning i stället.

Men på fredagen fanns Obasi på träningsplanen. Anfallaren var med och tränade under halva passet, med andra ord är derbyloppet inte helt kört.

– Obasi var med halva träningen i dag. Vi ska försöka utvärdera det utifrån vad han kan göra i morgon. Ska han kunna starta på söndag måste han träna fullt i morgon. Vi ska se om vi kan ha med honom i truppen, säger Bartosz Grzelak.

Grzelak fortsätter:

– De spelare som är lite erfarna kan spela lite ekonomiskt. Han har den förmågan med tanke på erfarenheten. Obasi måste träna fullt för att kunna vara med mot Hammarby. Vi kommer ta ut truppen efter lördagens träning.

Obasi själv menar att knät känns okej, men säger samtidigt att han inte vill sätta för stor press på sig själv.

– Det är okej. Jag mår bättre, tränade ute i dag. Det var första gången sen förra veckan. Det kändes okej. Det är annorlunda, efter att komma tillbaka från en skada. Vi får se hur knät reagerar, om det svullnar eller inte. Vi får vänta och se. Men efter att ha fått behandling känns det bra.

Hur stora chanser till spel är det?

– 50/50. Allt kan hända, känns det som. Jag vill inte lägga för mycket press på mig, om jag kan spela så gör jag det. Men om jag inte lyckas, så kommer jag stötta laget. Jag är en av spelarna i laget. Det finns andra som kan göra jobbet.

Chinedu Obasi blev klar för en återkomst i AIK i somras. Anfallaren har gjort tre mål på fyra i matcher sedan återkomsten till allsvenskan.
