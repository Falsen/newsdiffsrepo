Karlsson går mot en
förlängning med AIK
Daniel Kristoffersson

Derbyt mot Djurgården senast var Per Karlssons 300:e match i AIK-tröjan och han hyllades av såväl supportrarna som tränaren Rikard Norling efter matchen. Norling sa att han gärna såg att 30-åringen stannade i AIK för alltid.

Mittbacken själv var ödmjuk efter hyllningarna och berättade efter 1-1-matchen att han hade en del utländska bud att ta ställning till – men att han också funderade över att stanna i AIK. "Pertan" sitter på ett utgående kontrakt och parterna är än så länge inte överens om en förlängning.

– Jag har vunnit för lite med AIK under de här 300-matcherna. Det kommer alltid sitta som en tagg i mig att vi inte vunnit mer.

– Sedan handlar det om familjen också. Det är många delar som ska vägas in i beslutet, sa han efter matchen mot Djurgården.

Enligt vad SportExpressen erfar kommer mittbacken att få ett kontraktsförslag av AIK i dagarna. Dessutom har han tackat nej till en klubb i Israel och för tillfället talar allt för att han förlänger sitt kontrakt med "Gnaget." Han skriver då ett längre kontrakt och blir klubben trogen. Inget är helt klart ännu och vare sig klubben själv eller spelaren vill bekräfta att han stannar.

– Vi för en tät dialog med hans agent sedan får vi se vart det landar. Det är ingen idé att spekulera kring hur det blir förrän något är klart, säger AIK:s sportchef Björn Wesström.

Karlsson själv menar att han inte ens tänkt tanken på att derbyt mot Hammarby på söndag skulle vara hans sista derby i den svartgula tröjan.

– Nej, det är inget jag reflekterat över eller ens tänkt på. Det var samma sak inför matchen där jag skulle göra min 300:e match. Jag tänker inte så utan går ut och försöker göra det bästa i varje match.

Per Karlsson spelade sitt första derby den 23 september 2004 när AIK spelade 1-1 mot Djurgården på Råsunda.
