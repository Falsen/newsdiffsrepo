Lescott nära att
hamna i Sverige
Petter Landén

Hammarby var aktiva på övergångsmarknaden i somras. Bland andra plockades Johan Wiland, Sander Svendsen och Muamer Tankovic in i klubben.

Nu uppger Fotbolldirekt att Hammarby dessutom hade chansen att krydda truppen med en tvåfaldig Premier Leaguevinnare.

Joleon Lescott.

Lescott, som vann Premier League med Manchester City 2012 och 2014, har haft några tunga år. Han har hoppat mellan ett par klubbar sedan han lämnade City utan att lyckas. Samtidigt har han varit skadedrabbad och haft väldigt lite speltid det senaste året.

Enligt Fotbolldirekts uppgifter så vill dock 35-åriga Lescott inte ge upp karriären än och han erbjöds till Hammarby så sent som i början av augusti.

Sportchefen Jesper Jansson är avvaktande när han konfronteras med uppgifterna.

– Eh… jag minns inte riktigt. Ah, det hade hursomhelst inte passat in hos oss som det ser ut just nu. Eller, nej, jag har inga kommentarer, säger han.

När han får frågan om det inte hade varit vettigt att värva en spelare av Lescotts kaliber ur en PR-synpunkt så är Jansson dock tydlig.

– Nja, då måste det till ännu större namn i så fall.

Förutom sina ligaframgångar med City så har mittbacken Lescott representerat det engelska landslaget vid 26 tillfällen. Han spelade EM 2012 och nätade i gruppspelsmatchen mot Frankrike.
