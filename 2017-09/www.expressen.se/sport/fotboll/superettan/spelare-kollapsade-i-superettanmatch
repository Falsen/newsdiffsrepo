Spelare kollapsade
i superettanmatch
Carl-Fredrik Eriksson

Otäcka scener utspelade sig mellan Öster och IK Frej Täby i superettan.

Fem minuter in i matchen kollapsade plötsligt gästernas Nsima Peter och spelarna rusade fram till 28-åringen.

Enligt Smålandsposten tog sig spelaren för hjärtat och hjärtstartare och ambulans efterfrågades.

– Han har rasat ihop mitt på planen. I så fall kan det vara väldigt väldigt otäckt. Det rusar in sjukvårdspersonal i alla fall, säger C More-kommentatorn Mikael Bergvall.

– På något sätt säckar han ihop. De var framme direkt och påpekade bänkens uppmärksamhet.

Spelaren reste sig efter bara några sekunder och kunde ta sig av planen. Han ersattes direkt men fördes sedan till sjukhus för kontroll, enligt Smålandsposten.

Enligt uppgifter till tidningen ska han ha fallit ihop efter att ha fått en smäll i höjd med revbenen tidigare under matchen.

I den 21:a minuten kunde hemmalagets Karl-Johan Lindblad ge Öster ledningen efter att ha nickat in en retur.

Öster vann matchen med 1-0 och går därmed upp på en femteplats i superettan – två poäng upp till allsvensk kvalplats.
