Ilskan mot nya Fifa:
"Det är årets skämt"
Petter Landén

Fifa 18 släpps först i slutet av september. Men redan nu så rör det populära tv-spelet upp känslor.

Electronic Arts, som gör spelet, släpper nämligen nu bit för bit sin ranking över de 100 bästa spelarna i spelet.

Zlatan Ibrahimovic är enligt Daily Mirror den 31:a bästa spelaren i spelet med en ranking på 88.

Men det är inte svensken som får sociala medier att brinna just nu.

Det är Mesut Özil.

Arsenals tyska stjärna har under sin tid i England flera gånger fått hård kritik för sina stundtals väldigt bleka insatser. Även om den här säsongen bara är i sin linda har den kritiken vädrats även nu.

Men Fifa gillar Özil och ger honom rankingen 88 - samma som Zlatan.

Men kanske framför allt, bättre än en rad stora namn i Premier League, däribland Paul Pogba, Harry Kane, Christian Eriksen och N'Golo Kanté.

Det har fått fansen att gå i taket och kalla det saker som "årets skämt".
