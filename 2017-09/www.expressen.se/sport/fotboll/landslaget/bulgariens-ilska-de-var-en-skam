Bulgariens ilska:
"De var en skam"
Sebastian Mattsson

Sverige föll tungt med 3-2 borta mot Bulgarien i VM-kvalet. Men det var inte bara glada miner från hemmalaget – speciellt inte från förbundskaptenen Petar Hubchev.

Hubchev såg rött i en situation där domaren valde att premiera Sverige två gånger på kort tid. Först fick svenskarna straff efter att Andras Granqvist rivits omkull i samband med en hörna.

Emil Forsberg missade straffen – men i anfallet efter föll Jimmy Durmaz i en närkamp med mittfältaren Georgi Kostadinov. Domaren dömde frispark till Sverige och varnade Kostadinov – och det var då Petar Hubchev tappade huvudet fullständigt.

Hubchev blev rasande på domarteamet som svarade med att visa upp förbundskaptenen på läktaren.

Och trots att Hubchev kunde räkna in tre poäng i och med segern som gick han till frontalangrepp mot domarna på sin presskonferens efter matchen.

– Nu får jag äntligen säga nåt om domarna. De var en skam. Varför blev det så? Vi borde inte klaga, men de var inte snälla mot oss... när det gått tjugo minuter hade han redan sagt till två spelare att han hade koll på dem, gav Sverige en straff och ytterligare 2-3 frisparkar. Vi vann den här matchen trots domarna, säger Hubchev enligt bulgariska Blitz.

I och med förlusten och Frankrikes storseger mot Holland tappar Sverige nu ledningen i gruppen till just Frankrike.

Bulgarien skuggar i sin tur Sverige på andraplats i gruppen, en poäng bakom Janne Anderssons landslag.

– Jag har sagt det förut. Det här laget behöver stort självförtroende och solidaritet. Det visade vi i dag mot en stark motståndare. Vi behöver fler matcher med den här typen av insats för att kunna säga att vi är ett lag och att vi har nåt på gång, säger Hubchev.
