Nilsson Lindelöf om förlusten:
"Går inte att förklara"
Anel Avdic

Sverige gick på en ordentlig nit i VM-kvalet. Efter den imponerande 2-1-segern mot Frankrike på hemmaplan hade Blågult ett gyllene läge att befästa sin position som gruppledare mot Bulgarien.

Men så blev det inte riktigt. Sverige underpresterade något enormt och förlorade med 3-2 mot Bulgarien på Vasil Levskistadion i Sofia. De svenska spelarna lämnade planen med tunga steg.

Och efter matchen var det många besvikna miner i den mixade zonen. Många spelare var självkritiska och luftade öppet känslorna efter förlusten. Så även Victor Nilsson Lindelöf.

– Vad ska man säga...surt, säger mittbacken inledningsvis.

Kan du ta oss igenom matchen?

Nilsson Lindelöf blir tyst för en sekund - sedan svarar han:

– Jag vet inte alltså...jag har faktiskt ingen aning. Vi gör ingen bra match. Jag har inget bra svar på det, det är bara surt, svarar han besviket.

Vad sades i paus? Varför såg det ut som det gjorde mot Bulgarien?

– Vi snackade i paus om att försöka komma upp på den nivån vi kan. Vi startade inte matchen på ett bra sätt och gjorde en väldigt dålig första halvlek, ändå fick vi med oss två mål. I andra halvlek försökte vi göra vår grej, hålla i bollen. Men det är som det är.

– Det går inte att förklara till varför vi gör en så dåligt match. Det var inte bra.

Ni släppte in tre mål. Det har inte hänt tidigare under kvalet. Vad är anledningen till det?

– Jag har inget bra svar. Om ni vill ställa mer frågor...jag har inte så bra svar just nu, säger Nilsson Lindelöf som sedan lämnade den mixade zonen med besvikna steg.
