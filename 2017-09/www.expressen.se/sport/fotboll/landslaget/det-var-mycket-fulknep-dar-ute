Forsbergs kritik
mot bulgarerna
Jonathan Larsson

Emil Forsberg hade en tung afton i Sofia.

Efter en straffmiss i första halvlek hade Leipzigstjärnan flera möjligheter i andra halvlek.

Han snuvades dock på konfekten av Bulgariens matchhjälte till målvakt Plamen Iliev.

– Det känns oerhört surt just nu, säger Emil Forsberg.

– Jag tycker vi är slappa i första halvlek, vi gav bort två onödiga mål och var inte riktigt på tårna. I andra är vi bättre och skapar väl ett par lägen att göra mål, men bollen ville inte in.

Vad sade ni i halvlek?

– Vi var inte nöjda, det kände vi själva. Trots att det stod 2–2 gav vi bort lite för mycket lite för enkelt. Inför andra sa vi att vi skulle gå ut och avgöra. Tyvärr blev det inte så.

Vad kunde ni gjort annorlunda?

– Svårt att säga så här direkt efter vad man kunde gjort annorlunda, finns säkert mycket. Vi hade ganska mycket lägen när vi kom till på forwards, det borde vi använt lite mer.



LÄS MER: Anders Svenssons utbrott: "Tomte!"

Under matchen var det stundtals hett mellan spelarna och vid flera tillfällen fick domaren gå in och avstyra.

– Det var hård kamp där ute. Mycket fulknep på plan, en sån match var det. Det är som det är, vi var förberedda på det. Men det tillhör fotbollen, säger Forsberg.

Frankrike pulveriserade samtidigt Nederländerna i Paris och har kopplat ett järngrepp om segern i grupp A.

– Starkt av dem, men vi fokuserar inte så mycket på det. Vi har fortfarande allt i egna händer och vi tänker vinna nu på söndag, säger Emil Forsberg.



LÄS MER: Getingbetygen på de svenska spelarna
