Olsen slår tillbaka:
"Lätt att ha åsikter"
Jonathan Larsson

Sveriges defensiv hade problem mot Bulgarien.

Två gånger om i första halvleken hittade bulgarerna en spelare på bortre stolpen och överlistade Robin Olsen i den svenska kassen.

– Det är bra inlägg på bortre. Vi visste att de skulle komma där, redan efter fem minuter kom det första. Det är svårt, säger han.

LÄS MER: Getingbetygen på de svenska spelarna

I sociala medier stötte Olsen på kritik för sitt ingripande vid Bulgariens första mål.

"Så här: Robin Olsen är med bred marginal vår bästa målvakt men ikväll har han varit för tam i eget område. Det kan han äga bättre.", skriver tv-profilen Patrick Ekwall på Twitter.

"Vafan.. har Olsen gått kurs hos Mignolet eller?", skriver komikern och Liverpoolsupportern Soran Ismail.

– Det är lätt för folk att ha åsikter, säger Robin Olsen.

Missbedömde du bollbanan på första målet?

– Nej. Det gjorde jag inte.



LÄS MER: Anders Svenssons utbrott i slutet: "Tomte!"

Efter Andreas Isakssons uttåg ur landslaget har Robin Olsen lagt beslag på förstaspaden.

Han vill inte avgöra om det här var Sveriges sämsta match hittills i kvalet.

– Svagast och svagast. Alltså, de här lagen är bra på hemmaplan. Det visste vi om. Vi skulle bara ha försökt trycka upp laget lite mer och inte låta dem stå där och vänta på kontringar, säger han.

Emil Forsberg var inne på att det var mycket fulknep på planen.

– Vi kan säga vad vi vill om det i efterhand, men hade vi haft en 3–2-ledning hade vi också hållit i bollen.

– Det känns tufft just nu. Man är sur, arg, besviken. Allt, säger Robin Olsen.
