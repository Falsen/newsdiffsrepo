Landslaget ryter ifrån:
"Vi vill spela för folket"
Anel Avdic

Tidigare i veckan stod det klart att förhandlingarna mellan Discovery och Comhem/Boxer har strandat. Parterna har inte lyckats enas om ett nytt distributionsavtal – vilket enligt Comhems presschef Fredrik Hallstan berodde på att Discovery vill ha mer pengar.

– De vill ha mer betalt för innehåll och vi tycker inte att det är rimligt. Något som är viktigt att poängtera är att om tv-rutan blir svar så är det den femte gången som Discovery släcker ner sina kanaler för svenska tv-operatörer. Så det är ett sätt att pressa oss operatörer att gå med på deras villkor, sa Hallstan till SportExpressen.

Discovery Networks skickat ett nytt pressmeddelande, där med lägger ytterligare press på motparten. Om parterna inte når en överenskommelse riskerar 4,5 miljoner tittare att bli utan kanaler som Kanal 5 och Eurosport. Det skulle också innebära att samma tittarskara kan missa Sveriges VM-kvalmatch mot Vitryssland den 3 september.

- Just nu lägger ComHem/Boxer stor energi på att leka kurragömma med sina kunder – nära hälften av Sveriges befolkning. Och signalerna vi får är att de egentligen inte vill förhandla med oss, så det ser sorgligt nog ut som att inget nytt avtal är i sikte, säger Henriette Zeuchner, VD för Discovery Networks Sweden.

Nu ryter de svenska landslagsspelarna ifrån mot det stora bråket mellan Discovery och Comhem. Mikael Lustig känner att det blir svårare och svårare för varje år.

– Det är tråkigt, vi vill spela för svenska folket och att de ska ha möjlighet att kolla på landslaget. Det blir bara svårare och svårare för varje år, det är känslan. Jag tycker att det är tråkigt, säger Lustig.

Han får också medhåll från Emil Forsberg - som hoppas på en lösning.

– Det är inte optimalt. Vi vill att svenska folket ska se vår fotboll. Det är tråkigt om de inte kommer överens, det ligger alltid något bakom. För mig är det svårt att säga vad som är rätt eller fel, men jag hoppas att man finner en lösning, säger han.
