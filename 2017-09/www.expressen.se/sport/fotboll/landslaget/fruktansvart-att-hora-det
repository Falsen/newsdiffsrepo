"Fruktansvärt
att höra det"
Sebastian Mattsson

Andreas Granqvist fick kliva fram och fastställa slutresultatet till 4-0 i landslagets seger mot Vitryssland. Samtidigt besegrade Nederländerna Bulgarien med 3-1. Så när VM-kvalomgången sammanfattas har Sverige har en marginal på sex mål till det orange landslaget med två kvalmatcher kvar att spela.

Det vet Georginio Wijnaldum. Han blev upplyst om Sveriges seger när han och resten av Nederländerna fortfarande firade triumfen mot Bulgarien.

Det förtog glädjen för Liverpool-stjärnan.

– Det kändes fruktansvärt när jag hörde att Sverige hade vunnit överlägset mot Vitryssland. Man känner sig kluven. Man vill alltid vara glad när man vinner en match, men det andra resultatet var inte positivt för vår del, säger Wijnaldum till Algemeen Dagblad.

– Vi har en till chans att gå till VM, vi måste fortsätta hoppas. Vi vet att vi måste slå Vitryssland med flera måls marginal. Och sedan får vi satsa allt på matchen mot Sverige.

Ett annat resultat som gick Sveriges väg var matchen i Toulouse. Gruppledarna Frankrike fick bara 0-0 mot Luxemburg – vilket innebär att deras försprång gentemot svenskarna är nere på en ynka poäng.

– Det finns en massa frustration och besvikelse. Vi måste vara mer skoningslösa och effektiva, säger anfallsstjärnan Olivier Giroud till RMC.

– Vi har slängt bort vår joker. Vi måste vinna de två sista matcherna för att gå till VM, det är aldrig lätt att kvala in till ett stort mästerskap.
