Sanningen bakom
Lustigs ilskna vrål
Petter Östman

Sverige föll tungt med 3-2 borta mot Bulgarien i VM-kvalet.

Stanislav Manolev nickade in 1-0 till hemmalaget efter drygt tio minuter innan Mikael Lustig nickade in kvitteringen efter en hörna med en kvart kvar av den första halvleken.

Lustig firade mål med att vråla rakt ut mot sina lagkamrater på planen och ut mot den svenska bänken.

– Jag vet inte. Det var mycket som skulle ut. Det var ett viktigt mål där och då. Sedan får vi 2-1 och det blir uppförsbacke igen. Sedan får vi 2-2, men det känns som att vi jobbar i uppförsbacke hela matchen, konstaterar Mikael Lustig.

I andra halvlek tryckte Sverige på för ett ledningsmål, men efter en kontring kunde Ivailo Chochev placera in segermålet bakom Robin Olsen i Sveriges mål.

Sverige tryckte på för en kvittering i slutet, men lyckades inte få till en kvittering.



LÄS OCKSÅ: Svenssons utbrott i slutet av matchen



I och med förlusten och Frankrikes storseger mot Holland tappar Sverige nu ledningen i gruppen till just Frankrike.

Bulgarien skuggar i sin tur Sverige på andraplats i gruppen, en poäng bakom Janne Anderssons landslag.

– För några veckor sedan kändes det fantastiskt bra och vi hade ett riktigt bra läge. Nu blir det lite tuffare. Vi har pratat där inne, hade vi haft det här scenariot när vi började det här kvalet tror jag att alla hade skrivit under på att ta det, säger han.

Sverige möter Vitryssland i Minsk på söndag innan man avslutar VM-kvalet med hemmamatch mot Luxemburg och bortamatch mot Holland i mitten av oktober.

Lustig och de svenska spelarna var rejält besvikna efter förlusten.

– Spelmässigt vet jag inte om det är många som kommer upp i  sin normala standard. Det är en match när man känner ”vafan”. Det är svårt att sätta fingret på, det känns som att man är en halvmeter ifrån hela tiden, avslutar Mikael Lustig.

När Sverige mötte Bulgarien på hemmaplan tog Blågult en bekväm seger.

Men att gårdagens förlust skulle bero på underskattning är inget Mikael Lustig tror på.

– Absolut inte. Vi vet att de är svårslagna här. Att komma hit och tro att vi ska vinna enkelt var inget någon i laget trodde, säger han.
