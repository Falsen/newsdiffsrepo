Stjärnorna som valt bort
det svenska landslaget
Noa Bachner

Betänk spelaren: Han har sålts från Elfsborg till Heerenveen för 18 miljoner kronor. Ett år tidigare ingick han i den svenska trupp som vann U21-EM i Tjeckien. En snabb, teknisk och poängstark yttermittfältare, bara 21 år gammal och på väg framåt i karriären – här fanns en framkomlig väg till ett A-landslag när det i augusti 2016 plötsligt är bestämt: Det blir spel med Kosovo för Arber Zeneli.

På sitt Instagram-konto skriver han:

"Kosovos förbundskapten har under en längre tid kontaktat mig å visat sitt intresse sen första gången de såg mig. Folk tar mig som en svikare, otacksam, luffare osv... Vilket jag verkligen inte bryr mig om".

Betänk spelaren: Som 16– och 17-åring har han gjort stor succé i superettan och allsvenskan. Han har 19 U17-landskamper och fem framträdanden för U19 tillsammans med den upphaussade generationen som är född 1999 på sin meritlista. Om några månader ska han säljas till West Ham för 30 miljoner kronor.

Men i maj 2017 meddelar Sead Haksabanovic att det är klart: Han väljer spel för Montenegro.

Betänk spelaren: Han är 23 år. Lars Lagerbäck kommer gående över gräsmattan och lägger en arm runt honom. Det svenska landslaget har precis avslutat ett träningspass i Abu Dhabi, och ur Lagerbäcks mun kommer ett par komplimanger. Något om internationell höjd, och spets, om att han verkligen ”har något”. Han gör dessutom ett mål mot Slovakien, som Sverige besegrar med 6-0.

På sitt Instagram-konto publicerar spelaren en bild på sig själv i den blågula landslagströjan med texten: 2017.

***

Fenomenet med svenska spelare som ställs inför valmöjligheter i landslagsfrågan är förhållandevis ny, och den blir allt mer aktuell.

Det är ingen vild gissning att ämnet hamnar på tapeten ännu mer framöver: 2016 bodde nästan 1,7 miljoner personer som är födda utomlands i Sverige, en sjättedel av befolkningen, något som speglar sig i fotbollen och kommer att fortsätta göra det framöver.

Sverige är så klart inte ensamt om att förhålla sig till en befolkningsutveckling av den här typen. I Fifa har liknande förändringar i stora delar av världen sedan en tid tillbaka framkallat behovet av nya regler för landslagsfotboll.

2004 upprättade man paragrafer som bestämde att en spelare får representera ett landslag på ungdomsnivå, men ett annat på seniornivå. Snabbt gick det att konstatera en vildvuxen effekt, ledd av Qatar, som omedelbart försökte ”neutralisera” brasilianska spelare för att stoppa in i sitt landslag.

Fifa drog i nödbromsen ganska omgående och ändrade reglerna igen. Spelare var nu tvungna att uppvisa ”tydliga kopplingar” i form av födelseort eller familjebakgrund (biologisk mamma, pappa, far– eller morföräldrar) i landet de ville representera. I stället för att ha bott i ett land i två år vidgades kravet till fem.

I Sverige är Kingsley Sarfo, som flyttade hit från Ghana 2013, kanske på väg att bli ett exempel på en spelare som använt Fifa:s regelverk för att kunna representera Blågult. Det finns även andra, liknande fall, men det är i första hand listan på exempel åt andra hållet som vuxit.

Under ett par år gjorde den det utan att framkalla någon känsla av större förändring.

Loret Sadiku hade förvisso gjort ett par U21-landskamper, men figurerade inte speciellt flitigt i någon framtidsvision för A-landslaget när han 2013 valde Albanien och sedan Kosovo. Henok Goitom var 31 och hade övergivit de blågula landslagsambitionerna när han drog på sig Eritreas tröja 2015. Erton Fejzullahu likaså, när valet föll på Kosovo samma år, och i fallet Miiko Albornoz var det juridiska överträdelser som gjorde valet av Chile ganska odramatiskt inför VM 2014.

Men under 2016 och 2017 har ett par exempel av annan karaktär dykt upp, och nu börjar ett mer komplext sammanhang ta form.

***

I kölvattnet av det senaste årets olika exempel har en diskussion brett ut sig, både i olika internetforum och bland kolleger till mig i den svenska journalistkåren. Vid sidan av en minoritet internetanvändares dystra, tidstypiska upptagenheten av att värdera "svenskhet" och gasta ”landsförrädare!” i kommentarsfält, finns ett par standardreaktioner:

"De kanske bara vill spela för andra länder?"

"Det andra landslaget är ju klart för VM."

"Deras föräldrar kanske har legat på?"

"Skulle de någonsin platsat?"

"Skulle Janne Andersson ha tagit ut dem bara för att 'paxa' deras valbarhet?"

Och visst berör sannolikt vissa av dessa funderingar viktiga motiv till valen. En spelare med utlandsfödda föräldrar som av olika anledningar känner starka band till det landet kanske vill representera det. En annan lockas så klart av möjligheten att spela i ett mästerskap. En tredje kanske känner att spel med det svenska landslaget är en för avlägsen dröm för att hoppas på. Och självklart kan inte en förbundskapten eller ett förbund lova bort speltid i något så meritokratiskt som ett landslag.

Men hur gärna man än vill sträcka sig efter en förklaring som helt enkelt placerar besluten bortom alla möjligheter till påverkan, framträder ett par intressanta aspekter när man frågar runt bland personer med inblick i processerna bakom valen.

Den första handlar om landslagsspel som en injektion i attraktionskraften på transfermarknaden.

I sitt Instagram-inlägg fortsätter Zeneli:

"Folk som känner mig vet att jag alltid pratar bra om Sverige, har alltid älskat detta land å kommer alltid å göra det. Landet som tog hand om mina föräldrar när de flydde från kriget, landet som hjälpt mig med det mesta... Men detta handlar om min karriär”,

Att vara landslagsman, med allt vad det innebär, ser bättre ut på ett cv, än att inte vara det. Det är i vissa fall viktigare att slå vakt om än att vänta på.

Den andra aspekten handlar om Svenska fotbollförbundet, och hur det arbetar.

***

Låt oss först göra en avstickare till Danmark, till Brønshøj utanför Köpenhamn.

Här föddes Emre Mor 1997.

I Danmark finns en utveckling som bär stora likheter med den svenska. Winston Reid valde att spela för Nya Zeeland. Thomas Christiansen valde Spanien, Alexander Jakobsen spelar för Egypten. Listan är längre – men precis som i Sverige föranledde inget av dessa beslut någon större diskussion.

Sedan kom Emre Mor in i bilden.

Han hade spelat i Lyngby, Nordsjaelland och för Danmarks U17, U18 och U19-landslag när Turkiets dåvarande förbundskapten, Fatih Terim, satte sig på ett flyg till Köpenhamn. Utan att någon visste ordet av rekryterades han till turkisk landslagsfotboll.

I veckan skrev han på för Celta Vigo efter en säsong i Borussia Dortmund.

Jag slår en signal till den danske fotbollsjournalisten Asker Hedegaard Boye. Han målar bilden av Emre Mor som en katalysator för en ny diskussion i Danmark.

– Det danska förbundet fick kritik. Det här mötet med Terim räckte för att övertyga honom om att spela för Turkiet, säger han.

– Till saken här att det danska förbundet inte gjort mycket för att övertyga eller uppmuntra unga spelare med valmöjligheter att spela för Danmark. Man kan egentligen säga att de helt lämnat det till spelarna själva. Men efter fallet med Emre Mor finns det en hel del som tyder på att man är mer uppmärksamma på andra länders mer aggressiva rekryteringsförsök, och kanske behöver lägga om sitt eget arbete.

***

Då var då.

Nu är nu.

Åtta månader efter det där Instagram-inlägget riktar Saman Ghoddos fingrarna mot den jämtländska himlen. Det är fortfarande 2017. En liten bit bort har bollen stannat i nätmaskorna. Han är bara några sekunder ifrån att överfallas av segerrusiga lagkamrater från alla håll och kanter. Det omöjliga har blivit möjligt: Östersund slår PAOK Thessaloniki med 2-0 och går till Europa League-gruppspel.

En jublande Daniel Kindberg, klubbens ordförande, förklarar att det kommer krävas uppemot 50 miljoner kronor för att köpa loss honom nu. Ett gäng franska klubbar står på kö, beredda med plånboken, men själv är han lugn och avfärdar flyttryktena med ett leende när mikrofonerna når honom efter matchen.

Samtidigt har Ghoddos precis gjort ett annat val: Han tänker spela för Iran.

Han har inte hört ett knyst från det svenska fotbollförbundet efter januariturnén. Inte ens när den flitiga uppvaktningen från deras förbundskapten, Carlos Queiroz, blir allmän kännedom kommer någon uppmuntran till att i alla fall avvakta sitt beslut. Inga telefonsamtal, inga sms.

Beslutet är till slut enkelt att förstå: Iran är klart för VM 2018, Queiroz har hört av sig flera gånger och en person ur ledarstaben har besökt Ghoddos, men när jag frågar honom vilket landslag han helst vill spela för veckan innan han bestämmer sig, är svaret talande.

– Det är fortfarande 50-50 för mig. Men som jag sa innan, det finns bara ett landslag som visar intresse just nu, säger han.

När jag pratar med personer som har haft inblick i Sead Haksabanovics val av Montenegro finns samma tendenser. När han inte fick plats i Håkan Ericsons U21-landslag till sommarens EM i Polen kom inte ett telefonsamtal eller sms som uppmuntrade honom att ha tålamod eller förklarade hur förbundet såg på hans framtid i landslagssammanhang.

Haksabanovic själv sade så här vid tidpunkten för sitt beslut:

– Om svenska representanter hade legat på hårdare hade det kunnat bli annorlunda. Men något sådant har inte skett.

***

Är Ghoddos, Haksabanovic och Zeneli skäl nog för en revidering av förbundets arbetssätt?

Går det verkligen att betrakta de här besluten som omöjliga att påverka när andra förbund inte gör det?

Till slut ringer jag till generalsekreterare Håkan Sjöstrand för att höra hur Svenska fotbollförbundet har reagerat på det senaste årets utveckling.

– Det är klart att vi vill att de bästa spelarna ska välja att spela för Sverige. De här spelarna har ju fått sin fotbollsutbildning i Sverige och ofta förekommit landslagssammanhang från yngre till  A-landslag. Men vi vet om att det kommer in andra perspektiv när de gör sina val, säger Sjöstrand.

– I grunden representerar man Sverige vilket är ett hedersuppdrag. Här är det andra perspektiv, kopplat till rötter, historia och familj men det kan även förekomma agenter som påverkar och gör att man väljer andra landslag. Eller som i något av de här fallen, att man helt enkelt får chansen i ett landslag som kvalificerat sig för ett mästerskap. Vi kan så klart inte lämna några garantier. Det är inga rättigheter att spela i landslaget, utan hedersuppdrag som väldigt få blir utvalda till.

Lämnar andra förbund den typen av garantier? Både i fallet Ghoddos och Haksabanovic verkar det som att man från Iran och Montenegros håll har gjort stora ansträngningar. Vilka upplever ni är de avgörande argumenten? Lovar de speltid?

– Det är svårt att svara på för det vet jag inte. I min dialog med andra nationer i Europa är det här något som händer i andra länder också, mer och mer. Jag kan bara säga att det är fler nationer som har liknande utmaningar vilket har sin förklaring i de strukturella förändringar vi ser runtom oss.

Jag berättar för Sjöstrand vad jag vet om fallet Saman Ghoddos, hur ingen från det Svenska fotbollförbundet hörde av sig till honom på åtta månader, hur Ghoddos själv verkade efterfråga uppmuntran snarare än en uttagning från svenskt håll under Irans pågående övertalningsförsök. Jag tar även upp Haksabanovics kommentarer om att ”det hade kunnat bli annorlunda” om någon hade hört av sig till honom.

Det här är ju implicit kritik mot ert sätt att jobba.

– Det får vi naturligtvis ta till oss. Om uppmuntran i sin tur hade lett till ett annat utfall är ju väldigt spekulativt och gällande Ghoddos var han ju faktiskt uttagen till vår senaste januariturné som väl i sig ändå är ett bevis för att vi sett och uppmärksammat hans förmåga. Men det är klart: Finns det saker vi kan göra på bättre sätt måste vi ju vara öppna för det. Och det vi vet är att det framöver kommer liknande situationer och utmaningar att hantera. För mig finns det ett lärande i allt och hade vi en enkel lösning på detta så hade vi nog tillämpat den. Så enkelt är det men ibland också så svårt.

– Det här ger oss anledning att se över om vi kan och behöver göra på ett annat sätt. Sedan är ju frågan vad vi kan göra.

Montenegro använde Dejan Savicevic, som dessutom är ordförande i deras förbund, för att locka Sead Haksabanovic. Är det aktuellt för Svenska fotbollförbundet att mer aktivt involvera personer som Zlatan Ibrahimovic eller andra i någon sorts ambassadörsroll?

– Jag vill inte gå in på någon specifik lösning, för fanns det en enkel och självklar lösning hade vi förmodligen tillämpat den, men det är klart, det är väl en sådan sak som kan ingå om man ska se över hela värdekedjan. Men återigen: Det finns andra starka samband som påverkar dessa personers beslut som inte handlar om ett telefonsamtal. Vi har gjort på ett sätt, vi ser förändringar i samhället, och vi måste ju se om det finns saker vi kan göra bättre givet de förutsättningar, möjligheter och begränsningar vi ser.

– Då var ju då, säger han.

– Nu är ju nu.
