Drömstart för Sverige
i rysaren: "Underbart"
Carl-Fredrik Eriksson

Sveriges drömmar om fotbolls-VM i Ryssland 2018 fick sig en törn efter den snöpliga förlusten borta mot Bulgarien.

Men det blågula landslaget har fortfarande andraplatsen i egna händer. Då krävs seger borta mot Vitryssland.

Och Sverige har fått en drömstart.





Högerbacken Mikael Lustig slog en perfekt kross till Emil Forsberg som på en touch tog sig förbi målvakten och rullade in 1-0 för Sverige.

– Skönt att få ett så pass billigt mål för Sverige efter en ganska trevande inledning, säger Kanal 5:s kommentator Niklas Jarelind.

– Väldigt trevande. Jag tycker det har varit ett nervöst Sverige som inte vet vad de ska göra. Lite tur kanske men jättefin löpning och bra boll från Lustig. Underbart, säger expertkommentatorn Anders Svensson.

LÄS MER: Glenn Strömberg i blodigt slagsmål på semesterort

Och bara några minuter senare var det dags igen.

Christoffer Nyman stressade det vitryska försvaret och det gav effekt. Anfallaren bröt bollen och blev helt ren med målvakten.

Nyman placerade vackert in 2-0 upp i nättaket.

– Vilka bjudningar det ges från det vitryska laget, säger Niklas Jarelind.

Marcus Berg utökade sedermera till 3-0 när Emil Forsberg spelade fram anfallaren som enkelt kunde rulla in bollen i öppet mål. Resultatet stod sig den första halvleken ut.
