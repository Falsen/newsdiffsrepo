"Arg – man inser att
man ställer till det"
Petter Landén

Ola Toivonen dundrade in bollen från egen planhalva på Friends arena och såg till att Janne Anderssons landslag slog favoriten Frankrike med 2-1.

Sverige gick upp i toppen av grupp A och hade skaffat sig ett drömläge att ta sig direkt till VM.

Men efter 90 minuter i Bulgarien ser vägen fram betydligt mer jobbig ut.

Bulgarien tog ledningen efter 12 minuter när Stanislav Manolov knoppade in ett högt inlägg som Robin Olsen inte kom ut på. Kort därefter brände Emil Forsberg en straff och det svenska hoppet såg lika nattsvart ut som Olsens målvaktströja.

Men det kom att bli en sluggerfest.

Mikael Lustig skallade in en kvittering, bara för att se Georgi Kostadoniv på nytt ge bulgarerna kommandot innan Marcus Berg såg till att lagen gick till pausvila med ställningen 2-2.



LÄS OCKSÅ: Anders Svenssons utbrott i slutet av matchen: ”Vilken tomte”

Den andra halvleken blev inte riktigt lika vansinnig. Emil Forsberg inledde med att ha två fina lägen att revanschera straffmissen, men Plamen Iliev i Bulgariens mål stod i vägen båda gångerna.

Sen vaknade bulgarerna till liv och pressade Sverige.

Sen visade de effektivitet när Blågult slarvade.

Jakob Johansson tappade boll på mittplan och bulgarerna kunde kontra. De flög fram mot det svenska målet och Ivailo Chochev rullade in 3-2.

– Klart jag är arg och besviken på mig själv, det är väl bara mänskligt? Ingen vill göra misstag och man inser att man ställer till det, säger Johansson.

– Vi låter dem ta initiativet, men vi kommer tillbaka och är lite bättre i andra halvlek, men inte tillräckligt bra. Vi kommer inte upp i den nivån vi ville, för här borde få ett resultat med oss, säger Andreas Granqvist och fortsätter:

– Inga bortförklaringar, vi är för dåliga i dag. Vi drog en nitlott.



LÄS OCKSÅ: Lustigs ilska – efter Sveriges mål.

Sverige forcerade framåt de sista minuterna, men räckte inte till. Därmed sjabblade Sverige bort chansen att befästa sig som gruppledare.

– Det är en stor besvikelse, säger Kanal 5:s expert Anders Svensson.

Samtidigt vann Frankrike med hela 4-0 mot Holland, så de återtar gruppledningen med stor fördel i såväl poäng som målskillnad.

Bulgariens seger innebär att de nu skuggar Sverige i gruppen, blott en poäng bakom. Holland är tre poäng bakom Blågult medan Vitryssland och Luxemburg är avkapade i botten efter att Luxemburg vunnit mot vitryssarna med 1-0.

– Vi får känna besvikelse i dag och så laddar vi om. Gruppen lever och vi har alla chanser att ta andraplatsen. Det är det vi fokuserar på nu, säger Granqvist.
