Foppas pik – efter
Anderssons beslut
Carl-Fredrik Eriksson

Efter en stark första halvlek såg den andra länge ut att förbli mållös.

Men i matchens slutskede pekade domaren på straffpunkten och Sverige kunde fastställa slutresultatet till 4-0.

Men till skillnad från i förlustmatchen mot Bulgarien var det inte Emil Forsberg som stegade fram. I stället fick mittbacken Andreas Granqvist förvalta straffsparken.

– Skönt för gamlingen att göra mål, säger Emil Forsberg.

"Foppa" säger till SportExpressen att han blev bortvald som staffsparksskytt efter att ha bränt en i förlusten mot Bulgarien.

– Han valde en annan straffskytt så det är inte mer med det. Jag hade gärna tagit den, men det spelar inte så stor roll. Vi vann med 4-0 och det är det viktigaste, säger Emil Forsberg.

Andreas Granqvist gjorde inget misstag och lurade ner målvakten i fel hörn när han sköt 4-0 till Sverige. Ett viktigt mål för "blågult" med tanke på målskillnadsaffären mot Nederländerna.

– Janne snackade med mig första dagen och jag sa då att jag vet att Emil är stark och att Jimmy gjorde mål på straff precis före samlingen, så jag sa att de hade första tjing. Sen missade Emil senast så då frågade han mig och Jimmy, säger Andreas Granqvist.

– Jimmy var först i dag men eftersom han var utbytt fick jag stiga fram.

Samtidigt besegrade Nederländerna Bulgarien med 3-1, vilket innebär att Sverige har en marginal på sex mål till det orangea landslaget med två kvalmatcher kvar att spela.

– Jätteviktigt så klart. Nu har vi en hemmamatch inför sista matchen mot Holland. Det känns som att vi har en ganska bra position, säger Marcus Berg.
