Förbundskaptenen
till attack mot laget
Carl-Fredrik Eriksson

Sverige tog efter en trevande inledning en komfortabel seger borta mot Vitryssland.

I den första halvleken läckte det vitryska försvaret när Emil Forsberg, Christoffer Nyman och Marcus Berg rann igenom och gjorde ett mål vardera.

I den andra halvleken fastställde Andreas Granqvist slutresultatet till 4-0 och Sverige har satt sig i en gynnsam sits inför de avslutande två matcherna i VM-kvalet.

Men trots den tveksamma insatsen från Vitryssland ser deras förbundskapten Igor Kriusjenko inget fel – på sin egen insats.

– Taktiken var det inget fel på, utan det var spelarna som var dåliga. Några spelare gjorde fruktansvärda misstag. Det var barnsliga misstag, säger han på presskonferensen.

Förlusten innebär att Vitryssland är kvar på en femteplats med fem inspelade poäng. I nästa match ställs landslaget mot Nederländerna och kan genom en skräll hjälpa Sverige att säkra en kvalplats. Och förbundskaptenen lovar förändringar.

– Det kommer nog bli flera ändringar till nästa match, säger Kriusjenko.

Med två matcher kvar har Sverige fina förutsättningar för att nå fotbolls-VM i Ryssland.

Storseger mot Luxembourg i den nästsista kvalmatchen kan innebära att "blågult" har råd att förlora med ett par mål i den avslutande bortamatchen mot Nederländerna.

Detta förutsatt att Nederländerna – som i kväll besegrade Bulgarien med 3-1 – inte krossar Vitryssland på bortaplan i deras nästa kvalmatch.
