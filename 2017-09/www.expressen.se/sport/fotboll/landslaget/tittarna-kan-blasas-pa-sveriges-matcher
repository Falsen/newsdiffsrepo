Tittarna kan blåsas
på Sveriges matcher
Albin Julin

De havererade diskussionerna mellan Discovery och Com Hem gjorde att miljoner tv-tittare missade söndagens VM-kvalmatch mot Vitryssland, som sändes på Kanal 5.

Inget nytt avtal är klart – och det är oklart om det kommer hinna bli klart innan nästa match mot Luxemburg den 7 oktober.

Men nu står det klart att tv-tittarna riskerar att även blåsas på damlandslagets VM-kvalpremiär mot Kroatien, som spelas den 19 september.

Just nu finns inget avtal mellan rättighetsägaren Lagardère och SVT.

–  Jag kan inte bekräfta något, vi är i princip mitt i en förhandlingsprocess med SVT, säger Karsten Mahlmann på Lagardère till TT.

Han vill inte ge något besked kring när diskussionerna kan vara avslutade.

– Det har varit mycket mejlande fram och tillbaka den här veckan, vi får se, säger han.

Enligt TT kan detta bli första gången på tre år som en svensk tv-kanal inte säkrat rättigheterna till landslagets VM-kvalmatcher.
