Dödsfallet bakom
"Tottes" målgest
Daniel Kristoffersson

Christoffer "Totte" Nyman gick chansen från start när Ola Toivonen var avstängd. I VM-kvalet borta mot Vitryssland kastades han direkt in i hetluften - och tackade för förtroendet genom att sätta 2-0-målet. Eintracht Braunschweigs anfallare såg därmed till att ge Sverige en behaglig resa i Borisov.

Målet var en bjudning från det vitryska försvaret men fri med målvakten gjorde Nyman inga misstag.

- Ja, det kändes skönt faktiskt och var ett bra avslut. Jag och Marcus ( Berg) stod ganska högt och försökte pressa dem och de försökte finta bort mig. Men det gick inte så bra. Jag fick en okej touch och fick upp den högt så det var bra.

Tankarna när du fick reda på att du skulle starta?

- Det kändes bra så klart. Det spekulerades en del innan men sedan när vi fick laget var det askul att få spela. Det var skönt att göra debut från start, säger han.

Vad säger du annars som matchen?

- Jag tycker vi vi inleder sådär men sedan när vi gör ett och två mål sätter sig matchen och vi tar över. Skönt att det blev 4-0 till slut och vi gör ett bra jobb och vi är nöjda med matchen.

Nymans mamma gick bort i cancer 2007. Anfallaren hyllar henne vid varje mål med en speciell målgest där han klappar sig för hjärtat och tittar upp mot himlen. Det gjorde han även den här gången.

- Jag har gjort den ett tag nu, den är till morsan. Hon gick bort för ett antal år sedan och sedan dess har jag gjort en målgesten, säger han.

Eintracht Braunschweigs anfallare drog på sig ett gult kort i matchen mot Vitryssland och är därmed avstängd i mötet mot Luxemburg.

- Det är första gången i hela mitt liv jag är avstängd, typ. Jag drar inte på mig många kort alls, men nu har jag gjort det vilket är synd.

- Jag såg inte målvakten inte ens. jag kollade bollen, men det är olyckligt att han fick mitt knä i huvudet.
