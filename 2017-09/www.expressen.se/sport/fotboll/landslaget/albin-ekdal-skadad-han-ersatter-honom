Albin Ekdal skadad
– han ersätter honom
Sebastian Mattsson

Albin Ekdal fick gå ut i 70:e minuten av Sveriges 2-3-förlust mot Bulgarien. Då hade han känt av de bekanta ryggsmärtorna – som har plågat Hamburgmittfältaren ett längre tag.

– Den är ganska dålig med ryggen faktiskt och har varit det sedan säsongsstarten. Jag har käkat smärtstillande non stop. Vi behöver inte gå in i detalj på vad det är rent medicinskt men när man käkar smärtstillande fungerar det bra att spela. Sedan måste man vila för att få bort det helt men det har jag inte riktigt tid med just nu, sa Ekdal inför Bulgarien-matchen.

I dag meddelade landslaget att Ekdal inte kommer att kunna spela mot Vitryssland på söndag. Nyblivne Panathinaikos-spelaren Oscar Hiljemark har kallats in för att ta hans plats i truppen.

– Albin Ekdal är sargad i sin rygg, vilket vi hade utgått ifrån. Jag räknar inte med honom mot Vitryssland på söndag. Därför har jag kallat in Oscar Hiljemark i truppen. Ola Toivonen är avstängd, därför kallar vi in Isaac Kiese Thelin. Båda spelarna ansluter i kväll i Minsk, säger Janne Andersson.

– Albin kommer att vara kvar med truppen och åka med till Minsk, det var det senaste jag hörde. Jag tror att han åker med. Han har varit så sargad, i min planering utgick jag från det, men han kände sig sliten i dag.

Efter hans gula kort mot Bulgarien stod det klart att även Ola Toivonen skulle missa söndagens match mot Vitryssland. Det innebar att Janne Anderssons trupp varit en anfallare kort – och tvingats till åtgärder.

Enligt Aftonbladet har Isaac Kiese Thelin fått instruktioner om att infinna sig för att kunna spela mot vitryssarna. Kiese Thelin fick sitt genombrott i blågult under Erik Hamrén och har sedan dess åkt in och ut ur landslagstrupperna.

Kiese Thelin köptes i går av belgiska Anderlecht från franska Bordeaux. I samma veva lånades han ut till Beveren.
