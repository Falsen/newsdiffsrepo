Sebastian Larsson om
revanschen i landslaget
Anel Avdic

Sebastian Larsson fanns inte med i Janne Anderssons första landslagstrupp för ungefär ett år sedan. Då var mittfältaren nyopererad och blev petad från truppen - för första gången på nio år.

Många trodde att mittfältaren skulle tacka för sig. Men så blev det inte riktigt. I stället har han jobbat sig tillbaka och axlar numera en viktig roll i Janne Anderssons nykomponerade landslag. I dag tillhör han en av de mer rutinerade spelarna i truppen med sin rutin.

När Sverige vann mot Vitryssland med övertygande 4-0 fick Larsson axla en central mittfältsposition. Och han gjorde det med bravur. Något som uppmärksammades av Janne Andersson efter matchen.

– Sebastian Larssons match är bland det svettigaste jag sett. Han gick på högsta fart hela tiden och fördelade bollar på planen. "Seb" sprang många meter där ute. Jätteroligt att se Sebastian, säger förbundskaptenen efter den förkrossande segern mot Vitryssland.

När Larsson får höra förbundskaptenens hyllningar ler han.

– Det är roligt att höra Jannes hyllningar. Man har olika faser i sin karriär, beroende på hur mycket erfarenhet man har och hur länge man varit med. Man får ta ansvar på olika sätt. Jag fick spela i en defensiv mittfältsroll mot Vitryssland något som jag trivs med väldigt bra, säger Larsson.

– Jag försöker hjälpa till med det jag kan med min erfarenhet. Framför allt efter förlusten mot Bulgarien, vårt självförtroende var lite naggat i kanten. Det syntes på vår start också, som var lite ängslig. Som helhet gör vi det bra, framför allt mentalt. Smällen i torsdags var tung.

Hur mycket ansvar har du tagit utanför planen?

– Jag har varit med länge och har en del landskamper under bältet. Man ändras. Jag är en helt annan spelare i dag än när jag kom in i landslaget. Jag trivs med det. Nu har man en annan plats i hierarkin, om man säger så, förklarar mittfältsveteranen.

På frågan om han kunde se sig i landslaget för ett år sedan, när han låg hemma och var nyopererad, svarade han:

– Jag hade aldrig några funderingar att tacka för mig. Det var första gången på nio år som jag var utanför en landslagssamling. Det var jobbigt, måste jag säga. Då insåg man också, att jag personligen inte var redo, mitt sug fanns där. Sedan är det andra som bestämmer om man får vara med.
