VM-kvalet spelas om
efter domarskandal
Albin Julin

Det var den 12 november förra året som Sydafrika tog emot Senegal för ett VM-kvalmöte på Peter Mokaba-stadion i Polokwane.

Sydafrika vann matchen med 2-1, efter mål av Thulani Hlatshwayo och Thulani Serero.

Men nu står det klart att matchen kommer att spelas om – efter ett beslut från den internationella idrottsdomstolen CAS.

De har nämligen valt att stänga av domaren Joseph Lamptey – mannen som dömde VM-kvalmatchen i Sydafrika i november förra året, på livstid för matchfixning. Och enligt Fifa försökte Lamptey påverka resultatet i just den matchen.

Enligt BBC blåste Lamptey straff till Sydafrika för hands av Kalidou Koulibaly – men reprisbilder ska visa hur bollen träffar hans knä.

Sydafrika gjorde mål på straffen, och kunde vinna matchen. Det är deras enda trepoängare så här långt i VM-kvalet.

Lamptey, som även dömde matcher i OS i Rio förra sommaren, stängdes av redan i mars förra året men beslutet har överklagats, och det är nu officiellt att domaren stängs av från domaryrket på livstid.

Returen mellan Senegal och Sydafrika är planerad att spelas den 6 november, och troligtvis kommer den ogiltigförklarade matchen att spelas om relativt nära inpå det kvalmötet.

Det kommande omspelet kan bli avgörande för vilka som går vidare från grupp D i det afrikanska kvalet. Senegal ligger bara en poäng bakom ledarna Burkina Faso och Cap Verde.
