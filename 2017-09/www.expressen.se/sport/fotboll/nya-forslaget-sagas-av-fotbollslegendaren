Nya förslaget sågas
av fotbollslegendaren
Julia Navrén

På torsdagen publicerades en debattartikel av sjukgymnasten Debkumar Sarkar på DN Debatt. Han hade ett kontroversiellt förslag – använd huvudskydd i fotboll och sluta nicka på ungdomsmatcher.

"Vi måste se till att skydda våra barn mot allvarliga skador, samt även skydda de vuxna spelarna från hjärnskaderelaterade men som kan uppstå tidigt i karriären. Jag menar inte att barn och vuxna ska sluta spela boll. Men en bra början vore att man skyddade huvudet", skriver han i Dagens Nyheter.

Förslaget får ett tydligt nej av fotbollslegendaren Ralf Edström.

– Nickar man rätt så är det inga problem alls. Ska alla springa omkring med mössor? Det är konstigt, jag fattar inte. Jag tycker det är bullshit, säger Ralf Edström.

Att ungdomar ska undvika att nicka då?

– Det är skrattretande. Det är ju en del av fotbollen. Det är ju naturligt att nicka boll också. Man får inte ta bort den delen av fotbollen, att man inte får nicka, det är löjligt, säger Edström.

Yelverton Tegnér, läkare och professor i idrottsmedicin, är i det här fallet närmare Edströms linje än Sarkars.

– Finns det rapporter om att nickträning kan ge kognitiva skador ska man ju vara väldigt försiktig, men i dagsläget är det alldeles för lite underlag för att kunna gå ut med en generell rekommendation. Man ska inte skrämma upp folk i onödan, säger Yelverton Tegnér.
