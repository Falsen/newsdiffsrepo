Argentina och Chile
riskerar att missa VM
TT-AFP-REUTERS

Regerande Copa America-mästaren Chile fick stryk av redan avhängda Bolivia med 0–1 och ligger på sjätte plats i den sydamerikanska VM-kvaltabellen med två matcher kvar, en poäng efter Argentina på femte plats. Femman i Sydamerika-gruppen får möta Nya Zeeland i playoff om en plats till VM i Ryssland nästa år. Argentina, som var i final i VM 2014, har samma poäng som fyran Peru, på sista direktplats till VM.

Argentina spelade 1–1 hemma mot Venezuela, en match som på förhand sades vara lätta tre poäng.

Venezuelas mål kom fyra minuter in i andra halvlek genom Jhon Murillo. Argentinas mål var ett venezuelanskt självmål.

– Vi lät ett bra tillfälle gå oss ur händerna. Det är fotboll och det kan hända. Det viktigaste nu är att vi alla kämpar för att Argentina ska gå till VM 2018, säger förbundskapten Jorge Sampaoli.

– Vi har två matcher kvar, mot Peru och Ecuador, och vi behöver vinna bägge.

Brasilien har redan säkrat sin plats i nästa års fotbolls-VM. Laget spelade oavgjort, 1–1, borta mot Colombia.

Uruguay, som vann med 2–1 borta mot Paraguay, ligger på andra plats med 27 poäng, följt av Colombia på 26.

Peru, som inte har spelat i VM sedan 1982, slog Ecuador med 2–1 och ligger därmed på fjärde plats på 24 poäng, med bättre målskillnad än Argentina på femte plats.
