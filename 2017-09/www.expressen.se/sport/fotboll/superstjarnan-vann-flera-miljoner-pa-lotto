Superstjärnan vann
flera miljoner på lotto
Sebastian Mattsson

Xavi betraktas av många fotbollssupportrar som Spanien bästa mittfältare genom tiderna. Ikonen, som upptäcktes tidigt i Barcelonas ungdomsakademi, var en nyckelspelare för både lands- och klubblag. Hans meritlista matchas av få andra spelare i fotbollshistorien: guld EM 2008, VM 2010 och EM 2012, åtta ligatitlar och fyra Champions League-troféer, för att nämna några.

Och nu kan Xavi även klassa sig som nåt slags spelgud. 37-åringen har precis vunnit över två miljoner kronor på Doha-bankens eget lotteri.

Xavi, som spelar för Al Sadd i Qatar, fick priset som delades ut till en av bankens kunder. Hans namn ska ha dragits ur en hatt under ett PR-jippo i köpcentrat Mall of Qatar. Xavi har själv poserat med en jättecheck på Doha-bankens hemsida.

– Det var en oväntad men välkommen överraskning, säger Xavi enligt ESPN.

– Jag hade öppnat mitt konto i Doha-banken i december, eftersom jag hörde att de uppmuntrar sina kunder att spara pengar och ta chansen att bli miljonärer, och för att ha chansen att vinna i deras lotteri.

Xavi är dock inte i något stort behov av extrapengar. Han tjänar ungefär 100 miljoner kronor om året i Al Sadd.
