Här friar OS-stjärnan –
på planen: "Chockad"
Julia Navrén

Det var en lyckad kväll för Skellefteå FF:s Jacob Stephenson. Först en derbyvinst mot Morön, men händelserna var inte slut där. Efter matchen klev Stephensons flickvän, taekwondostjärnan Elin Johansson, och gick ner på knä och friade till pojkvännen.

– Jag har inte kunnat sova på en vecka ungefär, och jag sover i vanliga fall väldigt bra. Men det är jättekul att han inte har fattat någonting, jag brukar vara jättedålig på att hålla överraskningar hemliga, säger Johansson till Norran.

Stephenson själv anade ingenting.

– Jag är chockad men jätteglad, det är självklart att jag vill leva resten av mitt liv med Elin och de har de varit sen första gången jag träffade henne, säger han till Norran.

Elin Johansson är en av Sveriges främsta utövare av taekwondo med flera SM-guld på meritlistan.

Därtill har Elin Johansson två EM-brons i 59 och 67-kilosklassen samt ett brons från europeiska spelen i Baku för två somrar sedan.

I fjol representerade Elin Johansson Sverige vid de olympiska spelen i Rio de Janeiro, där hon dock blev utslagen redan i första omgången mot uzbekiskan Nigora Tursunkulova.

– Det gör ont i kroppen. Jag har jobbat så hårt. Det suger. Sex minuter, sedan är det över, något man jobbat för så länge. Det är klart att det är jobbigt, sa en bedrövad Johansson efter matchen.
