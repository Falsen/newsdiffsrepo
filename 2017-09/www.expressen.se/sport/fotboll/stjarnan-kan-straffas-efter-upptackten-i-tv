Stjärnan kan straffas
efter upptäckten i tv
Mattias Tengblad

Marcus Rashfords slarv låg bakom det slovakiska ledningsmålet på Wembley.

Men han skulle få sin revansch.

Och England skulle få sin seger.

Tottenhams Eric Dier satte kvitteringen ett par minuter innan pausvilan och med halvtimmen kvar att spela klev Marcus Rashford fram och skickade in matchavgörande 2-1 för England.

Manchester United-talangen fick bollen strax utanför straffområdet, avancerade och pricksköt in 2-1. Otagbart i Martin Dubravkas högra hörn.

I och med segern har England ena benet i nästa sommars VM-slutspel då de leder kvalgruppen fem poäng före just Slovakien med två omgångar kvar att spela.

– England är i princip klar gruppsegrare nu, säger kommentatorn Niklas Jarelind i Eurosport.

Under matchen fångade tv-kamerorna när Englands mittfältsstjärna Dele Alli slängde upp ena långfingret i frustration, något som Spurs-stjärnan kan komma att straffas för i efterhand.

– Jag har inte vetat om det förrän nu. Jag har inte sett situationen, men vi kommer självklart att titta på det under de närmsta dagarna, säger förbundskaptenen Gareth Southgate till BBC.
