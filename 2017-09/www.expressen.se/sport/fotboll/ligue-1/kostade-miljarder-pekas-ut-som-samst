Kostade miljarder –
pekas ut som sämst
Ludvig Holmberg

En smått galen silly season-sommar är över och transferfönsret har stängt igen.

Nu har fotbollsobservatoriet CIES granskat alla värvningar, med hjälp av sin unika algoritm, för att ta reda på vilka klubbar som gjorde kap och vilka som betalade för mycket för sina nya spelare.

Den mest prisvärda värvningen gjorde Liverpool. Mohammed Salah hämtades in för 475 miljoner kronor, trots att han enligt CIES borde ha kostat 650 miljoner.

Tvåa på den listan är Sevillas köp av Nolito från Manchester City, för 95 miljoner kronor. Hans värde uppges vara 260 miljoner.

Trea? Antonio Rudiger till Chelsea för 370 miljoner, som borde ha kostat 515 miljoner.

När det kommer till överpriser är det en värvning som sticker ut.

Enligt CIES borde Kylian Mbappé ha kostat 890 miljoner kronor, men PSG betalade 1,7 miljarder kronor.

– För mig spelar ingen roll om jag kostade en euro eller 180 miljoner euro, säger Mbappé i samband med sin presentation på Parc des Princes.

– Det var inte jag som betalade, pengarna går inte heller till mig.

Han fortsätter:

– För mig är det bara en stor ära att få representera en av världens största klubbar.

Mbappé får dock en rejäl slant för flytten. Supertalangen, som tjänade 650 000 kronor i månaden i Monaco, har en ny lön på svindlande 5,7 miljoner kronor i månaden i PSG.

Enligt klubbens president Nasser Al-Khelaifi handlade flytten dock väldigt lite om pengar.

– Vi träffade hans familj tre gånger och inte en enda gång pratade vi om pengar. Han är inte intresserad av pengar, säger Al-Khelaifi.

Vilka andra värvningar som var för dyra enligt CIES?

Ousmane Dembelé uppges bara vara värd 910 miljoner kronor, men Barcelona betalade 1,3 miljarder till Dortmund.

Manchester Citys värvning av Benjamin Mendy från Dortmund är trea på den listan. Han kostade 545 miljoner, men siffran borde egentligen ha legat på 270 miljoner.

CIES menar att klubbarna i snitt betala 30 procent för mycket för spelarna.

”Det är den största skillnaden mellan värde och kostnad som vi uppmätt sen vi började använda algoritmen. Det här visar hur fort inflationen stiger inom transfermarknaden”, skriver CIES i ett pressmeddelande.
