Tränaren rasande
efter PSG:s kross
Petter Landén

PSG sparade inte på något krut.

I offensiven ställde de upp med tvåmiljardsmannen Neymar, Edinson Cavani, Julian Draxler och sin nya miljardman - Kylian Mbappé.

18-årigen fick förtroendet från start efter sin övergång från Monaco. Men Mbappé hade - precis som resten av PSG, svårt att springa i från Metz så som alla förväntade sig att de skulle göra.

I alla fall i 56 minuter.

För då, vid ställningen 1-1, kastade sig Metz vänsterback Benoit Assou-Ekotto in i tackling på Mbappé och tog både boll och spelare. Mbappé vred sig i plågor i gräset och domaren visade Assou-Ekotto det röda kortet.

Om Metztränaren Philippe Hinschberger tyckte att domaren gjorde rätt?

Knappast.

– Det var ett tveksamt beslut, och PSG behöver inte få sånt med sig. Jag tycker inte att det röda kortet var rätt. Just nu så känner vi att han (domaren) har förstört hela vår vecka, säger han enligt Maxifoot.

Innan utvisningen var Metz bra med i matchen och hade haft det hetaste läget att göra 2-1. Men med en man mindre kunde de inte stå emot.

Blott tre minuter efter utvisningen dunkade Mbappé in sitt debutmål och PSG vann till slut med hela 5-1.
