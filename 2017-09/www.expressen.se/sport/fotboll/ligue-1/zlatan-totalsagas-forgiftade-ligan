Zlatan totalsågas:
"Förgiftade ligan"
Petter Östman

Under sina fyra säsonger i Frankrike dominerade Paris Saint-Germain fransk fotboll.

Lagets största stjärna var Zlatan Ibrahimovic, som trots framgångarna på planen förblev en kontroversiell figur i Frankrike.

Bland annat rörde Zlatan upp känslorna rejält efter att i mars 2015 kallat Frankrike för "ett skitland" och stängts av i fyra matcher.

En som inte uppskattade Zlatans utbrott var Julien Palmieri, 30, som då spelade i Bastia.

Och mittfältaren har fortfarande inte släppt det. I en intervju med SFR går 30-åringen hårt åt Zlatan.

– Jag har aldrig sett någon bete sig så som Ibra gjorde. Jag tyckte inte om det. Han var den mest pretentiösa spelaren, och det störde mig, säger Palmieri.

Han fortsätter:

– Han förgiftade ligan, landet och den franska fotbollen. Och alla hyllade honom, samtidigt som alla lovordade honom. Han var verkligen häftig, den killen.

Julien Palmieri representerade Bastia 2012-2016, samma år som Zlatan spelade för Paris Saint-Germain. Den 10:e janari 2015 gjorde Palmieri två mål när Bastia vände ett 2-0 underläge till seger med 4-2 mot just Zlatans PSG.

– Till slut måste du visa lite respekt för de som står framför dig. Han var den bäste spelaren i Ligue 1, men han var avskyvärd, säger han om den svenske anfallaren.

För ett år sedan skrev Palmieri på för Lille, där blev det sex matcher och ett mål. Inför säsongen 2017-2018 lämnade Palmieri Lille och är i dag klubblös.
