PSG utreds efter
miljardaffärerna
Carl-Fredrik Eriksson

Ett aktivt transferfönster avslutades i går med köpet av den franska supertalangen Kylian Mbappé från AS Monaco.

18-åringen går enligt uppgifter till PSG på lån med ett köpkrav för cirka 1,6 miljarder kronor nästa sommar. Mbappé blir därmed den näst dyraste spelaren genom tiderna – bakom PSG:s andra sommarköp: Neymar.

Brassen gick för cirka 2,2 miljarder kronor när han lämnade Barcelona tidigare i sommar.

Nu meddelar det europeiska fotbollsförbundet, Uefa, att de ska utreda PSG efter sommarens transferaktivitet. Syftet är att se ifall klubben brutit mot Financial Fair Play-reglerna.

"Utredningen kommer att fokusera på klubbens krav på att gå jämt upp vid bokslutet, särskilt mot bakgrund av den senaste transferaktiviteten", skriver Uefa på sin hemsida.

Under de kommande månaderna kommer utredarna att träffas för att diskutera och gå igenom dokumenten gällande sommarens transferaffärer.

Inför säsongen 2013/2014 trädde Uefas Financial Fair play-regler i kraft.

Internationella fotbollsförbundet Fifas Financial Fair Play tillkom för att förhindra att privata miljardärer skulle gå in i en klubb och värva spelare med pengar ur egen ficka.

Regeln säger att en klubb bara får köpa spelare för pengar som företaget har, inte använda ägarens privata tillgångar.

Vid brott mot de ekonomiska fair play-reglerna kan en rad olika straff komma att delas ut enligt följande skala:

• Tillsägelse.

• Böter.

• Poängavdrag vid cupspel.

• Indragna inkomster från cupspel.

• Förbud mot att registrera nya spelare för cupspel.

• Begränsning av antal spelare som kan registreras för cupspel.

• Diskvalificering från pågående och/eller kommande cupspel, exempelvis CL.
