Förre landslagssvensken
får tränarjobb i storklubb
Mattias Tengblad

Mikael Antonsson återvände till FC Köpenhamn efter en sejour i italienska Bologna 2014.

Mittbackens kontrakt med den danska storklubben går uyt 2018, men 36-åringen har fått snålt med speltid den senaste tiden. Och han finns inte med i Ståle Solbakkens trupp till Europa Leagues gruppspel.

Nu står det klart att han följer med under Europa-äventyret ändå.

Som tränare.

Under tisdagen meddelade FC Köpenhamn på sin hemsida att man brutit samarbetet med den assisterande tränaren Brian Priske och att Mikael Antonsson, tillsammans med Johan Lange, blir ny assisterande tränare till Solbakken.

Det framgår inte av FCK:s pressmeddelande om Mikael Antonsson avslutat sin spelarkarriär. Totalt har Antonssson gjort åtta säsonger i den danska huvudstadsklubben, vunnit fem ligatitlar och dessutom noterats för 28 landskamper, den senaste 2015.
