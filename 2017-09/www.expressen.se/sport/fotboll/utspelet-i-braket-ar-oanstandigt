Utspelet i bråket:
"Är oanständigt"
Sebastian Mattsson

Tidigare i veckan stod det klart att förhandlingarna mellan Discovery och Comhem/Boxer har strandat. Parterna har inte lyckats enas om ett nytt distributionsavtal – vilket enligt Comhems presschef Fredrik Hallstan berodde på att Discovery vill ha mer pengar.

– De vill ha mer betalt för innehåll och vi tycker inte att det är rimligt. Något som är viktigt att poängtera är att om tv-rutan blir svar så är det den femte gången som Discovery släcker ner sina kanaler för svenska tv-operatörer. Så det är ett sätt att pressa oss operatörer att gå med på deras villkor, sa Hallstan till SportExpressen.

Nu har Discovery Networks skickat ett nytt pressmeddelande, där med lägger ytterligare press på motparten. Om parterna inte når en överenskommelse riskerar 4,5 miljoner tittare att bli utan kanaler som Kanal 5 och Eurosport. Det skulle också innebära att samma tittarskara kan missa Sveriges VM-kvalmatch mot Vitryssland den 3 september.

- Just nu lägger ComHem/Boxer stor energi på att leka kurragömma med sina kunder – nära hälften av Sveriges befolkning. Och signalerna vi får är att de egentligen inte vill förhandla med oss, så det ser sorgligt nog ut som att inget nytt avtal är i sikte, säger Henriette Zeuchner, VD för Discovery Networks Sweden.

- Allt ComHem/Boxer har sysslat med de senaste två månaderna är att taktiskt fördröja saker och att i media låtsas vara intresserade av stora sportsändningar och underhållningsprogram. Men i de faktiska förhandlingarna sätter de inte samma värde på det innehållet.

- I måndags skickade vi ett nytt erbjudande till ComHem/Boxer. Och nu, bara timmar innan avtalet löper ut, är allt de kommer tillbaka till oss med i princip bara en önskan om ännu en ny förlängning av förhandlingsperioden. Och de kräver bestämt att betala oss mycket mindre än de gör i dag.

Zeuchner hävdar att ökningen som Discovery begärt "motsvarar priset på en kopp kaffe per hushåll och år".

- ComHem/Boxer kontrollerar i dag över 50 procent av den svenska TV-marknaden. Just nu använder de sin fulla kraft på marknaden - och sin grindvaktsroll mellan våra program och TV-tittarna - för att diktera villkoren för ett avtal. Det är direkt oanständigt.
