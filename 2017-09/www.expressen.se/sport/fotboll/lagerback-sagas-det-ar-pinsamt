Lagerbäck sågas:
"Det är pinsamt"
Sebastian Mattsson

Lars Lagerbäcks ifrågasatta norska landslag blev fullständigt krossat av tyskarna i den första halvleken under måndagskvällen. 4-0 stod det i halvtid – och värre skulle det bli.

Slutresultatet 0-6 innebar nationens största förlust på 45 år.

– Det är länge sen jag kände mig så liten. Vi är alla överens om att det här är pinsamt. Det är bara att lägga sig platt och be alla som följer oss om ursäkt, säger målvakten Rune Almenning Jarstein till Dagbladet.

Och i Norge blir både Lagerbäck och hans mannar sågade med besked.

"Tyskland är ett fantastiskt bra fotbollslag, men det här är ju pinsamt även för Lagerbäck? Detta är ju nästan värre än nånsin", skriver norske Eurosport-reportern Veegard Vagbö på Twitter.

"Kanske att Lagerbäck har fått spelarna att komma till frukosten i tid, men för att få dem att dyka upp på matchen har han en bit kvar att gå."

– Norge ser ut som San Marino, säger VG:s expert Morten Langli.

– De försökte inte ens komma först i duellerna. Jag har nästan aldrig sett ett så dåligt lag, säger tyske fotbollslegendaren Jens Lehmann i tv-kanalen RTL.

Och Lagerbäck var märkbart skakad efter bottennappet.

– Det är klart att det gör ont att förlora med sex mål, säger Lagerbäck till NRK.

– Jag kan inte komma på att jag någon gång har förlorat med fler än tre mål.

– Vi har inte kraften som handlar om fysik, förflyttning och snabba åtgärder. Då har man inte en chans mot ett så bra lag.

Vill du ha fler sportnyheter direkt i ditt dagliga flöde, sportälskare?

Följ SportExpressen på Facebook och Twitter – för en ännu större tillgång till de senaste och viktigaste nyheterna från sportvärlden.
