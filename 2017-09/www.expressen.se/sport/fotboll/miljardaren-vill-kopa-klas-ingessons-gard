Han vill köpa Ingessons
gård – för 101 miljoner
Sebastian Mattsson

När Klas Ingesson, 46 år gammal, avled den 29 oktober 2014 efter att ha insjuknat i cancer drabbades fotbollsvärlden av sorg. Han lämnade efter sig änkan Veronica och sönerna Martin och David – och en skogsfastighet vid namn Bjärkefall.

Fastigheten, som ligger i Kinda och Ydre kommun, har uppmätts till hela 900 hektar. Finansmannen Gustaf Douglas har gått med på att betala 101 miljoner kronor för egendomen och har kommit så långt som ett påskrivet kontrakt. Douglas har enligt affärstidningen Forbes en förmögenhet på 3,9 miljarder dollar, alltså ungefär 31 miljarder kronor.

Men enligt tidningen ATL kan superaffären komma att stoppas, vilket först rapporterades i Kinda-Posten. Hans Måhagen, ordföranden för kommunstyrelsen i Kinda, vill att marken vigs åt lokala intressenter.

– Jag bor själv långt ut på landet och vet hur det blir när en gård säljs och ägaren inte bor där. Hyresgästerna kommer och går och markerna växer igen, säger Måhagen.



LÄS OCKSÅ: 94-hjältarna blåsta på pengar – när Ingesson hedrades.

Tidningen Dagens Industri har försökt nå Douglas, som köpte 1000 hektar intill Bjärkefall så sent som i fjol, för en kommentar, men utan att lyckas. Hans samarbetspartner Eric Carpholm menar dock att Douglas kommer att förvalta marken väl.

– De som är bekanta med hans andra fastigheter vet att Gustaf Douglas är en långsiktig ägare och ingen behöver vara rädd för att få honom till granne, säger han till ATL.

Nu inväntar både Douglas och kommunen länsstyrelsens beslut om förvärvstillståndet. Ingesson använde själv gården för att driva konferenscentrumet Bjärkefalls gård.

– 1996 kom tillfället att få drömmen uppfylld. 2001 slutade jag spela fotboll och kunde börja planera för gårdens framtid. Tillsammans med granngården, som även den heter Bjärkefall, har vi nu ca 850 hektar att förfoga över, sa Ingesson till sajten Heja Olika 2009.

Tomten på Bjärkefalls gård rymmer bland annat två sjöar och en forell- och kräftdamm.



LÄS OCKSÅ: Tomas Brolin: "Det gör fortfarande ont"
