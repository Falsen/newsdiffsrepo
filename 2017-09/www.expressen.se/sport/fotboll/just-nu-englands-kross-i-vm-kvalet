England sågas
– trots krossen
Carl-Fredrik Eriksson

England gjorde – till slut – vad de skulle i den "lätta" bortamatchen mot Malta.

Men det dröjde.

Efter en mållös första halvlek spräckte Harry Kane nollan åtta minuter in i andra halvlek. Och därefter släppte det för Gareth Southgates mannar.

Ryan Bertrand gjorde 2-0 innan Danny Welbeck utökade till 3-0. Innan matchen var slut kunde Harry Kane göra sitt andra mål för matchen och fullborda 4-0-segern.

Segern innebär att England närmar sig VM i Ryssland. Landslaget leder just nu kvalgruppen – två poäng före Slovakien som hemmabsegrade Slovenien.

England ställs mot just Slovakien i nästa kvalmatch som spelas på Wembley i London på måndag.

I samma grupp vann Skottland borta mot Litauen med klara 3-0 efter mål av Stuart Armstrong, Andrew Robertson och James McArthur.

Efter en mållös första halvlek var många supportrar rejält irriterade över insatsen. På plats sjöng fansen om hur dåligt landslaget spelade.

Och även brittiska fotbollsskribenter var kritiska.

"Vill verkligen att Southgate ska lyckas, men insatserna hittills har varit riktigt lama", skriver The Times-journalisten Oliver Kay Smith.
