Ilskan efter Mbappé-
affären: "Det stinker"
Petter Östman

Kylian Mbappé har jagats av flera av Europas största klubbar under sommaren.

På torsdagskvällen blev till slut den omtalade 18-åringen klar för Paris Saint-Germain - på lån.

PSG lånar Mbappé till och med januari 2018 varpå de måste köpa honom, allt enligt ett avtal mellan Monaco och PSG.

När PSG betalar Monaco nästa sommar blir Mbappé tidernas näst dyraste spelare.

Genom att lägga upp affären med ett inledande lån undviker PSG Uefas Financial Fair Play-regelverk då man redan spenderat 2,2 miljarder på Neymar i sommar.

Och PSG:s drag för att slippa bestraffning för sina miljardvärvningar rör upp känslorna runtom i Europa.

"Grattis till PSG som gör en stor värvning, de hittar lösningar där andra misslyckas. Låt oss vara ärliga: PSG kommer att vinna ligan", twittrar Lyons president Jean-Michel Aulas syrligt.

Enligt Sky Sports Bryan Swanson kan PSG komma att utredas av Uefa efter affären:

"Uefa kommer att titta väldigt noga på det", skriver han på Twitter.

Spelbolaget Paddy Powder fyller i: "Kylian Mbappé är klar för PSG. Den ansvarige för FFP har haft sin "inte på kontoret"-skylt uppsatt på dörren i två år, så ingen vet om man bryter mot reglerna".

"Som jag förstår det är PSG helt införstådda med konsekvenserna om de inte följer FFP och Mbappé följer Neymar. Det blir ett roligt fall i rätten", skriver Tariq Panja, författare till Football's secret trade.
