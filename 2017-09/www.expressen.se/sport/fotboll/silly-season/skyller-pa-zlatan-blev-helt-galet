Skyller på Zlatan:
"Blev helt galet"
Sebastian Mattsson

Klubbar och spelare har försökt överträffa varandra under sommaren med olika spektakulära sätt att meddela övergångar och köp. Aston Villa använde en fejkad WhatsApp-konversation mellan ägaren Tony Xia och tränaren Steve Bruce för att berätta att John Terry var på ingång. Och Sevilla filmade en fejkad kidnappning för att bekräfta att Jesus Navas skrivit på.

Charlie Adam valde en mer minimalistisk approach. När han skulle berätta för världen att han hade skrivit på ett nytt kontrakt med Stoke skrev han en notering i appen Anteckningar, tog en skärmdump och la ut bilden på Twitter.

Adams originella val av kommunikationsmedel gick inte hans Twitter-följare förbi. Väldigt många hade väldigt roligt åt mittfältaren, och svarade med egna skärmdumpar från sina anteckningar.

Nu har Adam avslöjat att det var en viss svensks mer flärdfulla sätt som fick honom att välja något mer sparsmakat.

– Zlatan gjorde ju en hel video när han kom tillbaka till Manchester United, så jag tänkte att jag bara skulle skriva en liten notering. Det blev helt galet och alla började kopiera mig, mer än så var det egentligen inte, säger Adam till TalkSport.
