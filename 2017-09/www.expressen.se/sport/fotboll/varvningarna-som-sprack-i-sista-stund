Värvningarna som
sprack i sista stund
Anders Borgström

Danny Drinkwater presenterades av Chelsea vid 02.30 i natt. Dessförinnan blev Kylian Mbappé, Alex Oxlade-Chamberlain och Serge Aurier några av de stora värvningarna under deadline day.

Men det fanns också flera spelare som nekades sina drömflyttar av många olika - och märkliga - anledningar.

Virgil van Dijk, Southampton

Arsenal och Liverpool hade mittbacken högt upp på önskelistan hela sommaren. van Dijk själv ville flytta och försökte både med transferbegäran och agentbyten. Inget funkade. Southamptons besked var lika klart varje gång - så även på deadline day: Vi säljer honom inte.

Kristoffer Nordfeldt, Swansea

Satt på bänken när Sverige föll tungt i VM-kvalet. Samtidigt försökte Heerenveen värva tillbaka svensken, som lämnade klubben för Swansea 2015. Men trots att den förre BP-målvakten knappt spelat en match för PL-klubben ska han, enligt Sky Sports, själv ha nobbat en utlåning.

Alexis Sanchez, Arsenal

Manchester City kom till slut med rätt bud: 620 miljoner. Arsenal jagade en ersättare innan det slutgiltiga okej:et och hittade Thomas Lemar. Men det skedde för sent och Arsenal ställde in Alexis Sanchez övergång i sista stund, trots att han redan ska ha läkarundersökts.

Thomas Lemar, Monaco

Arsenal bjöd närmare en miljard och Monaco sa ja. Fransmannen själv valde dock att nobba Arsenal, då han hellre ville till Liverpool där han skulle få spela Champions League. Liverpool la in ett bud på 850 miljoner, men Monaco sa nej. Sista timmarna före deadline briljerade sedan mittfältaren på planen i VM-kvalet.

William Vainqueur, Roma

Hoppades på en utlåning till Marseille igen och allt såg ut att vara klart rätt tidigt på dagen. Men Marseille la i stället allt krut på att göra klart med Kostas Mitroglou. Vainqueur blev kvar, bortglömd - och rejält förbannad. “Efter att du har väntat ska du vänta ännu mer. Snack, snack, snack”, skrev han på Twitter i natt.

Riyad Mahrez, Leicester

Algeriska förbundet meddelade tidigt på morgonen att Mahrez hade lämnat landslagssamlingen för att “slutföra en övergång”. Han skymtades överallt i Europa - Barcelona, Paris och London. Leicester och Chelsea uppgavs vara överens. Men Riyad Mahrez deadline day slutade bara som ett märkligt mysterium.

Oumar Niasse, Everton

Everton och Crystal Palace kom överens om en övergångssumma på drygt 100 miljoner redan vid lunchtid. När klockan passerade midnatt bad Palace om extratid för att få allt klart. Men vid 02.30 i natt kom beskedet: Niasse blir kvar efter att de inte kommit överens om agentarvodet.

Pierre-Emerick Aubameyang, Borussia Dortmund

Milan och målsprutan har flörtat med varandra hela sommaren. Så när Milan kallade till presskonferens klockan 23.00 i går kväll trodde många Milan-fans att anfallaren var klar för en återkomst. I stället fick de en trött presskonferens - med i alla fall besked om “Auba”: “Han ville komma, men Dortmund ville inte sälja."

Diafra Sakho, West Ham

Stack till Rennes för läkarundersökning och kontraktssamtal - utan West Hams vetskap. Kom tillbaka för ett möte med West Ham, men tvingades först till galoppbanan där hans agent Mark McKays häst vann. Sakho själv satt i bilen i garaget och väntade under loppet. När West Ham-mötet väl blev av stoppade Londonklubben en försäljning.

Alexandre Song, Rubin Kazan

Birmingham ville plocka in, men vid läkarundersökningen insåg klubben att mittfältaren inte var i särskilt bra skick. Tränaren Harry Redknapp försökte då i stället få till ett lån, men lyckades inte övertyga klubbledningen och övergången rann ut i sanden. Men Redknapp kan trösta sig med en hel del andra värvningar...

Ross Barkley, Everton

Chelsea lyckades till slut få Everton att tacka ja till en övergång - för dryga 350 miljoner. När det var dags för läkarundersökning på Cobham ångrade sig plötsligt engelsmannen. “En stor överraskning, men Ross vill fundera över sin framtid fram till januarifönstret”, meddelade sedan Everton.

Waris Majeed, Lorient

Den förre allsvenske skyttekungen var het på marknaden. Men varken Burnley, West Ham eller Nantes lyckades under deadline day. West Ham hörde av sig i onsdags, men kände oro för att 25-åringen skulle nekas arbetstillstånd i England. Burnley kom i med ett sent bud på 100 miljoner, men Lorient var inte nöjda med detaljerna i dealen.
