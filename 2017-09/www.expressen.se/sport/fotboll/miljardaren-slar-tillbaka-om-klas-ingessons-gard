Miljardären slår tillbaka
om Klas Ingessons gård
Petter Landén

Under onsdagen kom tidningen ATL med uppgifter om att miljardären och finansmannen Gustaf Douglas visat intresse för att köpa skogsfastigheten Bjärkefall som Klas Ingesson lämnade efter sig när han gick bort.

Fastigheten, som ligger i Kinda och Ydre kommun, har uppmätts till 900 hektar och ATL uppger att Douglas gått med på att betala 101 miljoner kronor för egendomen och till och med skrivit på ett kontrakt.

Samtidigt uppger Kinda-Posten att affären kan stoppas då Hans Måhagen, ordföranden för kommunstyrelsen i Kinda, vill att marken vigs åt lokala intressenter.

– Jag bor själv långt ut på landet och vet hur det blir när en gård säljs och ägaren inte bor där. Hyresgästerna kommer och går och markerna växer igen, säger Måhagen.

Enligt Douglas själv stämmer det inte att kommunen vill stoppa affären.

– Nej då, det är inte så, säger han.

Men Douglas, som enligt affärstidningen Forbes en förmögenhet på drygt 31 miljarder kronor, vill inte förklara hur det ligger till.

– Nej, det har jag ingen anledning att göra. Vi har ett intresse för det här (skogsfastigheten), det kan jag säga. Men det är väl ungefär så som jag tänker uttrycka mig.

Douglas vill inte heller kommentera den påstådda summan för egendomen.

– Det finns absolut ingen anledning till att jag går in i såna diskussioner. Speciellt eftersom vi inte har gjort affären.

Gällande Hans Måhagens uttalande är Douglas också väldigt fåordig.

– Det finns ganska många som har ganska många åsikter, men jag tänker inte gå in närmare på det.

Fotbollsikonen Klas Ingesson avled i sviterna av cancer den 29 oktober 2014, blott 46 år gammal. Han lämnade efter sig änkan Veronica och sönerna Martin och David.
