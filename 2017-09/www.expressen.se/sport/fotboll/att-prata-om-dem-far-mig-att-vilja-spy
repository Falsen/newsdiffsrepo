"Att prata om dem
får mig att vilja spy"
Julia Navrén

Ska man räkna upp några av de största fotbollsnationerna brukar Bulgarien inte finnas med på listan. Ändå har de lyckats producera en av världens genom tiderna främsta fotbollsspelare, med ett spel nästan lika stort som hans ego. En levande legend, en impulsiv anfallare, som inte räds att säga det han tycker. Vi pratar så klart om Hristo Stoitjkov.

Han föddes i staden Plovdiv, som med sina 366 000 invånare är Bulgariens näst största stad. Hans första storklubb var huvudstadslaget CSKA Sofia, men det var nära att karriären tog slut nästan innan den hann börja. Efter bara ett år i CSKA var han inblandad i en match som var så stökig att flera spelare blev dömda till livstids avstängning, så även Stoitjkov. Det ändrades i efterhand till ett års avstängning och Stoitjkovs karriär kunde fortgå.



LÄS OCKSÅ: Matchguide inför Bulgarien-Sverige.

1989 var han med och tog laget till semifinal i Uefacupen, där de mötte FC Barcelona. CSKA förlorade, men det var en ypperlig chans för Stoitjkov att visa Barcelonas tränare Johan Cruyff vad han kunde åstadkomma på plan. Den hetlevrade bulgaren gjorde tre mål på de båda matcherna och Cruyffs intresse var väckt.

Året efter köptes han till Barcelona för 28 miljoner kronor, ett belopp som inte hade någon motsvarighet tidigare i historien när det gäller östeuropeiska spelare. Det började skakigt och även denna gång var det hans temperament som satte käppar i hjulet. Redan första matchen blev han avstängd i sex månader (det ändrades sedan till två) för att ha stampat på en domares fot.

De följande åren tog den laguppställning som blev känd som Barcelonas “dream-team” ligatiteln inte mindre än fyra år på raken, mellan år 1991-1994. Tillsammans med Romário bildade han en duo som forcerade motståndets försvar gång efter annan, inget såg ut att kunna stoppa de två.

Stoitjkovs passion för spelet, både på och utanför plan, har gjort honom populär bland Barcelonafansen, som hyllar honom för hans hängivenhet. Han har aldrig varit rädd för att uttrycka sina åsikter, och sällan är det komplimanger han har att ge. Barcelonas ärkerival Real Madrid har till Barca-fansen förtjusning fått ta emot en hel del förolämpningar genom åren.

“Jag kommer alltid hata Madrid. Det är bara nåt med dem som stör mig. Hellre ser jag att marken öppnades och svalde mig hel än att acceptera ett jobb hos dem. Jag gillar inte att prata om dem för det får mig att vilja spy” har Stoitjkov sagt om rivalerna.

Höjdpunkten på Stoitjkovs karriär var helt klart året 1994. Vi svenskar har en speciell relation till just det här årets VM, men vi var inte det enda landet som gjorde succé. Innan mästerskapet hade Bulgarien aldrig vunnit en match i ett VM-slutspel. Med Hristo Stoitjkov i spetsen skulle det bli ändring på det. Till att börja med hade Bulgarien sensationellt slagit ut fotbollsstormakten Frankrike redan i kvalet. I gruppspelet slog de ut Argentina, i kvartsfinalen Tyskland. Stoitjkov var målskytt i båda matcherna. Mot Italien i semin tog det stopp, sen var det dags för bronsmatch mot Sverige, och vi vet ju alla hur det gick. Bulgarien krossades med fyra mål mot noll, men sett till förutsättningarna var ändå VM -94 en stor succé för Bulgariens landslag. Totalt gjorde Stoitjkov sex mål under mästerskapet vilket placerade honom främst i skytteligan.

En av de som mötte Stoitjkovs Bulgarien i bronsmatchen var Kennet Andersson. Han minns att spelarna var tvungna att ha lite extra koll på bulgaren.

– Han hade ett sätt som var lätt för motståndarna att kritisera. Slängde sig, tummade lite på reglerna, försökte få någon frispark här och där, det var något man visste när man skulle möta honom, säger Kennet Andersson.

Årets framgångar tog inte slut vid VM. Tillsammans med FC Barcelona tog han den fjärde ligatiteln på raken och han blev som förste och fortfarande ende bulgar tilldelad det prestigefyllda priset Ballon d’Or.

– Han var en fruktansvärt duktig fotbollsspelare. Det är ju oftast någonting som man glömmer när man pratar om Hristo Stoitjkov, men det är bara att kolla vad han har gjort i karriären, så det är ju fantastiskt, säger Kennet Andersson.

Efter ett nederlag som bronsmatchen hade man kanske kunnat tro att Stoitjkov skulle ha ett horn i sidan till Sverige. Så är däremot inte fallet. I en ny intervju med Aftonbladet inleder han direkt med en hälsning till de svenska fansen och framför sina kondoleanser för Klas Ingesson, som gick bort 2014. Han fortsätter med att berömma både Henrik Larsson, Ravelli och sin lagkamrat från Parma, Tomas Brolin.

“Jag tycker alltid det är roligt att prata med vänner från Sverige. Vi har en historia”, säger han till Aftonbladet.

Han avslutade sin proffskarriär 2003, efter några år av byten mellan olika lag. Efter det försökte han sig på en tränarkarriär hos bland annat sin gamla klubb CSKA Sofia och några år som Bulgariens förbundskapten, men fick inte de resultat som förväntats.

Bara för att karriären är över betyder det inte att kontroverserna tog slut. Efter en förlust i VM-kval mot Sverige 2005 anklagade han Uefa-presidenten Lennart Johansson för att ha påverkat matchresultatet, något som det bulgariska fotbollsförbundet fick be om ursäkt för. Stoitjkov däremot verkar inte ha släppt incidenten, i en intervju med Expressen under VM i Brasilien 2016 kallade han utan förklaring Johansson för en “big shit” och vägrade prata mer om honom.

För tillfället bor Stoitjkov med sin fru i Florida och jobbar som expertkommentator på den amerikanska tv-kanalen Univision. Något som kan tyckas ironiskt, då Stoitjkov genom åren gjort sig känd för att vägra kommunicera på engelska. På torsdag kommenterar han VM-kvalmatchen mellan Bulgarien och Sverige.
