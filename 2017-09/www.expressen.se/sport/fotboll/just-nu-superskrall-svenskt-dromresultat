Stjärnan sågas hårt
efter chockresultatet
Carl-Fredrik Eriksson

Sverige har andraplatsen i egna händer efter seger med 4-0 borta mot Vitryssland. Nu väntar två rysarmatcher i kvalgruppen när "blågult" ställs mot Luxemburg och Nederländerna.

Men chanserna till direktplats till fotbolls-VM har plötsligt blivit betydligt större.

Detta efter att Luxemburg stått för en superskräll borta mot Frankrike.

Blåbärsnationen, med cirka 580 000 invånare, spelade 0-0 mot den gigantiska fotbollsnationen i Toulouse.

– Den största sensationen för Luxemburg någonsin, säger kommentatorn Christopher Kviborg i Kanal 9.

Hemmalaget pressade Luxemburg i stort sett hela matchen men lyckades aldrig få hål på gästerna.

– Vi hade chanserna men tog inte till vara på dem och vi blev sårbara för en eller två kontringar. De hade lite tur, men vi måste göra mål. Vi hade ingen effektivitet, säger förbundskaptenen Didier Deschamps till franska TF1.

Det kunde även ha blivit seger då gästerna var ett stolpskott – med drygt en kvart kvar att spela – från att sno hem sig alla tre poängen.

Resultatet innebär att Frankrike toppar kvalgruppen men är nu bara en poäng före Sverige.

– Det är en stor besvikelse för vi hade chansen att ta ett grepp om förstaplatsen och behålla ett avstånd till våra konkurrenter. Vi är besvikna men inte nedskjutna, säger Kylian Mbappé.

Efter matchen sågas det franska lagets insats. Anfallaren Oliver Giroud får det sämsta betyget i laget, 3, av franska Maxifoot.

"Han drunknade i Luxemburgs försvar", skriver sajten.

Även L'Equipe är kritiska till Girouds insats.

"Oliver Giroud var helt osynlig. Arsenal-anfallaren har inte gjort mål på tre raka matcher och i kväll skapade han inte en enda målchans", skriver tidningen.

Nederländerna vann i kväll sin kvalmatch hemma mot Bulgarien med 3-1. Segern innebär att de är tre poäng bakom Sverige som har en sex måls bättre målskillnad.

I nästa match spelar fransmännen borta mot Bulgarien – som bekant slog Sverige med 3-2 i veckan.

Frankrike avslutar kvalspelet med hemmamatch mot Vitryssland. Skulle Frankrike tappa poäng i någon av de två återstående matcherna har Sverige förstaplatsen i egna händer. Men då krävs en seger borta mot Nederländerna den 10 oktober.

Den nästsista gruppspelsmatchen spelas den 7 oktober.
