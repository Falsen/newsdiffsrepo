Olsson: "Det känns ju åt helvete, rent sagt"
Mathias Lühr

I gruppspelet så krossade Sverige ett blekt Finland med 9-1.

Så semifinalen sågs av de flesta som en transportsträcka till ännu en returmatch mot värdnationen Ryssland i Uljanovsk.

Men efter en mycket svag första svensk halvlek, och ett heroiskt blå-vitt försvarsspel i den andra så stod Finland som segrare (3-2).

Sverige har inte missat en VM-final sedan 2011, och en pressad Svenne Olsson lämnade arenan utan att först vilja tala med medierna. När SportExpressen når förbundskaptenen i Ryssland på kvällen är han i fortsatt chock.

- Ja..., vad ska jag säga. Det känns ju åt helvete, rent ut sagt. Vi är fruktansvärt besvikna. Tomma, undrar hur det här kunde gå till. Vi har ju haft en fantastisk vecka, säger Olsson.

Handlade det om underskattning?

- Näe, folk som varit med länge förstår att gruppspel är en grej och den blir det fight. Finnarna fick verkligen matchen dit de ville. Kastade långt, lyfta och den taktiken. Vi hade bra snack i går, en bra laddning i dag så det finns inte på kartan (med underskattning).

- Jag vill gratulera Finland till en kanonmatch.

Efteråt valde du att inte tala med medierna. Varför?

- Nämen, man är så fruktansvärt besviken. Vi såg att vi hade en jättechans på guldet.

Hur kommer ni hantera det här?

- Just nu har vi inte pratat alls om matchen om tredje och fjärde plats. Vi har bara pratat av oss. Man får ju lust att bara sluta med elitidrott när det är på det här sättet.

Du låter chockad?

- Ja, det här såg vi verkligen inte komma, varken jag eller grabbarna. Men spelarna är rakryggade. Det var de individuella prestationerna som var för dåliga i första halvlek.

- I andra så har vi lägen. Vi missar en straff, men vi är tillräckligt bra för att vinna. Men Finlands målvakt (Pertti Virtanen) står ju på arslet och räddade allt möjligt. Det var otroliga grejer.

Ett fiasko, är det så ni ser på det?

- Ja, men det är klart att Sverige ska spela final. Vi presterade ju en fantastisk bandy mot ryssarna i gruppspelet (seger 6-3). Nu var målet att vinna guld, att ta dem här borta. Vi är fruktansvärt besvikna.

Kommer du att ställa din plats till förfogande efter det här?

- Nej, det kommer jag inte. Det får förbundet och kanske spelarna utvärdera i så fall.

- Några sådana tankar finns inte. Men just nu vill man bara försvinna.
