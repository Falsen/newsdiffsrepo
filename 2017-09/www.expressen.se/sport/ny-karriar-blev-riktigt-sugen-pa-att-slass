Ny karriär: "Blev riktigt sugen på att slåss"
Tove Kluge

I september tog Lina Akhtar Länsberg sitt andra VM-guld i thaiboxning.

Nu ska hon pröva något nytt genom att ge sig in i sin debutmatch i mixed martial arts, MMA, en kampsport som i vissa fall kan ses som värre än thaiboxning.

- Thaiboxning är endast stående. Man använder slag, sparkar, knän och armbågar mot hela kroppen, förklarar Lina Akhtar Länsberg.

- MMA innefattar även brottning med lås. Den stående fighten, vilken liknar thaiboxning, kan alltså fortsätta på marken med både brottning och lås eller strypningar samt slag mot kropp och huvud även liggande.

Lina Akhtar Länsberg är en rutinerad thaiboxare och har många mästerskapsmedaljer i bagaget. Nu ska hon ta av sig thaiboxarhandskarna och ta på sig de betydligt tunnare handskarna som används vid MMA. Intiativet kommer från hennes pojkvän som också är rutinerad MMA-fighter.

- Han har alltid sagt att han tror att jag skulle vara grym även i MMA och han med flera tränar mig nu inför den här matchen, berättar Akhtar Länsberg.

- Jag har länge funderat på att testa även MMA och efter VM-guldet bestämde jag att det var dags. Jag blev riktigt sugen på att slåss helt enkelt.

Motståndet står svenska Pannie Kianzad, som gjorde sin MMA-debut i april för.

Ett taktiskt val säger Akhtar Länsberg.

- Vi valde henne för att hon verkade vara den svenska tjej i min vikt som kunde ge mest motstånd, säger hon.

- Jag tror att Pannie har fått lite storhetsvansinne på sistone och det kommer bli en helt annan sak för henne att möta mig.

Lina Akhtar Länsberg berättar att hon inte kommer sluta med thaiboxning. Redan i helgen påbörjas kvalet till SM. Som regerande mästare är det viktigt att Akhtar Länsberg är där.

- Jag ställer ju upp för att det kändes provocerande att låta någon annan ta min titel. Jag tror att jag plockar det, säger hon.
