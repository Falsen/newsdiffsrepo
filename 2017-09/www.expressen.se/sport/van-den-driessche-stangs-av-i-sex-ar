van den Driessche stängs av i sex år
Fredrik Kamp

Efter VM i cyclocross upptäckte kontrollanter sladdar under sadeln på Femke van den Driessches cykel. Det visade sig senare att cykeln hade en motor.

Den internationella cykelunionens (UCI) disciplinkommitté har nu besluta att bestraffa henne på flera sätt för den mekaniska dopingen.

Van den Driessche stängs av i sex år från den 11:e oktober 2015. Alla hennes resultat sen det datumet kommer dessutom raderas i historieböckerna. Hon kommer att fråntas sina titlar, där seger i U23-EM sticker ut. Belgiskan tvingas lämna tillbaka sina medaljer och prispengar från de berörda tävlingarna.  Och hon får även böta drygt 150 000 kronor.

Femke van den Driessche hävdade sin oskuld i slutet av januari.

Hon försvarar sig med att hennes tävlingscykel ska ha blandats ihop med en annan efter loppet, när teknikerna samlade ihop dem för kontroll. Hon hävdar att cykeln med motorn är en väns cykel och inte användes i själva tävlingen.

– Cykeln är hans. Han köpte den från mig förra året. Det är en exakt likadan cykel som den jag har. Mekanikerna måste ha trott att det var min cykel och tog den i stället, sa Femke van den Driessche då.

– Han brukar träna med mig eller mina bröder ibland, men jag anade aldrig att det skulle vara en motor i cykeln. Det hela är ett misstag och jag är väldigt chockad. Jag mår dåligt.

Att Femke van den Driessche nu stängs av får inga större konsekvenser för henne i praktiken. Redan för tolv dagar sen annonserade belgiskan att hon lägger ned sin cyclocrosskarriär.

– Jag vill bara leva mitt liv i lugn och ro nu. Jag hoppas att alla kan förstå och respektera det, sa Femke Van den Driessche då.
