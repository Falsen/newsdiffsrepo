Aaron Hernandez hittad död i sin cell
David Sandberg

Våren 2015 dömdes den förre NFL-spelaren Aaron Hernandez, som spelade för New England Patriots, som skyldig för mordet på Odin Lloyd. Lloyd dejtade systern till Hernandez fästmö och sköts till döds, med sex skott vid en industrianläggning.

En enig jury kom fram till att Hernandez var skyldig och 25-åringen dömdes till livstids fängelse utan möjlighet till villkorlig frigivning.

Efter det misstänktes han även för mord på två andra personer: Daniel de Abreu och Safiro Furtado. Då båda sköts ihjäl 2012 i Boston.

I påskhelgen friades han för dubbelmordet.

Men nu har han hittats död.

Aaron Hernandez hängde sig i sin cell, enligt amerikanska fängelsemyndigheter, skriver Boston Globe.

ABC-journalisten Frances Wang skriver på Twitter att Hernandez hängde sig med ett sänglakan, som han fäst i fönstret. Han försökte även blockera celldörren.

Hernandez hittades av fängelsepersonal klockan 03.05 på onsdagsmorgonen. Återupplivningsförsök sattes i gång direkt, men ex-stjärnans liv gick inte att rädda. Han förklarades död på sjukhus en timme senare, enligt myndigheterna.

Hernandez avtjänade sitt livstidsstraff på Baranowski Correctional Center i Massachusettes. Delstatspolisen genomför undersökningar på platsen under onsdagen.

Han spelade för New England Patriots mellan 2010 och 2012, efter att ha haft en mycket framgångsrik collegekarriär för University of Florida. När han gjorde debut i NFL var han den yngste spelaren i hela ligan.

Han blev 27 år.
