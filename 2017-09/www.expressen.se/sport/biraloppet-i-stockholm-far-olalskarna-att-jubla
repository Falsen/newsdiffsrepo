Biraloppet i Stockholm
får ölälskarna att jubla
Mattias Tengblad

"Biraloppet" beskrivs som en blandning mellan orientering, motionslopp och pubafton.

Tävlingen, som anordnas på Södermalm i Stockholm, går ut på att ta sig mellan ett tiotal krogar på Söder för att inmundiga en starköl på varje ställe. Sen tillbaka till det klassiska Hammarby-haket Gröne jägaren för målgång.

– Det här är ett lopp med en jäkla massa utmaningar. Man ska orka dricka under lång tid, hålla sig lagom nykter och hitta den smartaste vägen mellan alla ställen, säger Jörgen Hjort från Bajenpartiet till Stockholm Direkt.

Anmälningsavgiften ligger på 100 kronor och pengarna går oavkortat till Hammarbys bandysektion, som har det tufft ekonomiskt.

Bajenpartiet hoppas på ett hundratal deltagare i tävlingen, som först var tänkt att vara en stafett. Men arrangören insåg snabbt att det kunde bli för avancerat.

– Vi har fått en jäkla respons, men hundra stycken deltagare känns rimligt. Det är en tuff utmaning så det kommer nog vara en hel del personer med nummerlapp som irrar runt på Söder, säger Hjort.

Som vanligt när det kommer till tävlingar finns det givetvis regler under Biraloppet. Att ta en taxi mellan krogarna är strikt förbjudet, likaså att springa.

– Alla med insikt vet att jogga inte är värdigt, säger Jörgen Hjort.
