Norska stjärnan
flyttar till Sverige
Niklas A Svensson

Madelen Berås är en av de största profilerna inom norsk montésport. 2015 drog hon in drygt en halv miljon svenska kronor på tävlandet. Hon har dessutom vunnit den norska upplagan av Paradise Hotel.

Men i år är hon än så länge segerlös i sadeln – och har gjort färre starter än tidigare.

Förklaringen? Satsningen har gått på tomgång.

– I år har jag inte satsat någonting. Utan det är bara att jag har vissa fasta kunder som vill att jag ska rida hästarna. Egentligen är det bara att jag hållit i gång det. Jag har i stället tänkt mycket på att jobba och tjäna pengar. Att ha ett normalt liv helt enkelt. Jag tänker att det viktigast är att ha en trygg bas, säger Madelen Berås.

I slutet av september går flyttlasset från Kristiansand i Norge, till Sverige. Så de svenska trav- och montéfansen får fler chanser att se henne på banan framöver.

– För det första flyttar jag på grund av kärleken. Så det är den största anledningen. Det är därför jag flyttar. Sedan är jag utbildad fitnessintruktör och hoppas kunna jobba med det vid sidan av. Så det blir lite annat än att bara hålla på med hästar.

Hur känns det att flytta till Sverige?

– Det är klart att det är speciellt. Jag tycker om Sverige väldigt mycket. Travsporten är väldigt bra och människorna är trevliga. Sedan är det ju inte så stor skillnad om man jämför med Norge. Det är egentligen som Norge fast lite större och bättre. I alla fall om man ser till travsporten.

Ser du flytten som en möjlighet att ta nästa kliv i montékarriären?

– Utgångstanken är inte att jag ska satsa mer. Mitt mål är egentligen bara att hålla i gång och få tillbaka glädjen med sporten. Det kostar mycket pengar att hålla på, samtidigt som det inte finns så mycket pengar att tjäna. Så det är inte så att jag kommer till Sverige för att satsa på montékarriären.

Profilen menar att sporten utvecklas lite för sakta i Norge.

– Framför allt i Norge är det en katastrof. I Sverige utvecklas det successivt. Man testar nya saker, man har bland annat haft med montélopp i V75 och så vidare. I Sverige är det också mycket större, så det är svårt att jämföra. Men Norge har mycket att lära från Sverige för att sporten ska bli större och bättre.

Och det är svårt att få det att bära ekonomiskt för många av ryttarna.

– Först och främst kostar det så mycket att hålla på med det. Sedan måste man ha en bra häst. Man måste även vara en profil för att folk ska bry sig. Är du en person med mycket åsikter är det bra. För att sporten ska utvecklas tror jag att det handlar mycket om det. Att saker diskuteras och att man kommer vidare. Det måste till fler profiler, mer konkurrens och fler åsikter. Just nu händer det inte så mycket.

Katastrof – det är ganska hårda ord – utveckla?

– För det första är det väldigt få montélopp att välja mellan. Det beror bland annat på att det finns för få hästar. Men även dålig koll på vad det finns för hästar att välja mellan. För att vi ska få fulla lopp måste kollen bli bättre. Det är väldigt negativt för sporten att det alltid blir samma hästar. Det gör det i alla fall inte bättre. Hur kan vi få folk att kvala hästar till montélopp? Hur kan vi få fler ryttare? Vi måste jobba mer med sporten, just nu händer det ingenting. Någon måste ta tag i det.

Madelen vann Paradise Hotel 2011, men det är ingenting som påverkar hennes liv i dag:

– Ska jag vara helt ärlig har det gått helt över. Det var en period, och det var roligt där och då. Men det är inget jag kan leva på. Det är inte det jag vill bli förknippad med. Det kanske är det jag är mest känd för utanför travet, men det är inte det som jag fokuserar på. När jag var klar med det så gick jag vidare. Jag kan så klart svara på frågor om det, men det är så mycket annat jag vill prata om i stället.

Hur jobbigt var det direkt efter?

– Det var egentligen inte så jobbigt. Jag kunde styra ganska mycket själv hur mycket jag ville prata om det och hur mycket energi jag vill lägga på det. Folk respekterade ändå att jag var färdig med det. Det var en upplevelse jag hade och det var roligt där och då. Men nu prioriterar jag annat helt enkelt.

Men medverkan i den omtalade doksåpan är på intet sätt något som Madelen ångrar.

– Nej, långtifrån. Det var en kul grej att göra och en positiv upplevelse. Så det är absolut inget jag vill ha ogjort. Men att tro att jag ska kunna leva på det är aldrig något jag varit intresserad av.

Som du nämnde, montésporten behöver profiler – på så sätt måste det varit positivt?

– Så är det absolut. Hade Norge varit lite smartare och tagit vara på de profiler som dykt upp tror jag det hade varit bra. Vi har lite för mycket Jantelag i Norge, du ska inte tro att du är någon och har du mycket åsikter ska du inte få vädra dem. Lite så är det i Norge. De borde vara lite bättre på att utnyttja de profiler som finns och på så sätt uppmärksammat sporten mer!

Är det verkligen mer jantelag i Norge än i Sverige?

– Jag vet inte. Det är i alla fall så jag känner. Det är inte säkert att det är så illa som man tror. Men för att bygga upp sporten måste man få fram intressanta människor som sysslar med sporten. Profiler är det som gör att sporten når ut till den breda massan. Varken jag eller Malin (syster) är bara kända för travsporten, utan av ganska många anledningar.
