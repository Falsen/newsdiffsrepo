"Såg inte så ljust
på framtiden då"
Niklas A Svensson

Det finns flera exempel på svenska idrottsstjärnor som hittat sina kickar i travet efter karriären. I hockeyn är väl kanske Peter Forsberg det tydligaste exemplet.

Kristian Huselius hittade till travsporten tidigt. Som ung tog hans pappa med honom till Solvalla och som 17-åring lärde han känna Björn Goop när han värvades till Färjestad.

– Jag fick följa med pappa till Elitloppet när jag var liten och följde med honom på trav några gånger. Men sen har det väl blivit mer. När jag flyttade till Karlstad när jag var 17 år för att spela i Färjestad var det många i A-laget som var intresserade. En del spelade och sen låg ju travbanan vägg i vägg med hockeyarenan. Så man gick på travet där, lärde känna Björn Goop och följde med på nära håll, säger han och tillägger:

– Sedan blev jag intresserad av hästägandet, skaffade häst och sen har det bara rullat på.

Varför tror du att så många före detta idrottsstjärnor blir travintresserade?

– Först och främst är det ju fantastiskt fina djur och mycket bra folk runtomkring. Sedan handlar det också om spänningen, och att man inte kan påverka det från sidan. Det är ju en kick som man inte är van vid, som hockeyspelare är man ju van vid att kunna påverka  det som händer. Man vinner en närkamp, hjälper en lagkamrat, eller vad det nu kan vara. Men när man tittar på travet går inte det. Man får en inlevelse och en spänning, men man kan inte påverka det själv, säger han och fortsätter:

– Sedan behöver man ju en analytisk förmåga som också behövs. Så det är många häftiga saker runt det. Jag tror också att det handlar om en sammanhållning, att snacka ihop sig lite på lördagar inför en V75-tävling och så vidare. Det blir som en trevlig grej.

Hur mycket följde du travet under tiden i NHL?

– Då följde jag det väldigt mycket på det sättet att det var en hobby som fungerade bra som avkoppling vid sidan av hockeyn. Det var bra att kunna tänka på något annat. Framför allt när man var i väg på roadtrips och spelade många bortamatcher i rad, när man skulle koppla av brukade jag se mycket repriser på ATG-play. Sedan var man ju hemma på sommaren och då gick jag på travet här hemma. Så jag har hela tiden hängt med rätt bra, säger han.

Travintresset bland övriga lagkamrater var dock inte särskilt stort. Kristian Huselius försökte dock. En av sportens stora stjärnor, Rick Nash, var galoppintresserad.

– Det var några amerikaner och kanadensare som följde det litegrann. Men de var mest inne på galoppen. När jag spelade i Columbus var det några som köpte en galopphäst. Men det var en del som spelade och följde det litegrann. Rick Nash var en utav dem som hade köpt en häst och tyckte det var roligt. Så jag försökte få honom travintresserad också, men svensk travsport är ganska annorlunda med den i USA. Så det var inte så lätt att få honom att förstå.

Travsporten i USA har annars varit omdiskuterad efter att Hambletonian avgjordes på Meadowlands för några veckor sedan. Flera kuskar fick kritik för sin hårda drivning, däribland vinnaren, svenske Åke Svanstedt. Kristian Huselius är starkt kritisk till spödrivningskulturen på travbanan.

– När man är svensk och vet hur det fungerar i Sverige så tycker jag att det är tufft att se hur det fungerar. Framför allt om det är svenskar inblandade. Det är mycket om att man ska ta seden dit man kommer och så vidare. Det tycker inte jag är rätt. Djuren är ens kompisar, och framför allt tränare och kuskars levebröd. Deras bästa vänner. Då tycker inte jag man kan behandla dem på det sättet. Sedan vet inte jag vem som är fulast och vad som är värst. Men ser man det väldigt tydligt ser jag inget positivt i det överhuvudtaget.

Han drar bland annat paralleller till hockeyn, och menar att det precis som där handlar om respekt mot sina lagkamrater och motståndare.

– I hockeyn har vi två minuters utvisningar och det är ju enligt spelreglerna att man får två minuter om man gör något fult. Gör man något värre får man ju matchstraff. Matchstraffen är ju tuffa, man blir avstängd och granskas. Jag vet att spelarna i NHL har en fantastisk respekt mot varandra. Man krigar, man kan slåss på isen, man kan göra tuffa saker. Men efteråt kan man göra high five och vet att det någonstans är business, alla vill vinna, men alla respekterar varandra och man kan ta i hand efteråt, säger han och utvecklar:

– Gör man däremot något fult. Exempelvis att man slår någon med klubban i ansiktet, som inte är respektfullt. Då kan man bli utfryst för att det inte är okej. Det är svårt att jämföra, men i grunden tycker jag det är lite samma grej. Att ha respekt mot djuren är väldigt viktigt, detsamma gäller respekten kuskarna ska ha för varandra. Framför allt i media. Även där tycker jag det kan vara en schysstare approach, det är ingen som gynnas av att det är något negativt som händer i travet.

Har du någon förståelse för hur Åke Svanstedt resonerar?

– Jag förstår ju att det kan vara svårt i stridens hetta. Han ansågs sig ha chansen att köra hem pengar i Hambletonian. Ett av de största loppen. Så det förstår jag, men jag förstår inte varför det ska gå ut över hästen. Att man driver hästen på det sättet för att plocka placeringar. Jag tror inte att hästarna kämpar mer för det, jag tror snarare att det kan ha en dålig effekt. Hästarna är så pass smarta och vältränade att de ger sitt yttersta, säger han och tillägger:

– Sedan är Åke (Svanstedt) en fantastisk hästkarl och har haft framgångar. Så jag kan inte döma ut honom på det sättet. Men jag tycker helt enkelt inte det ser snyggt ut för travet och jag hoppas att alla ser att djuren är deras bästa vänner. Och att de ska ha det så bra som möjligt. Det finns så mycket gott med travet.

Kristian Huselius har annars gjort sig känd för sitt fina öga för spel. Han har genom åren plockat hem en rad stora vinster – och är numera en uppskattad expert på TV4. Mycket på grund av sin förmåga att kunna analysera travloppen.

– Det är klart att man haft lite tur också. Men det är väl så att det finns folk som är bra på att analysera, och där tycker jag att jag är. Men det är skillnad på att analysera och att kunna komponera ihop och bygga ett system. Det är det som kruxet och det är också där jag tror många fallerar. Det finns många som är bra på att analysera, men det är inte samma sak som att kunna få ihop ett system. I långa loppet handlar det om vad du vinner för varje satsad krona, säger han.

Vad har du för tips till de som vill bli duktiga?

– Det är svårt att säga, och det finns många duktiga. Många brukar säga att man ska tro på sina egna idéer och så vidare. Men jag tror att det är viktigt att ha en bild av vad som händer i V75-1 och sen bygga vidare på det. Man får tänka på att travkuskar också är idrottsmän och det kan vara mentalt jobbigt för dem om de får en dålig start och så vidare. Så det gäller även att se vilka kuskar och hästar som är i form, samt vilka startspår de fått. Det är så många aspekter så det går inte bara att följa strömmen. Man måste verkligen grotta ner sig och vara insatt om man i det långa loppet ska kunna vinna, säger han och tillägger:

– Det är klart att man kan vinna på en Harry Boy, men vill man bli en duktig spelare måste man vara väldigt insatt.

Vilken av dina vinster rankar du högst?

– Det vet jag inte. Men jag har fått in några fina vinster och alla är unika på sitt sätt. De vinster som varit roligast är nog när jag haft en häst som har vunnit. Att hästarna går bra är det viktigaste överhuvudtaget. Jag skulle säga att jag blir gladare över det än att jag vinner på trav. Men det är också det som är tjusningen, i bland är det kul att spela och ibland är det bara roligt att följa loppen och hästarna. Spelet i sig ger en extra kick, men egentligen är det inte viktigast.

Ett problem för sporten är att många bara är intresserade av spelandet – hur tror du att man ska förbättra det?

– Ska man få folk att bara bli intresserade av sporten måste man få folket att komma till arenorna igen. Det är ju svårt i dagens samhälle, men jag tror att det finns en koppling mellan sporten och spelet. Många blir först intresserade av spelet och sen blir de intresserade av sporten. Kan det vara så är det positivt, så det gäller att hitta den kombinationen. Någonstans går ju spelet och sporten ihop. Sedan är det svårt, man kan inte döma ut de som bara är spelintresserade och vice versa. Det är en fantastisk sport vi har och som är otroligt bra för de som är både sport och spelintresserade. V75 är ju ett otroligt flaggskepp vad gäller det. Jag hoppas att det håller i sig många år framöver.

Efter att Kristian Huselius avslutat hockeykarriären har han inte lagt ner särskilt mycket tid på sporten. Utöver travintresset och tv-jobbet på TV4 lägger han en hel del tid på döttrarnas handbollsspelande. Där han bland annat är fystränare i ett av lagen.

– Det är ju ganska mycket träningar, matcher och turneringar. Jag tycker att det är kul att vara med när det behövs. När jag själv var aktiv var jag borta mycket och spelade matcher, tränade och reste. Så då var jag ju inte jag alltid tillgänglig, men försöker vara det så mycket som möjligt nu i stället. Då var det de som fick titta på mig, så nu tittar jag gärna på dem.

Ingen som spelar hockey?

– Nej, det gör de inte.

Känner du någon sorg över det?

– Det har nog aldrig varit aktuellt. De har aldrig varit intresserade av att börja, det har blivit lite annat. Deras mamma spelade handboll när hon var liten, så det passade bra.

Ingen hockey för egen del heller?

– Det har inte blivit så mycket hockey. Självklart kollar jag på det. Men jag håller inte på med något själv. Travet, handbollen och padeln räcker gott, man vill ju ha tid till annat också. Hockeyn har ju varit en stor del av mig, och vem vet, i framtiden kanske jag vill hjälpa till där också. Men just nu har jag ingen uppgift inom hockeyn.

Är det ett aktivt val?

– Det blev ganska naturligt. Jag tror inte att folk riktigt förstår hur det är. Det blir ju som en livsstil. Jag blev proffs när jag var 17 år och flyttade till Karlstad. Efter det hade jag ett dagsschema som jag följde dag ut och dag in. Så såg det ut i 18 år innan jag la av. Dessutom på en hög nivå under hela tiden. Min familj har ju även behövt anpassa sig efter mig och mitt schema, säger han och tillägger:

– När jag la av hade jag problem med min höft, jag hade gärna velat spela lite till. Men då insåg jag att inte skulle fungera att fortsätta på den nivån efter jag hade sådana problem med just höften.

Det första halvåret efter att han lagt skridskorna på hyllan beskriver han som oerhört tufft.

– Jag låg i sängen i sex månader i sträck och gick inte utanför dörren. Då kan man kanske förstå hur det var, jag lämnade min hockeytrunk på Hovet och tog aldrig hem den efter att jag gjort min sista match. Så den ligger väl fortfarande kvar. Jag åkte bara hem och efter det kom jag inte ur sängen. En stor del av mitt liv försvann i och med att jag inte skulle spela någon mer hockeymatch. Det var jättetungt, sex månader i sängen utan att jag reste mig därifrån.

– Det var som ett svart hål mentalt för mig. Jag mådde dåligt och visste inte vad jag skulle göra. Sedan jag var ung har jag trott att hockeyn var något jag skulle ha med mig hela livet, men det tog tyvärr slut. Så det var helt enkelt skönt att släppa hockeyn ett tag, annars hade det nog varit jobbigt att gå vidare överhuvudtaget.

Hur gick tankarna när du låg i sängen?

– Just då tänker man tyvärr inte så mycket. Det är det som är det svåra. Man är ju bara knäckt på något sätt. 18 år år av mitt liv har varje dag sett i stort sett likadana ut. Bara den känslan att man inte skulle åka ner till omklädningsrummet med grabbarna. Helt plötsligt låg jag där i sängen, ungarna gick till skolan och jag bara låg och stirrade upp i taket. Det spelar ingen roll hur mycket pengar man har tjänat, det var hockeyn som var viktigast. Det var det drivet man hade och helt plötsligt var det var slut. Jag älskade verkligen att spela hockey. Det var tomt, jävligt tomt. Att det var borta, att jag inte hade det längre. Jag gick inte ens upp och käkade frukost. Tidigare hade man sina rutiner med gröt och ägg på morgonen när man visste att man hade en träning.

– Det kändes som att jag knappt behövde äta. Så just då såg jag inte så ljust på framtiden. Men som tur är hade man ju ungarna. Att sätta dem i skolan och hålla på med handbollen var det som gjorde att jag till slut kom i gång. Det var bara att resa sig.

Hade travet någon betydelse i det skedet?

– Ja, det hade det nog. Men just då var det inte mycket som var positivt. Men var egentligen mest tack vare familjen, när ungarna kom hem från skolan blev man glad av det. Men det var en jättetuff tid, det måste jag säga. Sedan vill jag inte klaga, jag har varit privilegierad och har fått göra det jag ville göra från att jag var liten. Men just att komma in i det vanliga livet efteråt var tungt till en början. Nu är det inga konstigheter, men när hockeyn precis tagit slut var det jobbigt.

– Spelar man på den nivån också. Just i NHL är det en så stor business och du blir bekräftad när laget spelar bra. Det går ut på att vinna och kriga för varandra, misslyckas du med det får du skit. Så det gäller att vara på tå. Den spänningen och den pressen man har på sig är precis vad man vill ha. Det var den som försvann när hockeyn var slut. Men det var en fantastisk tid, det måste jag säga.

Blev du erbjuden något jobb inom hockeyn efter att det tog slut?

– Ja, jag blev ju det direkt och gjorde det ganska snabbt. Jag var med lite i tv-studion och så där. Men jag egentligen att det var för tidigt att hålla på med det där. Det var för jobbigt att karriären var slut. Jag var nog inte riktigt redo, så det blev ganska kortvarigt.

Blev du kontaktad av några klubbar som var intresserade av dina tjänster?

– Ja, det blev jag också ganska tidigt. Men jag var inte redo och hade inte den energin. Vill man gå in i något sådant vill man vara 100 procent fokuserad och göra det man kan. Så det hade jag inte kunnat göra vid det tillfället. När jag la av avböjde jag alla sådana erbjudanden.

Inget tv-jobb inom hockeyn än så länge alltså. Men väl inom travet. Där han genom åren med jämna mellanrum hoppat in som expert för att ge sina analyser av loppen.

– Jag fick en fråga för några år sedan om jag ville komma in som gäst på "Vasst eller Kasst" en gång, vilket jag tänkte att jag kunde göra eftersom jag ändå var på Solvalla. Så jag gjorde det och många tyckte det var roligt att jag var med. Sedan fick jag frågan om jag ville komma dit igen, så på den vägen är det.

– Det är kul att få dela sina tankar om vad man tycker om V75-omgångarna och det är även roligt att få positiv feedback. Det var heller ingen betalning jag fick utan jag gjorde det för att det var en kul grej.

För tillfället har han dock tagit en paus från tv-jobbet.

– Jag har inte synts så mycket i tv-rutan nu eftersom min sambo haft problem med ryggen, så jag har valt att avstå från det fram tills att hon är helt frisk.

Du har blivit intervjuad en del som hockeyproffs – hur är det att stå på "andra sidan"?

– Visst är det så att det är annorlunda. Jag är van vid att bli intervjuad och haft en kamera upp i ansiktet, och det har inte varit några problem. Nu är det ju så klart en annan sits än vad jag varit van vid. Men jag tycker om det och tycker att jag har en analytisk förmåga.

Det råder inga tvivel om att Kristian Huselius brinner för travsporten.

– Om jag hade velat hade jag bara kunnat sitta hemma i soffan och följa sporten. Men jag gör gärna allt jag kan för att hjälpa till för att sporten ska fortsätta ta kliv i rätt riktning. Det är en otroligt fin sport, säger han.
