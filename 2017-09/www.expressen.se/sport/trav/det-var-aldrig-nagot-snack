Det var inget snack –
han var överlägsen
Jonas Noreen

Jerry Riordans stall ångar på i stark stil. Minst sagt. Den här kvällen visade Halmstadtränaren upp sin fina treåring Vanquish Kronos. Hon tävlade återigen barfota runt om (trots den regniga Åbybanan) och det är en balans som tycks passa hennes steg ypperligt.

Efter en fin resa i rygg på hårt spelade Waffle Cone var det aldrig något snack om saken.

Det sa bara ”tjoff” när Christoffer Eriksson vred ut vinnaren – och segern blev överlägsen.

Stallkamraten Vamp Kronos är inte heller någon bluff och båda dessa ska bli intressanta att se i årgångsloppen.

– Hon fick ett bra lopp och gjorde väl det jag förväntade mig av henne. Hon har haft en del sjukdomar tidigare, men är nu på rätt spår igen. Det kommer stora lopp för henne framöver, sa formstarke Riordan.

Zoko Lane var med i Svenskt Travderby och Breeders’ Crown förra säsongen. Och av gårdagens mäktiga styrkedemonstration att döma är han verkligen på rätt spår igen, efter lång skadefrånvaro. Med ett par lopp i kroppen var han nu alltså segermogen och att han då fick traska i dödens hade ingen betydelse alls.

Han mosade ledaren och höll enkelt övriga ifrån sig. Bästa hästen vann, så att säga.

Det känns som om Roger Perssons häst har fortsatt utveckling i sig och det kommer att trilla in fina pengar på kontot om han får hålla ihop.
