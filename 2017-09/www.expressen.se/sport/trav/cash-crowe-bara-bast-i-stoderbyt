Cash Crowe bara
bäst i Stoderbyt
Erik Södermark

Cash Crowe var jättefavorit inför Stoderbyt på Jägersro under söndagen. Och hon svarade upp till alla förväntningar och visade att hon är kullens drottning.

Trots en resa utvändigt så plockade hon ned Thomas Uhrbergs Mulligan över upploppet.

– Hon blir nedbrottad av ett monster utvändigt. Mulligan gör en bra insats som tvåa, men Cash Crowe gick inte att rå på, säger Anders Malmrot i TV12.

Tränaren Petri Puro och resten av kretsen kring hästen kan glädja sig åt förstapriset på två miljoner kronor.

– Det var roligt att det lyckades. Sista chansen att köra in pengar som fyraåring nu, säger Petri Puro i TV12.

– Jag är jättelycklig, även om det inte syns, fortsätter han.

Och nu tror han på en fin framtid för hästen.

– Hon har inte visat allt än, vi har bara kört elva lopp med henne. Jätteroligt!

Han hyllade även kuskinsatsen från Johnny Takter.

– Johnny gjorde bra, som fick köra i andraspår. Han tog det säkra och litade på sin häst.

Segerkusken själv valde att hylla hästen.

– Det är en fantastisk häst och jag hoppas verkligen att det håller hela vägen för henne.  Det här kan absolut vara en Elitloppsdeltagare. Hon har lite att putsa på, men hon har inte gjort så många starter heller, säger Johnny Takter.

Det blev fiasko för den på förhand största utmanaren Ultra Bright. Hon galopperade redan i första sväng.

– Jag skulle ta rygg på Thomas där, för jag ville inte ha “dödens”. När jag skulle ta henne i sidled så kom galoppen, säger tränaren och kusken Fredrik Persson.

– Hon kändes inte lika bra som tidigare, fortsätter han.

Mulligan blev tvåa och insatsen gick inte att klaga på – även om Cash Crowe blev för tuff.

– Hon gjorde ett topplopp. Men hon blev lite vass under vägen, som jag inte räknat med. Men Petris häst var bättre idag, säger Thomas Uhrberg.
