Uträknad – han
reste sig på nio
Eskil Hellberg

När upploppet nalkades såg verkligen inte ledande Cyber Lane ut som en vinnare. Global Trustworthy (trea) hade greppet 200 kvar men var nära att gå över i passgång och tappade fart.

Monark Newmen (tvåa) var heller inte körbar under slutdelen av loppet och galoppen var inte långt borta.

Johan Untersteiners Cyber Lane kom tillbaka invändigt och kontrade till sig segern i ett oförglömligt upplopp.

- Vi var uträknade 200 kvar och min häst sjabblade med travet och jag fick plocka upp honom. Han hittade stilen igen medan Jorma fick problem med sin häst. Cyber Lane har ett hjärta av guld, jublade Johan.

- Cyber Lane har bättre hjärta och lungor än en normal häst och vi avstod Sprintermästaren på hemmaplan med sikte på Derbyt. Förhoppningsvis är det här bara början på min tränarkarriär, sa Johan.

Licensen plockades ut för tre år sedan och i dag är Johan en maktfaktor i Sverige.

I går hade han en trio med i huvudloppet. Bakom Cyber Lane satt stallkamraten J.H. Mannerheim (delad femma) fast med gott om sparat, medan Niki Flax inte fick chansen.

– När jag joggade ned min häst berättade Erik Adielsson att J.H. Mannerheim hade vunnit lätt med lucka, sa Johan.

Eftersom hästarna var premiechansade körde stallet in 4 260 000 kronor i Derbyt.

Hemmahoppet och favoriten Rajesh Face galopperade kort i starten.

– Han slog ihop och galopperade i starten. Sen körde jag nog för långsamt utvändigt ledaren, sa en samlad Lutfi Kolgjini efteråt.

Cyber Lane tränas i Holm i Halmstad och vinnaren av Derbystoet kommer också från Halmstad.

Petri Puros stjärnsto Cash Crowe togs lugnt från början. Kusken Johnny Takter inriktade sig på felfri avgång och litade fullt ut på sin häst.

Andrahandsfavoriten Ultra Bright gjorde tidigt bort sig med galopp.

Efter ett halvvarv kom attacken och resten av loppet blev en duell mellan Cash Crowe och Thomas Uhrbergs Mulligan.

Den sistnämnde gjorde ett topplopp och kämpade heroiskt, men hade oturen att möta övernaturlig motståndare.

Cash Crowes insats var femstjärnig och hon såg inte trött ut i mål trots nytt banrekord med marginal (1.11,6).

Att vinna genom att göra grovjobbet i blott sin elfte start i ett klassiskt lopp har få hästar klarat av.

Segern var extra skön för kretsen runt hästen efter galoppen som storfavorit i Stochampionatet.

- Vi har inte sett botten i henne, sa Petri Puro.

- Hon är helt makalös och har alla ingredienser en topphäst ska ha. Cash Crowe är en annan ras med väldigt bra tävlingsinstinkt och fin fysik, sa Johnny Takter.

* * *

Med tanke på hennes orutin samt att växlarna (barfota runt om, jänkarvagn, rycktussar med mera) inte att dragna är Cash Crowe en av de mest spännande hästarna vi har i landet.

Hon var med i premiechansen och belöningen blev två miljoner kronor.

Många ville se Cash Crowe i det stora Derbyt.

En sak är säker: Hon hade inte gjort bort sig.
