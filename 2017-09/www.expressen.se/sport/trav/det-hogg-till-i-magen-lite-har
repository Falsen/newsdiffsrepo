"Det högg till i
magen lite här"
Erik Södermark

De flesta travexperterna var överens inför V75-1: Star Advisor Joli skulle ta spets.

Så blev det inte – Adrian Kolgjini och Orakel Face följde bilen och tog hand om ledningen.

– Det högg till i magen lite här, från början, säger Sofia Aronsson i TV12.

Kusken Kim Eriksson provade dock igen efter en bit – och släpptes till ledningen.

– Det är skönt att han gick ut och prövade igen, men det är inte så ofta Adrian ändrar sig så där mitt i loppet.

Kim Eriksson var dock inte så värst orolig.

– Det kändes som en hygglig möjlighet att vi kunde bli släppta till spets efter en bit.

Han är kung alltså. Han var lite lugnare i dag i värmning, innan loppet och i loppet. Han brukar vara jobbig för armarna att köra men i dag var han faktiskt snäll, fortsätter han.

Adrian Kolgjini förklarade varför han valde att släppa ledningen:

– Det är bara för min del att ta av hatten för den hästen, han var bättre än jag trodde. Det var kul för deras gäng att den fick vinna, det är en fin häst, säger Adrian Kolgjini.

Sofia Aronsson hyllade också sin häst.

– Det är en helt fantastisk häst. Han vinner 40-45 % av alla lopp han är med i och det har han gjort hela livet. Han har en ordentlig vinnarskalle. När man tar ut honom ur boxen så växer han direkt – han vet vad det handlar om, säger Sofia Aronsson.

– Det är kul att jobba med den här hästen, som alltid visar vilken röd kung han är. Och min personal gör också ett jättejobb, avslutar hon.
