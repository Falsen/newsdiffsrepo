Jag kan inte förstå
gråtvalserna riktigt
Bengt Adielsson

Nobel Amok (V75-7) började med en nolla i regi Robert Bergh.

Men sedan dess?

Fyra snygga segrar med Robban i vagnen.

Från ett bra spår kan det bli femte raka för ekipaget.

Men den som kan ställa till det? Michelangelo Ås.

En före detta Bergh-häst som efter en tveksam start hos Tarzan Melander har hittat tillbaka.

Och var läcker senast när han spatserade till vinst på 1.10,6/1 640a.

Vad som avgör?

Vem som kommer först i startrusningen.



ST:s sportchef Petter Johansson var synlig i Malmö i början av veckan.

Vad det betydde i mina ögon?

Att han var där för att sälja in ”Solvalla på tisdag” och fortsatt Xpress-trav på onsdagarna.

Så räkna med att Jägersro tappar många av sina tisdagar.

Och jag kan inte riktigt förstå gråtvalserna.

För tisdagarna på Jägersro med bara V5-tävlingar?

Så iskalla att jag stått över några gånger det här året.

Och det har aldrig hänt förut.



När hela fältet kommer i mål samtidigt?

Ett säkert tecken på att det handlar om ett skräplopp.

Derbyt var alltså ett dåligt lopp?

Och en indikation på att årgången är medelmåttig?

Jag vägrar att tro det.

Och håller årgångsfanan högt ett tag till.



Efter många festmåltider är det gedigen husmanskost på Solänget i morgon.

Mitt problembarn i omgången heter Shadow Woodland (V75-3).

Det ser ut som spets, lugnt en bit och sedan undan till en lätt repris på segern i fjolårets Silverörn.

Men … Efter att ha tittat på Shadow Woodlands ”uppvisning” i Finland näst senast.

Kan jag bara inte singla.



Stefan Hultman är ett härligt tillskott till kommentatorslaget kring travet i tv och i datorn.

Det värmde mitt hjärta när Stefan hade synpunkter på barfotakörningen med anledning av att alla hästarna i Derbyt gick barfota.

Stefan sa någonting i stil med:

– I Derbyt kan det accepteras. I Kriteriet är det en helt annan sak.

Jag köper rakt av att hästarna trivs med att gå barfota.

Och presterar maximalt utan skor på hovarna.

Men ska det vara så svårt att fatta?

Att det är farten som dödar.

Och att de unga hästarna inte har ”chassit” i ordning för det tempo som barfotakörningen leder till.

Så om det fanns minsta känsla för djuren på ST?

Så vore ett barfotaförbud för två- och treåringar en given sak.



V75-inledningen bjuder på tre hästar som närmast kommer från kval till Derbyt.

Och On the Line, Duke of Mearas och Urgent Call är alla seger-aktuella.

Men mitt första streck? Palermo Broline.

Han var ruggigt stor i nederlaget senast.

När han trampade runt i tredjespår det mesta av vägen.



V75 på söndag också. När norrmännen kör sitt Derby där Ferrari B.R. är storfavorit.

Allt annat än lätt vinst till runt 1,10 i odds är en sensation.



Öppnare i kallblodens Derby.

Men hemmalaget i all ära – jag låser loppet på starka duon Tand Kraft och Järvsö Pegasus. Från kallblodskungen Perssons stall.

V75 – del 1

V75 – del 2

V75 (Kuskpanelen/Berghs krönika) – del 3
