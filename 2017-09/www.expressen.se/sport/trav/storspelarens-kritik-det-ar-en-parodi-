Storspelarens kritik:
"Det är en parodi"
Niklas A Svensson

V75 är ett av Sveriges största och mest uppskattade spel – och Christer Eriksson är en av de mest framgångsrika spelarna.

Han har vunnit flera storvinster och 2012 var han tillsammans med några vänner ensam med sju rätt och tog hem storvinsten på drygt 56 miljoner kronor.

Han har dessutom gjort sig känd som en åsiktsmaskin, och har tidigare bland annat kritiserat ATG:s hantering av provisioner gällande Tillsammans-spelen.

Nu har han ilsknat till igen, och denna gång gäller det reglerna om byte av balansutrustning inför V75-loppen – som han menar måste uppdateras.

– Det här ämnet har ju varit uppe i ett par års tid. Jag har skickat de här till de flesta journalister, de flesta spelarna, jag känner alla. Och alla håller också med.

– Sporten har ju moderniserats. Det är inte som det var för 20 år sedan. Alla är toppstammade, alla tränas av de stora stallen, alla körs av de bästa kuskarna. Det har ju mer eller mindre blivit en utrustningssport.

I ett inlägg på sajten Andelskungen, som han själv är med och driver, skriver han att han är trött på sena balansutrustningar tätt inpå loppen.

– All information ska vara tillgänglig för alla. Det är inte bara storspelare som jag som ska sitta på den informationen. Det kan inte vara meningen att ni journalister ska behöva dra ur tränarna information, det är ju de som ska delge er den informationen. Så att ni sin tur kan delge spelarkåren.

Varför tror du att det inte förändras – om du hävdar att så många är kritiska?

– Jag vet inte. Det är väl ingen som tagit tag i det. Jag fick ju stopp på rakeback-spelarna, det var faktiskt jag. ATG ringde och tackade mig för att jag namngav dem.

– Men detta är nästa ämne som jag tänker driva stenhårt. Jag tycker det här är nästa stora sak, kraven måste ju moderniseras i takt med hästarna blir större, bättre och vackrare. Det här är ju egentligen ingen stor grej för STC att förändra. Det är en enkel sak att ändra på.

Hur stor påverkan har det?

– Inför Dagens Dubbel när V75 är inlämnat, kan de stå och prata huvudlag och att de inte vet hur de ska göra. Fast de i själva verket vet. Det måste bli någon form av en för alla, alla för en, säger han och fortsätter:

– Det som gjorde att jag nästan skrattade åt det var när ägaren och tränaren till Barkerious Mingo sprang omkring på stallbacken och lånade så kallade bikar. Då blir det ju nästan en parodi. Vad är nästa steg? Att låna hästar av varandra? I bland drar de till med såna klyschor som att de eventuellt ska ta av skorna. Men de får de syssla med på träning.

Hur vill du att det ska förändras?

– Som de har det i Frankrike. Jag är ingen expert på det här, men jag är god vän med Johan Lindberg (generalsekreterare på Svensk Travsport). Och när vi träffas ska jag ta upp det. I Frankrike är det väl midnatt mellan torsdag/fredag som skoinfon ska finnas, och den får inte ändras. Sedan tror jag det är så att du får ändra och sätta på skor på tävlingsdagen, men absolut inte tvärtom. Det är något åt det hållet i alla fall.

Christer Eriksson menar att det inte borde var en svår sak att förändra.

– Det är en enkel sak. Anmäler man utan skor får man sätta på dem, men aldrig tvärtom. Naturligtvis ska banveterinären ha ett övergripande ansvar, men de ger ju oftast informationen i god tid. Det borde vara enkelt att ändra.

– I dag tycker jag det blivit något av en parodi. Vi vet ju att vissa tränare delger sista minuten information till ett fåtal utvalda, kanske spelare, kolleger, eller hästägare. Det är ju inte riktigt korrekt. Medan vissa är alldeles utmärkta.
