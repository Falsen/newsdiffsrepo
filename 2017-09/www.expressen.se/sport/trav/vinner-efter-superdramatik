Vinner – efter
superdramat
Erik Södermark

Johan Untersteiner tog hem Svenskt Travderby med Cyber Lane.

Med 200 meter kvar såg hästen slagen ut – men han kom tillbaka och vann knappt.

– Jag är så torr i munnen jag knappt kan prata, säger Johan Untersteiner efter segern.

Han var märkbart tagen och hade svårt att ta in segern.

– Snacka om att vara uträknad 200 kvar. Hästen har ett hjärta av guld och kämpar sig tillbaka och han var tamejfasen först i mål, säger Johan Untersteiner.

Kusken och tränarens glädje gick att ta på.

– Jag kände tidigt att han har bättre hjärta och lungor en en normal häst. Men det är långt från det till att stå här och ha vunnit derbyt. Det är svårt att förstå, svårt att greppa!

Men något är klart – det blir fest under kvällen.

– Vi ska hem till Halmstad och jag har inte skrivit klart träningslistorna till imorgon än. Men jag kan lova att det öppnas champagne i Halmstad ikväll.

Favoriten på förhand, Rajesh Face, slog på en galopp i starten, vilket blev för tufft.

– Hästen går ett fantastiskt lopp, och kämpar hela vägen in i mål. Tyvärr så tar han den där korta galoppen, som gör att han inte kan bli släppt till ledningen. Samtidigt är jag lite självkritisk, han fick köra lugnt lite för länge där, säger Lutfi Kolgjini.

Fredrik Perssons Monark Newmen ledde en stund på upploppet – men fick se sig slagen. Trots förlusten hittade den gladlynte tränaren glädjen fort.

– Det var nära. Men han var så nära att galoppera på upploppet så jag är glad att jag tog hem honom, säger Fredrik Persson.

– Och jag ledde ju ett tag – det kan jag leva länge på, säger Fredrik Persson.
