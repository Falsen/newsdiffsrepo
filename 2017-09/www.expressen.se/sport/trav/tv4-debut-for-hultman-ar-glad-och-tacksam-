TV4-debut för Hultman:
"Är glad och tacksam"
Niklas A Svensson

Stefan Hultman har under året figurerat som expert på ATG-live och deras travsändningar. Där han fått rejält med uppskattning för sin analytiska förmåga.

I veckan blev den förre Prix d'Amerique-vinnaren klar för TV4.

– Stefan är ett fynd. Han har få övermän att läsa av form och status på en häst. Han kommer att plocka fram guldkornen inför loppen och bistå tittarna under loppen. Med sitt kunnande och sin positiva attityd är Stefan redan en av travets mest uppskattade profiler, sa Jörgen Cavelind, exekutiv producent på Kanal75, då.

I söndags gjorde Hultman debut, och medger i en intervju med Trav365 att han var lite nervös.

– Jag var faktiskt lite spänd och nervös innan vi drog i gång i går, jag har ju varit med i ATG Live tidigare men det här var lite annat. Men, det släppte ganska fort när jag och Patric Skoglund satte oss ner och började kika lite värmningar och så där, säger han till sajten.

Stefan Hultman har de senaste åren kämpat sig tillbaka från nervsjukdomen myastenia gravis och mår i dag mycket bättre. Efter sändningarna var det dock en trött Hultman som satte sig på flyget hem från Jägersro.

– Jag blev trött i går, jag har lite dålig uthållighet fortfarande, men Kanal 75 är schyssta, de är medvetna och de har sagt att vi kör inte för mycket, och vi får se hur mycket min kropp pallar. Jag kunde hålla skärpan hela dagen i går, men när jag satte mig på flyget på väg hem och kopplade av så blev jag trött. Men jag är glad och tacksam, äntligen börjar jag göra nytta, och hitta någon typ av roll som fungerar för mig inom travet, för det är det jag vill, och det är det enda jag kan, säger han till Trav365.

Söndagens stora lopp, Svenskt Travderby, blev högdramatiskt och efter ett fantastiskt upplopp var Cyber Lane till slut först över mållinjen.

– Ett fantastiskt lopp, det blir kanske inte det loppet vi minns som det värsta vi sett, men det var ett tajt Svenskt Travderby där det hände mycket och man hade väl tre-fyra olika vinnare av loppet över upploppet. Jag är beundrad över Cyber Lane som vann, han visade fantastisk inställning och kunde som slagen komma tillbaka och vinna. 300 meter från mål var det svårt att säga vem som skulle vinna och jag trodde nog Monark Newmen i det läget, men det var ett långt och rivigt upplopp och det var kul, säger Stefan Hultman.
