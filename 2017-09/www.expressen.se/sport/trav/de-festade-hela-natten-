Stort firande i natt:
"Festade till fyra"
Niklas A Svensson

Johan Untersteiner var inför Svenskt Travderby i söndags förgrundsfigur efter att ha lyckats kvala in hela tre hästar till finalen.

Cyber Lane var mest betrodd av 33-åringens hästar, och drog till slut också det längsta strået efter ett magiskt upplopp.

En seger som givetvis firades i natt.

– Vi hyrde en hel restaurang, vi var drygt 40 personer där. Johan bjöd hela sin personal, och sedan var vi alla möjliga som hjälpt till under vägen, samt vänner och bekanta. Det blev mycket snabbinkallad inbjudning, men stämningen var mycket god, säger pappan Peter Untersteiner till Trav365.

Pappa Untersteiner hängde dock inte med när festen drog vidare.

– Jag gick hem vid 00-tiden i natt men ungdomarna fortsatte sedan hemma hos en bekant och höll på till 04-tiden i morse hörde jag, de badade och festade hela natten. Jag fattar inte hur de orkat kunna jobba i dag, de har kört snabbjobb hela förmiddagen. Men man orkar med i den åldern, säger han och skrattar enligt Trav365.

Segersumman för Cyber Lane landade till slut på fyra miljoner kronor då hästen även var anmäld till Premiechansningen – som innebär att vinstsumman dubblas.

Det fanns med andra ord all anledning att fira.
