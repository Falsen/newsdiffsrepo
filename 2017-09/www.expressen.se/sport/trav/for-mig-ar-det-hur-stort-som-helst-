"För mig är det hur
stort som helst..."
Niklas A Svensson

Att Rajesh Face är hästen att slå inför Derbyt på Jägersro råder det inga tvivel om. Lutfi Kolgjinis stjärna imponerade stort i kvalet förra veckan – och vann enkelt sitt heat.

Jägersro-tränaren själv har inga problem med att hans treåring är storfavorit.

– Det är inget konstigt med det. Han var väl en av få som gick i mål i kvalet med mycket krafter kvar. Jag tycker han är befogad favorit, säger Lutfi Kolgjini.

Vilka är Rajesh Face styrkor?

– Han är otroligt stark och har ett vägvinnande steg. Steget är fantastiskt, han flyter fram på banan. Det är även en otroligt klok häst som älskar att springa – han älskar sitt jobb. Det märker man av när han inte tävlat på ett tag och ska starta. Han blir gärna lite ivrig, och vill ta i för mycket. Senast försökte jag lugna ner honom men lät honom bara gå till slut. Det är en väldigt viljestark häst.

Lutfi Kolgjini vet vilket scenario som krävs för att det ska bli seger. Men är samtidigt medveten om att konkurrensen är hård.

– Att han får ledningen. Han är inte någon speedig häst men har en enorm styrka. Man måste köra sitt eget lopp med honom och tempot måste vara jämnt och ganska hårt. Det är hans grej. Sedan kan det ju komma någon bakifrån och slå honom på ren speed. Men som sagt: Helst kommer jag till ledningen så han får hålla sitt eget tempo.

Vilka är största konkurrenterna?

– På papperet är det väl Cyber Lane och Timo Nurmos häst Global Trustworthy. Det är två riktigt bra hästar. Men jag tycker inte att man ska underskatta någon av de hästar som är med. Det finns en anledning till att de är med i Derbyt. Samtliga är väldigt fina hästar.

För Lutfi Kolgjini är Derbyt det största man kan vinna som travtränare och hästuppfödare. På söndag kan han han ta sin tredje seger i det klassiska loppet.

– Det är ju kulmen på hästens unghästkarriär. De Derbyvinnare som jag har haft har gått vidare och blivit superhästar. De har tagit ett steg till och matchat den äldre eliten som femåringar. Man kröner unghästens karriär och då gäller det att man inte tagit ut för mycket av hästarna som två- eller treåringar. Framför allt som treåringar. Har man gjort det har man en trött häst när det väl gäller.

Hur stort hade det varit att vinna – igen?

– För mig är Derbyt det största loppet. Jag har ju skapat de här hästarna på ritbordet, sett dem födas och fått följa dem hela vägen. Derbyt är det största jag kan vara med om i alla fall, säger Lutfi Kolgjini och tillägger:

– Att vara med från början är min grundmålsättning. Att få föda upp en häst, följa och forma den till Derbyt – det är hur stort som helst.
