Tuva, 13, blev mobbad
– fick hjälp av stjärnan
Niklas A Svensson

Lutfi Kolgjini fick i veckan stor uppmärksamhet när han publicerade ett videoklipp på sin stjärnhäst Rajesh Face.

Klippet var gjort av Tuva Göransson, 13 år, och hyllades stort på sociala medier.

Med Tuvas bakgrund i åtanke är det desto starkare. I en intervju med Travronden berättade hon själv och hennes pappa, Carl-Otto Göransson, att hon blivit svårt mobbad i skolan.

Något han utvecklar för Sportexpressen:

– Hon har haft jättetufft att sova och har vaknat på nätterna med panik och ångest. Hon har inte velat gå till skolan och har rent ut sagt haft det för jävligt. Det tär ju på krafterna på en annan också. Jag tror inte att någon vill se sitt barn så dåligt, säger Carl-Otto Göransson.

För ett år sedan kom dock vändningen. Carl-Otto Göransson är god vän med den välkända travfamiljen Kolgjini och det var när Lutfi Kolgjini, som äger anläggningen Vomb, märkte att något inte stämde som de valde att berätta om vad Tuva utsatts för.

– Ludde stod ju alltid i mitt stall på travet i Halmstad. Vi är väldigt bra vänner med familjen Kolgjini, och han såg på oss att det var något som var fel. Då frågade han hur det var, vi berättade allt som hade hänt. Vi visste inte hur vi skulle göra och fick inte den hjälp vi behövde i skolan. De tyckte inte det var några bekymmer från början, men det blev bara värre och värre, säger Carl-Otto Göransson.

Lutfi Kolgjini erbjöd då Tuva att komma och besöka anläggningen så fort hon var ledig.

– Han sa att hon skulle göra det för att bryta mönstret. Det hade vi funderat på också, och det föll verkligen väl ut. Jag är jättetacksam till Lutfi och alla andra personal – som alla ställde upp. När hon är över bor hon med Joyce (skötare), så hon har kommit in i gänget jättebra, har fått bättre självförtroende och har lyft sig som människa. Hon har blivit en oerhört stark person.

Både videon och Tuvas berättelse har nu fått stor uppmärksamhet – och familjen har överrösts av stöttande kommentarer både privat och på sociala medier.

– Travbranschen är som en stor familj, det känns väldigt roligt att folk engagerar sig. Det är positivt för min dotters skull. Sen vill man ju absolut inte ens behöva hamna i den här situationen, men nu är det bara att göra det bättre helt enkelt.

Vad tycker Tuva själv?

– Hon tycker det är jätteskoj. Beröm mår man ju inte dåligt av. Att omtänksamma människor hör av sig är jättetrevligt. Folk har även skickat meddelanden och visat sin uppskattning till att vi berättar.

– Sedan är det ju inte bara för hennes skull, det är säkert fler som sitter i den situationen som hon suttit i och som vi försöker få väck henne ifrån. Jag tror även att det skickar en signal till andra att kämpa på.

Hur viktigt har det varit – att det även kan hjälpa andra som är i samma situation?

– Det blev ju rätt bra respons på videon hon gjorde. Så efter det valde vi att gå ut med det. Det är inget att hymla om att det varit en svart period i ens liv. Jag har inte mått bra själv och det har inte Tuva heller gjort. Kan det sedan hjälpa andra är det väl jättebra.

Hur jobbigt har det varit att prata om det?

– Det tog ju lång tid för Tuva att öppna sig. Det har gått ganska långt det här, det är inte bara Halmstad kommun som varit inblandade utan det är även polisanmält. Jag önskar inte min värsta ovän att gå igenom det som Tuva har gått igenom. Det gäller att försöka sätta hårt mot hårt.

– Tänk dig själv att vara nertryckt i skorna. Under hela tiden i skolan har hon varit tvungen att kolla om sig om axeln för att se vad som ska hända härnäst. Vart hon ska ta vägen och vart hon ska ta fly. Att då kunna gå rakryggad och känna självförtroende är oerhört starkt.

Går det att beskriva hur mycket Ludde och övriga i stallet har betytt?

– Det är ju Ludde i ett nötskal. Han har ett väldigt stort hjärta och har hjälpt oss jättemycket. Just att hon får komma i väg och bryta mönstret har betytt mycket. Hon har även varit med när Rajesh vann i Eskilstuna och så vidare. Så hon har utvecklats som människa och tar ingen skit. Just nu känns det bara positivt.

För Travronden berättar dessutom Lutfi Kolgjini att Tuva har en fin hand med hästarna – och berömmer henne för videon om Rajesh Face.

– Lugn och fin med hästarna. En toppentjej. Dessutom väldigt duktig på att göra videos som vi såg nu. Det är en av de populäraste grejorna som jag postat på sociala medier och Tuva ska ha all cred, säger han till facktidningen.

Att just hästarna betytt mycket är något som Carl-Otto Göransson bekräftar.

– När hon kommit hem efter en jobbig dag i skolan glömmer hon mycket av det när hon fått vara med hästarna, säger han.

När vi får tag på Tuva Göransson själv är hon i stallet tillsammans med mamma Frida Göransson. Lutfi Kolgjinis stjärnhäst, Rajesh Face, är favorithästen.

– Ja, ända sedan han gick världsrekord på Halmstadtravet förra året såg jag något extra i honom. Då gillade jag honom väldigt mycket, säger hon.

Hur mycket har det betytt för dig att få besöka Ludde och övriga i stallet?

– Alla där nere betyder jättemycket för mig. Jag är jättetacksam över att jag får komma dit och jobba. Jag utvecklas ju själv både som människa och hästmänniska.

Hon tror precis som sin pappa att det är viktigt att berätta om mobbningen för att hjälpa andra som är i samma situation.

– Jag tror ju att det kommer uppmärksammas mer både i skolan och överallt egentligen. Det är många tillsammans, säger hon.

Mamma, Frida Göransson, fyller i:

– Inom travet kan man ju tycka att vi är en liten ankdamm med ett ett fåtal människor. Men det alla har bidragit till har visat hur starka vi är. Man kan inte göra en sak själv men många tillsammans kan hjälpa till. Alla som varit delaktiga på något sätt har varit en del av den förändring som skett, som är otroligt positiv. Det finns inget ont som inte har något gott med sig. Det är ett ämne som berört väldigt många, säger hon.

Hur viktigt är det att prata om det?

– Det är inget roligt ämne att prata om. Jättemånga ut i stallen kommer och klappar om och kramar Tuva, det är även folk som hör av sig till mig och Calle som berättar att de gått igenom samma sak i skolan. Det är så otroligt många som hör av sig, men det är få som vågar lyfta och prata om det.

I söndags tävlade Rajesh Face i Svenskt Travderby på Jägersro. Någon seger blev det inte, men Tuva Göransson var mycket nöjd med insatsen. Hon är bara 13 år, men låter som vilken rutinerad travtränare som helst när hon får chansen att analysera loppet.

– Han galopperade från start och då blev jag lite fundersam. Men att sen komma tillbaka så snabbt och gå utvändigt hela vägen in i mål. Det är väldigt bra för att vara en fyraåring.

Du var inte besviken över att det inte blev seger?

– Nej, han gjorde ett jättebra lopp.

Att det är hästar hon ska syssla med i framtiden råder det inga större tvivel om.

– Jag ska satsa så mycket jag kan på både travet och ridningen, säger hon.
