Untersteiners Derby-hopp:
"Chanserna är större i år"
Niklas A Svensson

På söndag är det dags för ett av trav-Sveriges finaste lopp. Då tolv hästar gör upp om segern i Svenskt Derby på Jägersro.

Den som lyckades bäst i kvalen var Johan Untersteiner, som har tre hästar med i finalen. Cyberlane, JH Mannerheim och Niky Flax lyckades samtliga knipa en plats till söndagens storlopp.

Halmstadtränaren är så här långt nöjd med uppladdningen.

– Efter försöket fick de ta det lugnt de första dagarna. Sedan gick de ett jobb i måndags och ska gå ett nytt jobb i dag igen. Egentligen är det inget som ska vässas upp, både JH Mannerheim och Niky Flax har en bra form som de bara ska bibehålla. Cyber Lane hoppas jag gått framåt jämfört med loppet han hade senast. Jag tycker de känns fräscha och fina inför söndagens lopp.

Hur ser du på segerchanserna?

– Jag skulle säga att chanserna är större i år. Det beror inte på att årets hästar är bättre än Day Or Night In som blev trea förra året. Utan för att Readly Express inte är med. Det innebär ju att alla hästar helt plötsligt får en bättre chans. Sedan har jag respekt för konkurrenterna ändå. Rajesh Face med flera tycker jag samtliga ser riktigt bra ut, säger han och tillägger:

– Jag tycker dock ingen utav dem är oslagbar. Det var ju Readly Express.

Det finns med andra ord chans till seger?

– Ja, det tycker jag.

Enligt många inom sporten är Derbyt det största man kan vinna. Själv rankar han loppet mycket högt – men har svårt att avgöra om det är störst.

– Det är något av det absolut största du kan vinna. Det är ju Derbyt, Kriteriet och Elitloppet som är de tre största. Sedan kan man ju välja själv hur man vill ranka dem.

Det har annars varit ett bra år för Johan Untersteiner. Han har visserligen en lägre segerprocent än de två senaste åren – men har och andra sidan dragit in mer pengar.

Vad beror det på?

– Det beror på att man har många fler hästar helt enkelt än vad det var från början. Nu har vi hundra hästar och då är det klart att det blir fler starter och mer blandade hästar. Då är det svårt att hålla segerprocenten på samma höga nivå. Så det är inget som har stört mig på det sättet. Det gäller att ta vara på de förutsättningar som varje häst har helt enkelt, säger han och fortsätter:

– Det tycker jag också att vi försöker göra hela tiden. Vi har exempelvis inte alls samma klass på treåringarna i år som förra året. Men och andra sidan har vi en bättre tvåårskull. Det går helt enkelt lite upp och ner med kullarna man har att jobba med. Jag har väldigt god tro på framtiden och tycker vi har en bra och stabil hästägarkår med många fina hästar. Jag ser bara positivt på framtiden.

Vid sidan av tävlingarna är det just nu fullt upp med utbyggnaden av "Drömgården". Där han dessutom avslöjar att det kan gömma sig en framtida stjärna i ett av stallen.

Hur går bygget?

– Det ser bara bra ut på drömgården. Vi håller på att bygga ett nytt stall där som ska vara klart den förste oktober. Det känns verkligen fantastiskt roligt att bygga en gård från grunden. Man kan bestämma allting själv och välja hur det ska se ut. Så det fungerar jättebra, sedan blir man väl aldrig klar med ett sånt här bygge. Det är ständigt nya projekt som man vill utveckla, säger han och fortsätter:

– Det är jätteskoj att det fungerar så bra som det gör för hästarna som står där. Att de presterar så bra är väldigt viktigt när man lagt ner så mycket pengar. Det är en sak att göra det på papperet, men det ska fungera i verkligheten också. Vilket det känns som att det gör.

Någon häst i stallet som du vill lyfta fram lite extra?

– Framför allt tycker jag att en av årskullarna ser väldigt spännande ut. Det finns många fina tvååringar, så jag ser verkligen fram emot pokalåret nästa år med treåringsloppen. Vi har cirka 20 stycken där och många som jag tror mycket på.

– Sedan har jag en väldigt spännande häst som är på gång också. Jag vill inte nämna den vid namn, men det är en etablerad starthäst.

Det låter spännande.

– Hästen är nog bland de bättre jag haft, som det känns i träningen. Det är en utländsk häst och det är ingen som vet att vi har den än. Den håller på registreras i Sverige nu.
