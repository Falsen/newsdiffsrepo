Kusk piskade hästen
30 gånger under lopp
Björn Lindsten

Loppet avgjordes på försommaren i år. Det var under slutdelen av loppet, från ingången i sista kurvan till upploppets början, som kusken drev och piskade sin häst upprepade gånger.

Banans ansvarige veterinär agerade omedelbart.

– Banveterinären stod och kollade på själva loppet. Hon reagerade på att kusken utdelade ett stort antal rapp med piskan. Även måldomaren reagerade, säger åklagaren Linda Karlsson.

Veterinären uppskattar det till cirka 30 piskrapp, måldomaren till 25, enligt åtalet. Filmen från loppet visar att kusken höjer högerhanden högt och använder piskan närmast oavbrutet under en sekvens på cirka 300 meter.

Veterinären vände sig till ansvarig länsveterinär som beslöt sig för att anmäla kusken några veckor efter travloppet. Och nu har alltså åklagare Linda Karlsson beslutat sig för att väcka åtal.

Travkusken har kört travlopp regelbundet under ett antal år. Han varken erkänner eller förnekar anklagelserna, framgår det i förundersökningen. Kusken hävdar där att de allra flesta piskrappen inte träffade hästen, utan att han slog i luften eller på vagnens skalm för att få fart på sin häst inför loppets avgörande.

– Han går med på att han har utdelat en del piskrapp men menar att det inte är så många som träffade, säger Linda Karlsson.

Veterinären undersökte hästen omedelbart efter loppet.

– Man gjorde en kontroll och såg att hästen hade svullnader på ena flanken, säger Linda Karlsson.

Det handlar om tre mycket synliga svullnader.

– Jag påstår att kusken gått över vad som är tillåtet, helt enkelt. Det är inte nödvändigt att använda den typen av våld, säger åklagaren.

Travsportförbundet har också sett allvarligt på drivningen. Man stängde av kusken i hela tolv veckor. Avstängningen är nu hävd, men kusken har inte tävlat efter loppet där han anklagas för djurplågeri.

Hästens ägare har i förhör uppgett att han tyckte att kusken drev väl hårt, men tror inte hästen lidit någon skada av detta.

Det är ovanligt, men inte unikt med djurplågeriåtal inom svensk travsport.

Förra året åtalades en montéryttare för en liknande händelse, men friades i Göteborgs tingsrätt.

GT har sökt och varit i kontakt med den nu åtalade kusken som avböjer att kommentera. Hans advokat har inte gått att nå.
