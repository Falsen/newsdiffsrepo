Guldfavoriten är
helt övervärderad
Bengt Adielsson

Två hårda heat i Elitloppet och en tuff matchning efteråt satte tillfälligt ner D.D.’s Hitman (V75-3). Nu är han tillbaka.

– Han var slö och loj ett tag. Men nu tar D.D.’s Hitman bettet igen i träningen, säger tränaren Petri Puro.

Volstead vann spårlottningen. Och ska kanske vara favorit med tanke på utgångslägena.

Men 51% på Volstead och 20% på D.D.’s Hitman?

Helsnett.

För som jag ser det. En Elitloppshäst mot en Sweden Cup-pålle.



Petri Puro har också en av deltagarna i helgens mest spännande duell. För – make no mistake about it – Ultra Bright och Cash Crowe är två ston av absolut undantagsklass.

– En av de bästa hästar jag kört under min karriär. Cash Crowe är lite av en ny typ, lätt och fin, säger Johnny Takter.

Galopperna oroar?

– Cash Crowe har besvär med munnen och musklerna på ena sidan. Men vi arbetar med det, säger Petri Puro.



Jag är inte ens i närheten av att kunna bedöma ett bokslut. Men törs ändå gissa att ATG:s kvartalsrapport inte var så fet. Varför?

Hade det varit klang och jubel hade Hasse Skarplöth själv trumpetat ut det.

När han skickar fram fotfolket blir jag misstänksam.



Jag läser här och där att årets svenskfödda fyraåringar är av tveksam kvalité.

Jag är av precis motsatt uppfattning. Och ser rader av blivande stjärnor i kullen.

Derbyt är i vanlig ordning högintressant. Cyber Lane spetsar på två steg. Johan Untersteiner har aviserat att han ska köra i ledningen och då blir det en lustiger dans.

När Rajesh Face kommer tidigt. Och manglar i 1.11-tempo.

Om sönerna till Raja Mirchi fäller varandra?

Då är bordet dukat för Global Trustworthy. Som var enorm från ett svårt utgångsläge i kvalet.



Now or Never Flair (V75-2) kom inte med i Derbyt. Men han var heroisk i sitt kval och väldigt nära att gå vidare.

Nu är det voltstart?

– Jag ville inte anmäla men ägarna ville gärna vara med, säger tränaren Mikko Aho.

– Vi hade tur. Från alla andra spår hade det varit garantigalopp men från innerspåret är det fifty-fifty att Now or Never Flair går iväg. Och i så fall öppnar han snabbt.



Alla sätt är bra utom de dåliga. Bakluckeloppis drog 4 654 personer till Solvallas breddtrav.

Alla travbanor har stora parkeringsplatser och magnifika utrymmen för liknande arrangemang.

Så det är bara att kavla upp ärmarna. Och börja jobba …



Jag gillar voltstart. Men nån måtta får det vara på ATG:s förkärlek för Lotto.

Det Generaal Bianco (V75-1) har visat i sina starter i Sverige gör honom till en berättigad storfavorit.

Men voltstart?

– Han är lite bökig, säger Peter Untersteiner.

Låter inte alls bra. För en häst som aldrig startat med volt.

Och visst hade det varit rimligt att kräva ett kvallopp med voltstart. För en häst som aldrig varit med om start-metoden.



Var skrällen kommer? Lördagsloppet (V75-4) är pinsamt klasslöst och nästan vad som helst kan hända.

Om nu inte Björn Goop med säkra händer plockar in Jula Extreme.



Veckans obligatoriska lyssning?

”Untersteiners”. Podden där far och son går igenom morgondagens hästar från sina formstarka stallar.

V75 – del 1

V75 – del 2

V75 (Kuskpanelen/Untersteiners) – del 3
