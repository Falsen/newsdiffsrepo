Femmorna hade
vunnit i Frankrike
Stefan Melander

I helgen väntar Trottning Masters-finalen med total prissumma på fyra miljoner.

Nuncio vann i fjol.

Bold Eagle är jättefavorit nu.

Vi ska försöka ge honom en match med Volstead (Dominik Locqueneux) och Cruzado Dela Noche (Björn Goop) Hästarna flygs in till Frankrike på fredag och hem på söndag. Båda mina går barfota och eventuellt helstängt på båda. Visst är det Bold Eagle att slå, men favoriten ska inte vara på topp förrän i januari, så helt chanslöst är det inte för oss andra.

* * *

Hade Svenskt Travderby gått i Frankrike så hade nog femman i mål vunnit loppet.

Vinnaren travade dåligt.

Tvåan höll på att hoppa enligt kusken.

Samma med trean där Jorma fick göra nåt 200 kvar.

Och min, fyra i mål, höll också på då. I så fall hade femmorna JH Mannerheim och Rajesh Face tilldelats segern. Unikt på flera sätt i så fall.

Samtliga hästar i Derbyt gick utan skor förresten. Jag tror inte det hade att göra med att de främsta i mål hade problem med travet. Alla barfota blir det nog i fler stora lopp framöver, åtminstone i Sverige.

Man brukar prata om vanedjur. Detsamma gäller människor som trivs med rutiner. Och för de travintresserade finns ju dagar som sitter i ryggmärgen.

Tisdag: Jägersro.

Onsdag: Solvalla.

Torsdag: Åby.

Fredag: Bergsåker.

Så borde det fortsatt vara med skillnaden att Solvalla naturligtvis måste få ha sin onsdag fri utan saxbana (som ATG haft i sitt experiment med V86 Express). Minska antalet lopp och ha större prispengar i de kvarvarande race på storbanorna. Då kommer åtminstone hästägarna ut till banorna och tittar på sina hästar om de får glänsa på riktiga tävlingskvällar. Och sprider de sedan positiva berättelser om upplevelsen, så kommer fler och tittar, kanske blir med på en häst och pratar trav så att ytterligare blir intresserade – och då kommer även spelet att öka. Så funkade det i många år.

ATG:s vd Hans Skarplöth har väldigt bra försäljare.

Men ingen runt om honom förstår sig på trav.

Det är oerhört viktigt att Svensk Travsport står emot ATG:s försök att mixtra om dagarna nu eftersom ATG-folket är så prestigebundna att de vill fortsätta med saxtravet i expressfart.

Spelformen kan ATG bestämma.

V5 med höjt radpris?

V65:a kanske?

Eller V86:a utan saxbanor?

Men börjar spelbolaget skyffla om dagarna ännu mer – ett förslag är att Jägersro ska bli av med tisdagarna för att Solvalla ska flytta dit – så tror jag det är godnatt.

Förslag:

Kör V86 på Solvalla. Visa de fyra sista loppen i direktsändning. De fyra första kan man veva snabbt i sammandrag. Så får man en tv-sändning på en timme.

* * *

När jag såg Derbyhelgen med sju programledare sammanlagt i olika tv-sändningar så får man tårar i ögonen. Och det är inte av lycka. 15-18 miljoner kostar det att driva en travkanal i Danmark.

I Sverige lägger vi 15 gånger mer.

ATG måste släppa prestigen och sluta med sina dyra tv-satsningar.

I de stora kanalerna vore det perfekt med en timmes sändningar onsdag kväll och lördag kväll.

Sänd resten i ATG Live och i en egen linjär travkanal. Där kan alla som vill spela kolla i flera timmar och följa en billigare produktion. De spelarna behöver inte flera timmar med reportage.

På så sätt finns massa miljoner att spara och investera i sporten och upplevelsen i stället.
