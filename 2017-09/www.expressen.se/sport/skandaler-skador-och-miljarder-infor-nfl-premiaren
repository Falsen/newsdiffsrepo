Skandaler, skador och miljarder inför NFL-premiären
Jan-Erik Berggren

Flera NFL-lag jagar en dugligt quartback. Så det är inte konstigt att Oakland Raiders valde att förlänga sitt kontrakt med stjärnan Derek Carr och göra honom till hela ligans bäst betalda spelare. Kvalitet är värd pengar på positionen som anses vara den viktigaste och svåraste i hela idrottsvärlden.

Jakten på en bra qb kan också gå helt fel. Broc Osweiler erbjöds en bra lön av Denver Broncos manager John Elway men valde ändå att gå till Houston Texans för ett drygt år sedan. Lönen på 720 miljoner kronor över fyra år och en plats som nummer ett lockade Osweiler. Men efter en bedrövlig säsong såldes Osweiler till Browns för att sen användas som en bricka i en ny affär. Nu är Broc Osweiler tillbaka hos Broncos tillfälligt och hela karriären står på spel.

Och trots jakten på en bra spelfördelare står Colin Kapernick fortfarande utan jobb. Kapernick valde som bekant förra hösten att protestera mot hur svarta behandlas i USA och nu anser många att han mobbas av NFL-ägarna som inte vågar anställa en så kontroversiell person.

Skadan det snackas om är den på Patriots-stjärnan Julian Edelman. Qb Tomn Bradys favoritmottagare är borta hela året efter en allvarlig knäskada. Patriots förstärkte laget på position för position i våras och coachen Bill Belichick är en mästare på att få nya spelare att passa i hans kluriga system. Och så är hela ligans buspojke, Rob Gronkowski, skadefri. "Gronk" spelar så kallad tightend i Bradys Patriots och får fler bollar att jobba med när Edelman är ur spel.

Inför säsongspremiären handlar också mycket om Dallas Cowboys – det gör det nästan alltid – och fjolårets succérookie Ezekiel Elliott. Elliott har överklagat ligans beslut att stänga av honom i sex matcher på grund av en påstådd misshandel av en kvinna i februari 2016. En före detta flickvän har anklagat Elliott för misshandel vid fem tillfällen men Cowboys-spelaren har nekat och polisen har inte valt att åtala.

NFL har en tuff policy mot så kallade "domestic violence" och har stängt av många spelare genom åren, även om de inte fällts av polis. Elliotts överklagan ska behandlas före lagets premiär på måndag kväll.

Årets NFL-säsong – med final, Super Bowl, i Minneapolis i februari – ser på förhand ut att vara lättippad. Trots Edelmans allvarliga skada ser Patriots oerhört starka ut.

Patriots utmanas i AFC främst av Oakland Raiders med tunga Pittsburgh Steelers som lite av en joker. I AFC finns också stryklagen New York Jets, Cleveland Browns och Jacksonville Jaguars som kommer att slåss om den så viktiga sistaplatsen. Draften 2018 anses vara full av talanger och alla de här tre lagen vill välja sin framtida stjärna och stöttepelare först av alla.

I NFC kan det vara sista chansen för två ålderstigna lag att sno åt sig en Super Bow-titel. Både Green Bay Packers och Seattle Seahawks etablerade stjärnor står på toppen men med näsan mot stupet. Det är lite nu eller aldrig.

Alla undrar också om Atlanta Falcons ska hämta sig efter dramat i Super Bowl 2017 då laget på grund av ett par taktiska misstag tappade segern. Luften kan ha gått ur spelarna, speciellt sedan succécoachen Kyle Shanahan lämnade laget efter förlusten. Här konkurrerar LA Rams, 49:ers och Bears om att vinna minst antal matcher.

NFL kommer även i år till Europa med matcherna Baltimore Ravens–Jacksonville Jaguars, New Orleans Saints–Miami Dolphins, Arizona Cardinals–Los Angeles Rams och Minnesota Vikings–Cleveland Browns. Matcherna spelas på Wembley och Twickenham.

AFC East

1. New England Patriots

Kommentar: Julian Edelmans skada oroar men på många positioner har Patriots till och med blivit bättre än förra säsongen, bland annat blir det bättre springspel i år. Rob Gronkowski är skadefri.

2. Miami Dolphins

Kommentar: När QB Ryan Tannehill blev långtidsskadad plockades Jay Cutler in från pensioneringen och det färska tv-jobbet. Cutler kan coach Adam Gase och Dolphins slåss om en wc-plats.

3. Buffalo Bills

Kommentar: Precis som NY Jets så ska Bills byggas om i grunden. QB Tyrod Taylor skadades på försäsongen och Taylor ifrågasätts allt mer i Buffalo. Men bakom Taylor är det tunt.

4. New York Jets

Kommentar: Jets har sålt av alla sina tillgångar som början på en komplett om- och nybyggnad. Målsättningen verkar vara att bli sämst av alla och få förstavalet i draften 2018.



AFC North

1. Pittsburgh Steelers

Kommentar: Här finns en färdig offensiv som skakar om alla lag. Fjolårets slutspelsförlust var en besvikelse och Steelers är, om de får vara skadefria, ett lag som kan gå till AFC-finalen.

2. Baltimore Ravens

Kommentar: Veteran-QB Joe Flacco, som har ryggproblem, har fått en hel den ny och ung talang i laget och Ravens blir lika tunga att möta som alltid. Kickern Justin Tucker är ett farligt vapen framåt.

3. Cincinnati Bengals

Kommentar: Avstängningen på Vontaze Burfict stör ett lag som år efter år verkar hitta något att halka på. Försvaret av qb Andy Dalton är ett bekymmer. Flera hot framåt bara Dalton får tid på sig att passa.

4. Cleveland Browns

Kommentar: Andra året i nybygget ska visa att laget är på rätt väg. Rookie-qb DeShone Kizer kan vara lösningen för framtiden. Coach Hue Jackson anses vara ett geni.



AFC South

1. Houston Texans

Kommentar: Orkanen Harvey stör självklart lagets förberedelser och Texans kan eventuellt stå utan hemmaarena. JJ Watt är tillbaka men qb-situationen är inte bra, inte bra alls. Texans borde ändå nå slutspel från ens svag division.

2. Tennesse Titans

Kommentar: Marcus Mariota är divisionens bästa qb – vilket säger mer om de andra lagen. Har en bra möjlighet att vinna divisionen om de kan samla ihop många lösa delar.

3. Indianapolis Colt

Kommentar: Hyllade qb Andrew Luck har varit skadad och spelar inte premiären. Och det gör hela skillnaden då avbytarna på positionen inte alls är bra. Luck är stjärnan i ett i övrigt svagt lag.

4. Jacksonville Jaguars

Kommentar: År efter år tror många att Jaguars ska få sitt stora genombrott men årets qb-uppsättning ser väldigt svag ut. Försvaret behöver vinna matcherna åt Jaguars. Mobbade qb Colin Kapernick skulle kunna rädda laget.



AFC West

1 Oakland Raiders

Kommentar: Ett av de bästa lagen förra året – tills qb Derek Carr blev skadad. Märklig situation för Raiders som efter säsongen 2018 ska flytta till Las Vegas. Men kan de verkligen göra en ny kanonsäsong? Tuff kalender och svag defensiv gör att det blir tuffare än i fjol.

2. Los Angeles Chargers

Kommentar: Ett väldigt skadedrabbat lag – år efter år. Spelar ofta bra och fin fotboll men förlorar också många viktiga matcher. Qb Philip Rivers har fått flera lovande unga spelare runt omkring sig.

3. Kansas City Chiefs

Kommentar: Ofta ett lag som går bra under säsongen med qb Alex Smith men Chiefs står inför ett generationsskifte med Smith mot lovande Patrick Mahomes. Chiefs förlorar ofta direkt i slutspelet.

4. Denver Broncos

Kommentar: Qb Trevor Simeon behöver leda offensiven framför ett av ligans bästa försvar. Vann Super Bowl för två år sedan men det är tufft att lita på försvaret i spel efter spel. Behöver skydda sin qb bättre. Plockade tillbaka sågade qb Broc Osweiler veckan.

AFC-tips: New England Patriots möter Raiders eller Steelers i divisionsfinalen. AFC West är klart bästa divisionen och AFC South klart sämst.



NFC East

1. Dallas Cowboys

Kommentar: Qb Dak Prescott fick sitt stora genombrott förra året tillsammans med runningback Ezikiel Elliott. Men Elliot är troligen avstängd nästan halva säsongen och Cowboys behöver överleva de första veckorna för att sen bli bättre och bättre.

2. Philadelphia Eagles

Kommentar: Ett stabilt lagbygge som har ett försvar som förstör dagen för vilken motståndar-qb som helst. Qb Carson Wentz behöver ta nästa steg och bli stabilare och Wentz behöver mer hjälp från de som tar emot bollen.

3. New York Giants

Kommentar: Fler superstjärnor i laget som alltid får massor av uppmärksamhet. Men mottagaren Odell Beckham Jr skadade foten försäsongen och qb Eli Manning kan inte fortsätta att bli svagare och svagare i kastarmen.

4. Washington Redskins

Kommentar: Qb Kirk Cousins anses vara en hyggligt bra spelfördelare men många viktiga pjäser i offensiven är oprövade tillsammans och laget har haft problem på försäsongen.



NFC North

1. Green Bay Packers

Kommentar: Aaron Rodgers är stjärnan i det stabila laget som alltid utmanar om en plats i Super Bowl. I fjol räddade Rodgers laget med några osannolika spel men i år kommer det att se stabilare ut.

2. Detroit Lions

Kommentar: Förlängde nyligen sitt kontrakt med qb Matt Stafford och här finns det talang. Flera spelare var skadade under försäsongen men Lions är ett lag som är bra när alla är friska och på topp, men också ett lag som lätt kan rasa ihop.

3. Minnesota Vikings

Kommentar: Vikings hade en bra chans på slutspelet förra året efter en fin säsongsstart, men tappade till Packers. I år ser Vikings försvar något svagare och det blir tufft att göra en lika fin säsong. Super Bowl kommer till Minneapolis i februari – men vi får inte se hemmalaget i den matchen. Har tappat ikonen Adrian Peterson till Saints.

4. Chicago Bears

Kommentar: Qb-rookien Mitch Trubisky väntas komma in relativt snabbt och laget behöver veta vilka spelare i dagens trupp som ska stanna i nybygget. Stora problem bland mottagarna.



NFC South

1. Atlanta Falcons

Kommentar: Succécoachen Kyle Shanahan, som tog laget till Super Bowl förra säsongen, är borta och kan verkligen qb Matt Ryan och laget göra om fjolårets bragd? Och klarar Falcons av att ladda om efter att tappat greppet om Super Bowl på ett väldigt smärtsamt sätt? Blixtrande offensiv.

2. Tampa Bay Buccaneers

Kommentar: Årets Hard Knocks-lag har blivit mångas favorit. Qb Jameis Winston har alla vapen som behöva för att ta sitt lag långt i slutspelet. Men Winston är också bara 23 år och gör fortfarande många nisstag.

3. Carolina Panthers

Kommentar: Qb Cam Newton är en superstjärna men kommer till spel efter en axelskada och Panthers klarade förra året inte av att skydda Newton tillräckligt bra. Är Newton på topp kan det bli divisionsseger mot tufft motstånd.

4. New Orleans Saints

Kommentar: Saints står inför en stor generationsväxling och har många nya och osäkra kort i truppen. Om försvaret blivit bättre och Adrian Peterson är sig själv kan det bli slutspel från en väldigt tuff division



NFC West

1. Seattle Seahawks

Kommentar: Qb Russel Wilson är mer vältränad än någonsin och Seahawks har en sista (?) chans att utnyttja sitt mäktiga försvar för en NFL-titel. I fjol var laget upp och ner men här finns så mycket kunskap och det är ett lagbygge för Super Bowl.

2. Arizona Cardinals

Kommentar: Qb Carson Palmer är snart 38 år och laget klarar inte att skydda sin spelfördelare speciellt bra. Skadas Palmer, vilket mycket talar för, är situationen allvarlig. Coachen Bruce Arians ser orolig ut redan nu – kan bli en tung säsong för bortskämda fans.

3. San Francisco 49:ers

Kommentar: Nya coachen Kyle Shanahan bygger nytt och en efter en sitter pusselbitarna på plats. Men i år är det alldeles för tidigt och därför coachar Shanahan ungt och nytt för att se hur bra de verkligen är.

4. Los Angeles Rams

Kommentar: Många har klagat och gnällt på Rams sedan de flyttade tillbaka till LA från St Louis. Jared Goff valdes först i förra årets draft men många tror inte att Goff är en tillräckligt bra spelfördelare. Ska testas i år.

NFC-tips: Green Bay Packers och Seattle Seahawks är klara favoriter till divisionsfinalen på grund av sina fina försvar och stjärn-qb:s.

Super Bowl-tips: Drömfinalen spelas mellan Patriots och Seahawks men NFL är sällan så logisk.
