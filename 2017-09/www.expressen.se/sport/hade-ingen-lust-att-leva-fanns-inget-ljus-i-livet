"Hade ingen lust att leva
– fanns inget ljus i livet"
Mattias Tengblad

– Jag kände: "Vad fan ska jag leva för?". Jag hade hamnat i ett alkoholmissbruk efter att mamma gick bort och jag lämnade aldrig lägenheten. Jag lånade pengar av kompisar för att kunna köpa alkohol och jag hade ingen lust att leva längre. Det fanns inget ljus i mitt liv överhuvudtaget.

För fem år sen var Emil "HeatoN" Christensen på botten och han stod och stirrade ner i asfalten från fönstret i sin lägenhet på tredje våningen. Tanken på att hoppa hängde över honom.

Hans livsprojekt, det anrika Counter-Strike-laget Ninjas in Pyjamas, hade fallerat och när hans mamma hastigt gick bort år 2012 föll han in i ett tröstlöst mörker av alkoholmissbruk, psykisk ohälsa och självdestruktiva tankar.

I dag är Emil Christensen på en helt annan plats i livet.

Och nu släpper han sin självbiografi.

33-åringen, som är mer känd som "HeatoN", är en legendar inom e-sporten. Han gjorde sig ett namn i början av 2000-talet och blev snabbt en av världens bästa Counter-Strike-spelare. Han startade det legendariska laget "Ninjas in Pyjamas", som senare skulle komma att bli hans livsprojekt.

I boken skriver han om framgångarna, e-sportens raketartade utveckling, hur han utnyttjats av investerare och hur allt till slut kollapsade. Hur han gjorde sig fri från alkoholens bojor efter mammans tragiska bortgång och hur han fick "NiP" att återuppstå.





Hur kommer det sig att det blev en bok?

– Det är så många som har sagt till mig genom åren att jag borde skriva en bok om mitt liv eftersom det har varit en berg- och dalbana för mig. Jag har lärt mig väldigt mycket om mig själv under den här tiden, säger Christensen.

Vilka hoppas du ska läsa boken?

– E-sportarna, så klart. Det är naturligt. Men jag hoppas att föräldrar som har barn som spelar ska läsa den. E-sporten är på allas tungor, men det är otroligt få som vet vad det är. Det var jättebra att jag fick chansen i Mästarnas mästare, tror jag, så att folk fick ett ansikte på sporten. Men det finns fortfarande så mycket fördomar. Jag vill att föräldrar ska förstå vad e-sporten är för något, vad det var tidigare, och hur fin den är. Hur den kan hjälpa människor.

Hjälpa på vilket sätt?

– Spelet blev min räddning när det var som mörkast för fem år sen. Jag fick något annat att tänka på. Det är säkert många som har varit i den sitsen som jag var i, eller som är i den nu och känner likadant. Jag kände att det aldrig skulle bli bra igen. Men det blir ju bättre till slut.

I dag är Ninjas in Pyjamas återigen ett av världens starkaste varumärken inom den ständigt växande e-sportvärlden. Emil Christensen har förlovat sig, köpt hus och beskriver sin tillvaro som "lyckligare än någonsin".

Vad som fick honom att vända på allt?

– Jag tänkte på min mamma. Hon kan inte ha varit stolt där i himlen när hon såg mig supa ner mig så där. Det var så tragiskt och jag skäms för det nu, men sen fick jag tillbaka livsgnistan, jag hittade tillbaka till e-sporten och det är jag otroligt tacksam över.



"HeatoN - Livet på spel" finns att beställa i nätbokhandel och att köpa i butik från och med på fredag 8 september.
