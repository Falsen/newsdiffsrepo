Golds mystiska besked:
"Söker professionell hjälp"
Carl-Fredrik Eriksson

Gracie Gold är en av USA:s största stjärnor i konståkningsvärlden. 2014 tog hon brons i OS i Sotji och hon är återigen en av favoriterna till medaljerna när de olympiska spelen går av stapeln i Pyeongchang i februari nästa år.

Men 22-åringen har nu meddelat att hon tar en paus från sporten.

Hon väntas vara tillbaka i november och i ett uttalande till USA Today förklarar stjärnan sitt beslut.

"Min passion för skridskoåkning och träning är fortfarande stark. Men efter de senaste kamperna, både på och utanför isen, har jag insett att jag behöver söka professionell hjälp och kommer därför ta en paus samtidigt som jag jag förbereder mig för grand prix", skriver hon i ett uttalande.

"Den här pausen kommer hjälpa mig bli en starkare person, vilket jag tror kommer återspeglas i min skridskoåkning".

Grand prix-tävlingarna som Gold refererar till handlar, enligt USA Today, om GP i Peking och Grenoble som båda går av stapeln i november. Hon missar därmed tävlingen Japan Open som hålls 7 oktober.

Gracie Gold har tidigare berättat om pressen på konståkarna och den efterföljande vikthetsen.

– Du ser inte överviktiga konståkare av en anledning. Det är något som jag har kämpat med under hela året och under tidigare säsonger, sa hon i oktober förra året enligt USA Today.

Vinter-OS i Pyeongchang i Sydkorea inleds 9 februari nästa år.
