Bårhuset stod olåst
– i en hel veckas tid
Martin Hardenberger

Bårhuset på CSK i Kristianstad stod under en vecka helt olåst, skriver Kristianstadsbladet. Personer i kulverten hade därmed tillgång till bårhuset där de kunde hitta nyckeln till ett av kylrummen.

Det pågår ombyggnation på sjukhuset i Kristianstad och obduktionsverksamheten har flyttat därifrån. Förra veckan plockades inpasseringssystemet till bårhusdörren bort.

– De skulle ändra entrén till bårverksamheten och i samband med det så skulle de flytta en kortläsare. Då glömde de att sätta i en cylinder och låste därmed inte dörren, förklarar Kryh:s säkerhetssamordnare Magnus Åkesson.

Fram till i tisdags förra veckan kunde bara behörig personal komma in till liken, men när är kodlåset nu försvann, återaktiverades inte låskolven och dörren till bårhuset förblev olåst.

Om obehöriga varit inne i bårhus och kylrum är inte fastställt.

Enligt Kristianstadsbladet larmade personal på CSK Regionservice, som förvaltar fastigheterna, redan förra veckan. Då vidtogs inga åtgärder.

Det ska först ha skett efter att tidningen kontaktade säkerhetssamordnare Magnus Åkesson.

I stort sett alla 2 000 anställda på CSK har haft möjlighet att komma ner i kulverten.

– Jag tror inte att det är någon som varit där. De flesta känner ganska stor respekt för de döda. Jag tror inte heller att de går in där av ren nyfikenhet, säger Magnus Åkesson

Dörren är numera låst och nyckelhanteringen har fått nya rutiner.
