Kvinna med barnvagn
knivrånad vid Triangeln
Micke Ölander

Strax före klockan 15 kom kvinnan gående med sin dotter i barnvagnen på S:t Johannesgatan. Fyra män i 20–25-årsåldern gick fram till henne och visade upp en kniv.

– De fick henne att lämna över sin mobiltelefon, säger Fredrik Bratt vid polisens ledningscentral i Region syd.

Efteråt tog kvinnan sig till sin hemadress och kontaktade polisen därifrån.

En polispatrull skickades hem till henne för att förhöra henne om omständigheterna och ta upp en anmälan.

Kvinnan blev inte skadad i samband med rånet.

Polisen spanade efter rånarna under eftermiddagen och kvällen – men utan resultat.
