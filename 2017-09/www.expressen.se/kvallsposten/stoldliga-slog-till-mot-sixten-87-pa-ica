Stöldliga slog till mot
Sixten, 87, på Ica
Micke Ölander

På midsommarafton i år var en kvinnlig polisanställd och några av hennes arbetskamrater på väg till Ica Stormarknad vid Toftanäs i Malmö. De skulle handla lite mat till sitt midsommarfirande på jobbet. Men så såg hon två män som stod med en karta hos en äldre kvinna vid hennes bil.

Den kvinnliga polisanställde kom då ihåg att hon dagen innan talat med en Sixten Fransson som gjort en polisanmälan om just två män som haft en karta och bett om hans hjälp. Efteråt upptäckte Sixten att hans bankkort stulits ur sidofickan på hans shorts.

– De ville ha hjälp att hitta vägen till Ljungby. Först frågade de mig på busshållplatsen efter att jag varit på Ica. Sedan körde de efter bussen och kom hem till mig och bad på nytt om hjälp och visade sin karta. Jag märkte aldrig att de tog mitt bankkort, säger Sixten Fransson till Kvällsposten.

Männen tog senare ut 20 000 kronor från hans konto och handlade också för över 2 000 kronor med hans bankkort.

– Jag har fått tillbaka pengarna minus självrisken, säger Sixten Fransson.

Den kvinnliga polisanställde som hade hans anmälan färskt i minnet  beslöt direkt att gå fram till kvinnan och de två männen. Hon såg då hur en av männen tog den äldre kvinnans plånbok, men sedan la han tillbaka den i kvinnans bil.

När männen förstod att de var på väg att avslöjas försökte de fly. En av männen, 36-åring, greps på platsen. Senare visade det sig att han hade 10 200 kronor i kontanter, pengar som med största sannolikhet tagits ut från Sixten Franssons bankkonto.





Den andre, en 38-åring, försvann. Han undkom den dagen. Men inte senare.

En grupp utredare vid polisen i Ängelholm har i efterhand kartlagt hur de två männen, som kommer från Rumänien, använt Ica stormarknader på flera håll i Skåne men också i Halland för att komma över pensionärers bankkort och pinkoder. Det finns misstankar om en tredje man.

Metoden har varit densamma. Männen har valt ut äldre män och kvinnor i 80-årsåldern och sedan övervakat dem när de handlat med sina bankkort. På flera övervakningsfilmer från Ica-affärer syns tydligt hur männen tittar över axeln när pensionärerna betalar.

Efteråt har de följt efter de äldre och genom att låtsas be om hjälp stulit deras bankkort.

38-åringen dömdes i måndags i Malmö tingsrätt för flera fall av grov stöld och grova bedrägerier mot ett flertal pensionärer. Han erkände också att han stulit bankkort från tre pensionärer.

Offren hittade han bland annat i Falkenberg, Ängelholm och Borås. Tingsrätten dömde honom till 1,5 års fängelse och utvisning i fem år och ett skadestånd på 37 792 kronor. Han är tidigare dömd för stöld i Tyskland.

Två månader efter att hans kamrat, en 36-åring, lyckats fly från polisen på parkeringsplatsen vid Toftanäs i Malmö blev denne anhållen och senare häktad. 36-åringen identitet avslöjades när polisen undersökte hans kamrats mobiltelefon. I den fanns ett foto på 36-åringens rumänska id-kort.

36-åringen åtalades på fredagen i Malmö tingsrätt för flera fall av grov stöld, grovt bedrägeri och egenmäktigt förfarande. Brotten har begåtts mot samma pensionärer som föll offer för 38-åringen.

36-åringen har erkänt flera av brotten under förundersökningen.
