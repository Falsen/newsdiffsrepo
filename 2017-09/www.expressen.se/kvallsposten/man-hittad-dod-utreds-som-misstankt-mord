Man hittad död – utreds som misstänkt mord
Alexander Vickhoff

På måndagen anträffades en avliden man i terrängen mellan Vollsjö och Fränninge i Sjöbo kommun. Polis kallades till platsen.

Den döde ska vara en 27-årig man. Omständigheterna kring dödsfallet gör att polisen utreder mannens död som mord alternativt dråp och en polisanmälan har upprättats i ärendet.

Polisen har satt samman en särskild utredningsgrupp som ska arbeta med att kartlägga mannens död. Den består av utredningsledare, handläggare, utredare och tekniker.

– Vi har beslagtagit tillhörigheter, säger Åsa Emanuelsson, presstalesperson på polisens ledningscentral.

Utredarna söker nu vittnen som gjort observationer av personer, bilar eller annat mellan fredagen och måndagen i Vollsjö och Fränninge.

Den som har uppgifter från platsen under den aktuella tiden uppmanas att kontakta polisen Södra Skåne.



LÄS MER: En man anhållen efter skottlossning
