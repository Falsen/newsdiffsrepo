Död man hittades i skog –
misstänks vara brottsplats
Alexander Vickhoff

På måndagen hittade en privatperson en avliden man i terrängen mellan Vollsjö och Fränninge i Sjöbo kommun. Den döde ska ha legat intill ett vattendrag. Polisen larmades till platsen.

Den döde är en 27-årig man och hans anhöriga är underrättade om dödsfallet. Kroppen har skickats till rättsmedicin i Lund för obduktion.

Omständigheterna kring dödsfallet gör att polisen utreder mannens död som mord alternativt dråp. Under tisdagen genomförs en teknisk brottsplatsundersökning på fyndplatsen, som även tros vara brottsplatsen.

– Vi tror att det är den tilltänkta brottsplatsen. Det är oklara omständigheter och därför väljer vi att utreda det som ett misstänkt dråp eller mord för att höja tempot. Rubriceringen kan komma att ändras under de närmaste dagarna, säger kriminalinspektör Mikael Björk.

Polisen har beslagtagit tillhörigheter och en del gods. Föremålen ska ha hittats på fyndplatsen och i mannens kläder.

Avspärrningarna vid platsen hävdes under tisdagen när den kriminaltekniska undersökningen var klar.

Polisen har satt samman en särskild utredningsgrupp som ska arbeta med att kartlägga mannens död. Gruppen består av utredningsledare, handläggare, utredare och tekniker.

– Just nu jobbar vi med att kartlägga honom och hitta en förklaring till varför han befann sig på platsen och dödsorsaken, säger Mikael Björk.

Vad vet ni om den här mannen?

– Det är inget jag kan kommentera i nuläget.

Utredarna vill nu få kontakt med människor som gjort observationer av personer, bilar eller annat mellan fredagen och måndagen i trakterna kring Vollsjö och Fränninge.

Den som har uppgifter från platsen under den aktuella tiden uppmanas att kontakta polisen Södra Skåne.



LÄS MER: En man anhållen efter skottlossning
