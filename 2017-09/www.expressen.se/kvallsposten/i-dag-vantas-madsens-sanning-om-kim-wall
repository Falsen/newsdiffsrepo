Peter Madsen omhäktad
för mord på Kim Wall
Elvira Lagerström Dyrssen

Peter Madsen har sedan den 12 augusti suttit häktad, misstänkt för att ha vållat den svenska journalisten Kim Walls död.

Inför häktningsförhandlingen på tisdagen hade Madsen själv uttryckt en önskan om att förhandlingen skulle hållas öppen, till skillnad från den förra. Han ville berätta sin historia och förklara vad som hände på ubåten den 10 augusti, då Madsen och Kim Wall åkte ut med hans ubåt Nautilus tillsammans.

Enligt Ekstra Bladet ska Madsen ha sagt att han dumpat kroppen i helt tillstånd.



LÄS MER: Peter Madsen vill att alla hör hans historia



När den danske uppfinnaren häktades den 12 augusti hölls förhandlingarna bakom stängda dörrar. Hans advokat, Betina Hald Engmark, ansåg redan då att Madsen skulle höras av pressen – något som hon fortfarande stod fast vid inför den omhäktningsförhandlingen.

– Det har redan från början varit min klients önskan att det ska vara öppenhet kring det här ärendet. Då kanske en del av rökridån som nu ligger över det skulle lyftas undan, säger hon till danska TV2.

– Polisen portionerar ju ut upplysningar varenda dag om vad de gör i utredningen. Det talar kanske för att behovet av stängda dörrar inte är särskilt stort, säger Betina Hald Engmark.

Specialåklagaren Jakob Buch-Jepsen ville, till skillnad från Madsen och hans advokat, att omhäktningsförhandlingen skulle hållas bakom fortsatt stängda dörrar.

– Vi kommer att begära stängda dörrar, säger han till Kvällsposten.

Buch-Jepsen yrkade att Madsen skulle häktas i ytterligare fyra veckor. Åklagare Jakob Buch-Jepsen har tidigare berättat för Kvällsposten att han önskade att häktningsrubriceringen ändras till mord.

– Den här gången tänker jag begära att Peter Madsen blir häktad i fyra veckor som misstänkt för mord. Inte vållande till annans död. Jag begär honom även häktad för brott mot griftefriden när det gäller styckningen av kroppen, säger han.

Kvällsposten träffade Jakob Buch-Jepsen i tingsrätten i Köpenhamn iöre förhandlingen.

– Bevisläget är enormt mycket större, bland annat efter undersökningen av kvarlevorna, tillräckligt för att begära att honom häktad för mord, sa han då.

Under häktningsförhandlingen planerade åklagaren att lägga fram de nya bevis som framkommit i ärendet.

Madsen hade erkänt att Kim Wall dog ombord på ubåten i en olycka och att han därefter dumpade hennes kropp till sjöss, men hävdar sig oskyldig till mord.

På plats i rättsalen fanns åklagare Jakob Buch-Jepsen, poliser och flera journalister. Utanför salen väntade ett stort pressuppbåd.

– Det var många journalister som inte fick plats inne i salen. En fransk journalist var här redan vid klockan nio i morse för att få plats. Bara 6 utländska medier har fått plats inne på häktningsförhandlingarna, säger Kvällspostens reporter Maja Strömberg.

12 platser fanns tillgängliga för danska medier och tre tillhör Madsens och Kim Walls anhöriga.

Betina Hald Engmark klev in i rättsalen och kort därefter kom en sammanbiten Peter Madsen iförd handfängsel.

– Han har en militäroverall på sig, den vi tidigare sett honom i på tidigare bilder. Han verkar mindre självsäker den här gången, säger Maja Strömberg.

Åklagaren fick ordet först. Han sa att han ville få Madsen häktad ytterligare fyra veckor och ville även att Peter Madsen skulle genomgå en rättpsykiatrisk undersökning.

Åklagaren och polisen misstänker att Madsen sänkt Kim Walls kvarlevor med avsikten att de inte skulle hittas. Åklagaren sa att tillvägagångssättet för mordet är okänt men att Madsen misstänks för mord.

Peter Madsen nekade till anklagelserna. Samtidigt tittade han för första gången ut över åhörarna i salen och sökte med blicken efter en person som han snabbt gav ett litet leende åt.

Peter Madsen och hans advokat Betina Hald Engmark har sagt att Madsen samarbetar med polisen, men det är inte parterna eniga kring. Det ska gälla en dator som polisen vill få tillgång till. Åklagaren menar att Peter Madsen har försökt försvåra utredningen.

Åklagaren begärde stängda dörrar av hänsyn till polisutredningen. Något som försvarsadvokat Betina Hald Engmark protesterade mot och menade att öppna dörrar inte skulle förstöra utredningen.

– Min klient har allra största intresse i att den här saken kommer ut till offentligheten, att han får lov att förklara sig. Jag avvisar att min klient har gett skiftande förklaringar, i samband med gripandet kom min klient med en kort förklaring till polisen som han senare kompletterade, sa hon.

Journalisterna protesterade mot stängda dörrar. Madsen tittade på de protesterande journalisterna, med hakan i handen.

– Stängda dörrar sätter mig i en position där jag inte kan kommentera ärendet, då kommer endast en sida fram av saken, sa Betina Hald Engmark.

Strax efter klockan 14.30 blev det paus i förhandlingarna, med anledning av att domaren behövde betänketid. Peter Madsen fördes ut ur salen.



LÄS MER: Detta har hänt i Kim Wall-fallet



Efter fem minuters paus kom domaren tillbaka till salen och sa att dörrarna kommer vara öppna. Peter Madsen log stort när han insåg att han skulle få lov att berätta sin version om händelsen. När han gick ut från förhandlingarna fortsatte han le.

– Åklagarens argument för stängda dörrar håller inte, sa domaren.

Åklagaren Jakob Buch-Jepsen läste sedan upp Peter Madsens historia från de första förhören.

– Madsen berättade att han hade avtalat med Kim, att hon skulle följa med i ubåten. Han berättade då för henne om säkerheten ombord. På torsdagen vid 17-tiden fick han reda på att Kim Wall ville göra en intervju med honom.

Vid ett tillfälle tog de ett dyk med ubåten, medan Kim Wall intervjuade honom. Madsen var då uppe i fartyget för att styra ubåten, Kim Wall bestämde sig sedan för att komma upp.

– Kim Wall fick en lucka på 70 kilo i huvudet, när hon skulle följa efter Madsen. Hans fotfäste gled, han tappade taget och hon fick luckan i huvudet. Hon dog på 20 sekunder på grund av en svår skallskada. Då fick Madsen panik, han ville sänka ubåten och ta livet av sig själv, säger Jacob Buch-Jepsen.

Kim Wall blödde våldsamt efter olyckan och Madsen kunde inte känna någon puls.

– Peter Madsen konstaterade att hon var död och gick in i chock, det var därför han inte kontaktade någon vid händelsen. Madsen har uppgett att han stod i en situation som var djupt förfärlig, en katastrof.

Han öppnade då ubåtens ventiler, så den sjönk.

Madsen menade att han efter händelsen "bara ville komma in till land och hålla om sin fru".

Åklagaren Jakob Buch-Jepsen frågade Madsen om han frågat andra kvinnor om de velat följa med ut på tur på ubåten. Peter Madsen svarade att han frågat flera personer, både kvinnor och män. Vid ett tillfälle hade han frågat en annan kvinna om en ensamtur.

En skiss på ubåten plockades fram, man bad Madsen förklara hur den påstådda olyckan med den tunga luckan skulle ha gått till.

– Det finns ingen fjärdringsmekanism i luckan. Det var mörkt uppe i ubåtstornet. Jag vet inte vad som fått luckan att röra sig, men jag fick inte tag i den.

Åklagaren menade att Madsens nuvarande förklaring av förloppet strider mot vad han tidigare har sagt, men Peter Madsen själv menade att det är samma historia.

Jakob Buch-Jepsen frågade sedan Madsen om han tappade luckan som följd av att han gled på ubåten.

– Om jag hade behållit fotfästet hade vi inte suttit här i dag, sa han.

På frågan om havet var lugnt vid tillfället svarade Peter Madsen ja. Han berättade också att det var månsken den kvällen, men att månen inte lyste ner i båten.

Peter Madsen berättaded att han la sig för att sova i några timmar, medan Kim Walls döda kropp låg i Nautilus.

– Hon låg i en annan sektion. Men det är en blodpöl där hon landade. Jag gick runt i båten trots blodet, men kunde inte undgå att passera blodpölen. Kim Walls kropp tog upp hela mittgången.

Madsen menade att han inte var intresserad av någon kontakt med den döda kroppen, men att han till slut valde att ta upp henne ur båten.

Han berättade att händelsen gjort honom självmordsbenägen.

– Jag är i ett tillstånd när jag har beslutat att jag inte kan fortsätta det liv jag lever. Det vore ett passande slut för Peter Madsen att dö på Nautilus, men jag tycker inte att det är ett passande slut för Kim.

Åklagaren började sedan fråga om detaljerna runt kvarlevorna.

– Jag hittade något i ubåten som jag knöt runt Kim Walls kropp. Kroppen var hel när jag kastade den i vattnet. Det bälte som hittade runt kroppsdelen som hittades är inte den sak som jag knöt runt henne. Rören skulle eventuellt kunna vara något som fanns i min verkstad, säger Peter Madsen.

Kim Walls telefon är fortfarande inte återfunnen, men Madsen säger att han inte har kastat den i vattnet. Han menar att han däremot kastade sin egen telefon i havet, för att han inte hade användning för den längre. Han vet inte vad som skett med Kim Walls telefon.

– Någon rekonstruktion har inte skett på ubåten, trots att jag flera gånger har bett om det, sa Peter Madsen.

Åklagaren Jakob Buch-Jepsen frågade sedan honom varför han ljög om att han satte Kim Wall i land. Som svar gav Madsen att han inte var vid sina sinnens fulla bruk och inte var redo att möta verkligheten.

– Jag ville bara till min fru och mina katter, därför sa jag att Kim Wall släpptes av på land. Jag visste att allt skulle komma ut, så jag ville bara ha fem minuter att säga farväl till min fru.

– Det var omskakande att jag plötsligt var misstänkt för dråp. Jag trodde bara att jag var i trubbel, säger Peter Madsen om tiden efter räddningen.

Försvaret fick sedan ta över utfrågningen.

Madsens advokat, Betina Hald Engmark, frågade om luckans vikt.

– Den är gjord i massivt järn och är mycket tung. När jag ska lyfta den måste jag använda alla mina krafter, säger Peter Madsen.

Han bekräftade att han inte sett vad som hände med Kim Wall, han hörde bara en duns. Madsen berättade också att han inte hörde henne skrika vid händelsen.

Advokaten frågade hur brett det var, där Kim Wall föll ner.

– 625 millimeter, säger han.

Advokaten bad Madsen följa med fram till domaren, för att tillsammans med åklagaren titta på en skiss av ubåten och förklara detaljer rörande Kim Walls fall. Madsen var märkbart lite irriterad och frågade varför det inte var 3D-skisser på ubåten, eftersom det redan fanns. Han uppträdde mycket säkert kring sina fakta om ubåten.

– Jag känner Nautilus, sa han.

När Betina Hald Engmark frågade honom varför han agerade som han gjorde vid olyckan, då förklarade han att han kände att han hade förlorat allt.

– Den världen som jag existerar i, det jag lever för, den världen försvinner när en dödsolycka sker ombord på Nautilus. Jag hamnade i ett suicidalt läge, en psykos, sa Peter Madsen.

– Jag gick och la mig utan att tillkalla hjälp för att jag inte hade några planer, mer än att åka hem och sänka båten. Det var två dörrar mellan mig och Kim Wall när jag la mig för att sova ombord på ubåten.

Peter Madsen berättade att "Raket-Madsen" dog kvällen den 10 augusti.

– Varför jag andas just nu vet jag inte, det finns ingen anledning till varför jag borde. Raket-Madsen dog på kvällen den 10 augusti. Ingenting kan bli som förr, säger Peter Madsen.

Advokaten frågade honom när han beslutade sig för att sänka ubåten och om han gjorde det för att dölja något.

– Jag tog ett mycket hastigt beslut när det kom till att sänka ubåten. Jag tänkte att ingen kommer att vilja färdas i Nautilus, när det här har skett. Jag anser båten vara värdelös. Jag sänkte i båten för att dölja något. Det skulle finnas spår av Kim Walls blod där, oavsett om jag dödade henne eller om hon dog vid en olycka. Redan vid de första förhören berättade jag att jag själv sänkte den genom att öppna ventilerna.

Åklagaren Jakob Buch-Jepsen berättade att man har hittat hårlockar, damkläder och blod på golvet på flera ställen.

Buch-Jepsen sa också att man har kunnat kartlägga ubåtens rutt från kvällen en 10 augusti till förmiddagen den 11 augusti, med hjälp av radarpositioner.

Åklagaren läste upp obduktionsrapporten, men domaren satte förbud på att återge vad som framkom från den. Detta för att uppgifterna kan uppfattas som känsliga för anhöriga.

Det som åklagaren fick lov att konstatera var att Kim Walls blod hade hittats i ubåten. Man hittade även strumpbyxor och en kontaktlins, på samma plats som Madsen förklarat att Kim Wall låg död. I badrummet fanns stelnat blod och hår. Kim Walls byxor hittades i maskinrummet.

De kvarlevor som hittats, som tillhör Kim Wall, sänktes med hjälp av nedtyngande rör. Runt rören var det ett nylonband bundet. Liknande rör har hittats i Madsens verkstad.

Den rättsmedicinska undersökningen av Peter Madsen visade att han, någonstans på sin kropp, hade mindre hudbitar och eventuellt uttorkat blod. Vem det kommer från är inte klarlagt.

Peter Madsen ska själv ha förklarat att han bytte kläder efter Kim Walls död, då det var blod på kläderna som han hade när Kim Wall avled.

Ett vittne ska ha berättat att Madsen undvek att svara på frågor om Kim Wall, kort efter att han steg i land. Däremot svarade han på frågor om ubåten.

Försvararen läste upp ett vittnesmål från en person som sa att han har pratat med Peter Madsen om hur man gömmer ett lik till havs. Madsen svarade att den här personen tillhör en konkurrerande raketförening.

– Det är kallt krig mellan oss, han kan ha alla möjliga skäl att vilja skada mig. Något sådant samtal har aldrig ägt rum.

Strax före klockan 18 yrkade åklagaren Jakob Buch-Jepsen på nytt formellt på att Peter Madsen skulle förklaras häktad. Han konstaterade att Kim Walls kropp blivit styckad och nedtyngd med rör som liknar dem som återfunnits i Madsens verkstad.

– Om inte Madsen har styckat kroppen, vem har i så fall gjort det? frågade åklagaren.

– Dråp är ett absolut minimum som häktningsskäl.

Åklagaren hävdade att Madsen ändrar sitt vittnesmål och sin berättelse i takt med att nya fakta kommer fram. Han påpekade att en såg mystiskt saknas, liksom såväl Peter Madsens som Kim Walls mobiltelefon.

Madsens försvarare argumenterade emot en fortsatt häktning. Advokaten uppgav att Peter Madsen inte ändrat sin förklaring utan bara preciserat. Betina Hald Engmark hävdade att man inte fått in några uppgifter som säger emot att Kim Wall skulle ha råkat ut för en olycka.

– Var är bevisen? frågade hon.

Advokaten ansåg att luckan till ubåten borde undersökas noggrannare.

– Det enda vi vet är att skadorna på liket tillkom efter hennes död. Det är min uppfattning att det inte finns grundad misstanke om mord eller dråp mot min klient, sa Betina Hald Engmark.

Försvararen upprepade också Peter Madsens inställning att han inte vill låta polisen gå igenom hans dator utan att han själv är närvarande. Orsaken är att det finns material av förtrolig karaktär på den.

Domaren beslutade häkta Madsen på ytterligare fyra veckor som misstänkt för mord.

Peter Madsen gick inte frivilligt med på den stora sinnesundersökning som åklagaren begärt. Domaren beslutade därför att Madsen skulle tas in på rättspsykiatrisk avdelning där undersökningen ska genomföras.

Domaren beslutade också att polisen får ta hand om och söka igenom Madsens dator.
