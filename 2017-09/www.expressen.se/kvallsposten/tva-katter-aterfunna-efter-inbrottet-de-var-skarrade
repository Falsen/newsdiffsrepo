Två katter återfunna efter
inbrottet: "De var skärrade"
Elvira Lagerström Dyrssen

Katthemmet i Oskarshamn drabbades av en obehaglig överraskning på måndagsmorgonen. Personalen möttes av en krossad glasruta på ytterdörren och uppklippt nät till en av hemmets kattrastgårdar. Hela kontoret var dessutom vandaliserat efter nattens inbrott.

– Dörrens ruta består av tre tjocka glas, tjuvar hade krossat den för att komma åt låset. I jakten på något av värde hade de rivit ut alla pärmar och papper på vårt kontor, men utan någon framgång. Just för att slippa sådana här situationer undviker vi att ha värdesaker på katthemmet. Katterna är det som är värdefullt för oss, säger Josefina Gustavsson, ordförande på Djurskyddet Oskarshamn.

I samband med inbrottet smet tre av hemmets 30 katter ut.

– Katterna Chili, Tiger och Nemi försvann. De blev troligtvis både rädda och chockade av oväsendet när tjuvarna krossade rutan och röjde runt. Katter är flyktdjur, när de känner sig osäkra så springer de i väg, säger hon.

Katthemmet i Oskarshamn placerade ut så kallade "matfällor" för att locka tillbaka de bortsprungna katterna. På tisdagen fick de en positiv överraskning.

– Vi hade bland annat satt ut en matbuffé inomhus, som vi bevakade noga. På dörren hade vi knutit ett snöre, så den kunde dras igen om en av katterna kom tillbaka. På tisdagsförmiddagen vågade sig Chili in, han verkade väldigt glad för att komma hem.



LÄS MER: Katthemmet vandaliserades – nu är flera katter borta



Kvar i buskarna runt kattstallet var Tiger.

– Vi hörde Tiger jama i buskaget, han tjöt men vågade inte visa sig. Chili och Tiger är bröder med katten Elvis som också finns på Katthemmet i Oskarshamn, han höll sig kvar på Katthemmet vid inbrottet. Både Chili och Tiger verkade angelägna för att komma hem, de tre bröderna är väldigt tighta.

Till slut vågade sig Tiger in i en matfälla på tisdagskvällen.

– Båda katterna verkade väldigt omtumlade och skärrade av händelsen. Chili hade småsår som blödde på nosen. Det är så onödigt att skrämma upp katterna, de har redan gått igenom så många jobbiga saker i livet, säger Josefina Gustavsson.

Saknas gör däremot fortfarande den tredje katten, Nemi.

– Vi har inte sett röken av henne, Nemi är helt borta. Runt om Katthemmet har vi satt upp matstationer till henne, men hon har ännu inte ätit.

Ser man Nemi vädjar Josefina om att man hör av sig till Katthemmet i Oskarshamn.

– Vi uppmanar den som ser Nemi att inte locka på henne, hon är väldigt skygg och kan därmed fly längre bort om hon blir rädd. Ta gärna en bild på henne om möjligheten finns, kontakta oss med de observationer som gjorts.

Josefina Gustavsson misstänker att Nemi kan ha sökt skydd i någon typ av byggnad.

– Nemi är inte van vid att vara utomhus och kan ha gömt sig i exempelvis ett garage eller en lada. Risken är att det blir svårare att hitta henne, ju längre tid det går. Att hon blir kan bli påkörd eller instängd någonstans är förstås också en stor rädsla, säger hon.
