Saga räddades
av blodgivarna
Micke Ölander

Blodomloppet i Halmstad är tänkt att uppmuntra och visa på bland annat behovet av blodgivare. För Saga innebar blodgivarna skillnaden mellan liv och död.

– Hon fick ju väldigt mycket blod så jag tycker att det är en självklarhet att delta, säger Olivia Kozan.

Saga fyller snart två år och är på väg tillbaka till ett normalt liv efter att ha varit isolerad i tio månader. Hallands Nyheter var först att skriva om den lilla flickans kamp.

– Man är fortfarande orolig för att det ska komma ett bakslag eftersom det kan komma tillbaka, säger Olivia Kozan.

Det var i slutet av oktober förra året som Sagas föräldrar upptäckte att något var fel på dottern.

– Det kunde vara feber eller diarré. Men en morgon upptäckte vi att hon hade blod i blöjan. Då åkte vi raka väg in till sjukhuset, säger Olivia Kozan.

Första beskedet på sjukhuset var att Saga drabbats av en biverkning av influensa.

– Men jag krävde att de skulle ta prover. När det var gjort var de ganska så snabba med att vi fort skulle till avdelningen.

Det blev en mycket svår tid för Saga och för hela familjen. Saga svävade mellan liv och död.

"Saga blir sämre efter, hon får högre feber. Börjar blöda i munnen, tänderna blir svarta. Nu är det en kamp! Vår älskade Saga tynar snabbt bort", skriver hennes mormor i en dagboksanteckning.

Sedan kom beskedet - Saga hade drabbats av trombocytopen purpura, en ovanlig och mycket allvarlig sjukdom.

Efter 22 transfusioner varav elva misslyckades blev Saga sakta men säkert bättre.

– Hon är absolut bättre men har en del bekymmer kvar. Hon har ju fått tarmproblem efter sina behandlingar. Magen fungerar inte riktigt som den ska, säger Olivia Kozan.

Saga har så smått börjat på förskola och har brutit isoleringen i hemmet. Livet som Saga fick tillbaka beror till stor del av transfusionerna när hennes blodplasma byttes ut.

Olivias make Oskar ska också delta men promenerar loppet med tre månader gamla sonen Tage och Saga som får åka vagn.
