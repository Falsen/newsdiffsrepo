Barnmorskor i Malmö
tvingas att bära larm
Christer El-Mochantaf

Kvällspostens uppmärksammade reportage om hoten mot vårdpersonal i Malmö har delats nästan 17 000 gånger på sociala medier.

Anställda vittnade då om hur vårdpersonal på akuten efter framför allt Malmös många gängrelaterade skjutningar blev hotade. På Skånes universitetssjukhus vågar sjuksköterskor inte längre ha på sig namnskyltar på grund av alla hot.

– Man ska plocka personalen. Det är dödshot. Den kvinnliga personalen får höra att de är horor och slampor och ska bli våldtagna, säger sjuksköterskan och säkerhetssamordnaren Marie Jensen och visar ett av akutrummen där de tar emot skottskadade.

På fredagen rapporterar tidningen Vårdfokus att även Kvinnoklinikens personal nu har vidtagit åtgärder – de tvingas bära överfallslarm när de jobbar.

– Vi har sett en utveckling de senaste två åren där detta blir allt vanligare med incidenter mot personal på förlossningen, kvinnoklinikens akutmottagning och neonatal-avdelningen. Det är inte kvinnor och barn som uppträder på detta sätt – det handlar oftast om anhöriga män, säger Marie Jensen till SVT Nyheter Skåne.



LÄS MER: Kvällsposten granskar hoten mot vårdpersonal i Malmö



Även på kvinnoklinikens gynekologiska akutmottagning, förlossningen och perinatalavdelningen (bb) i Malmö har det gått så långt att ledningen nu beslutat att köpa in personliga så kallade bråklarm till personalen.

Verksamhetschefen för kvinnosjukvården på Skånes universitetssjukhus i Lund och Malmö, Pia Teleman, säger till tidningen Vårdfokus:

– Mestadels är det de anhöriga, det vill säga männen, som är hotfulla. Oftast på grund av långa väntetider och oro för kvinnan som kanske blöder eller har fått missfall. Vi har många patienter och anhöriga som har rätt mycket i bagaget i form av traumatiska upplevelser.

Det som hänt har lett till ökad otrygghet och säkerhetspersonalen rekommenderar att all personal ska bära överfallslarm.

Det gäller både barnmorskor, sjuksköterskor, undersköterskor och läkare som under arbetstid ska bära larmen.
