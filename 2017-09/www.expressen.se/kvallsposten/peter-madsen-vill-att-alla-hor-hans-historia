Peter Madsen vill att
alla hör hans historia
Claes Carlson

Klockan 14 på tisdagen hålls omhäktningsförhandling med Peter Madsen i Köpenhamns tingsrätt. Det är hans första framträdande i domstol efter att en del av Kim Walls döda kropp hittats.

Åklagaren Jacob Buch-Jepsen har redan sagt att han den här gången vill ha Madsen häktad för mord – inte bara för vållande till annans död, som beslutet blev vid den första häktningsförhandlingen den 12 augusti.

Till TV2 säger åklagaren nu också att han tänker begära att förhandlingen även denna gång hålls bakom stängda dörrar. Men han vill inte ange någon närmare förklaring till sin inställning.

Advokat Betina Hald Engmark har alltså helt motsatt åsikt.

– Det har redan från början varit min klients önskan att det ska vara öppenhet kring det här ärendet. Då kanske en del av rökridån som nu ligger över det skulle lyftas undan, säger hon.

– Det är bara en eller två korta meningar av hans förklaring som har offentliggjorts. Resten av hans mycket långa berättelse har inte blivit offentlig.

– Polisen portionerar ju ut upplysningar varenda dag om vad de gör i utredningen. Det talar kanske för att behovet av stängda dörrar inte är särskilt stort, fortsätter Betina Hald Engmark.

Hon betonar att Peter Madsen inte väntar sig att folk ska visa någon förståelse för honom.

– Det har min klient inget behov av. Det enda min klient vill och hoppas är att alla upplysningar ska komma fram och offentliggöras, säger Betina Hald Engmark.

– Han vill att utredningen ska göras grundligt och att polisen ska vända på varje sten. Det betyder förstås att de även ska ta fram upplysningar som är till fördel för min klient.
