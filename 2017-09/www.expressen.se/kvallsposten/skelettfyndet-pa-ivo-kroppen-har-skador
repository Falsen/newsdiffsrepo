Polisens nya svar
om skelettfyndet
Maja Strömberg

Gåtan kring skelettet på Ivö gäckar polisen. Nu har man tvingats bredda utredningen efter att den första tesen inte höll.

Söndagen den 9 juli anträffade ett par svampplockare skelettdelar på Ivö och kontaktade polisen. Polisen spärrade av platsen och delarna fördes till Rättsmedicinalverket i Lund. Man räknade med att identifieringen skulle ta en månad.

Till en början hade polisen en lista på 20 försvunna personer som var mest intressanta att jämföra skelettet med. Man utgick från arbetshypotesen att det var en man.



LÄS MER: Jeans och livrem hittade på platsen



Nu har det visat sig att skelettet inte matchar någon av de försvunna personerna man först trodde på och polisen har fått tänka om vilket gör att identifieringen drar ut på tiden.

– Under perioden har vi gjort ytterligare undersökningar och i nuläget tänker vi att det kan vara både en man och en kvinna, säger polisens pressinformatör Nils Norling.

Det enda man vet säkert i nuläget är att skelettet kommer från en vuxen person men utöver det har man inget åldersspann.

– Vi hade ju en ursprunglig lista på ungefär hundra namn det hade kunnat vara och den går vi tillbaka och jämför med, säger Nils Norling.

Polisen har dessutom fastslagit att kvarlevorna kommer från en person som har avlidit relativt nyligen.

– Vad vi tittar på nu är framför allt personer som inte är försvunna längre än 10 år tillbaka, det innebär runt 2006 och 2007. Försvunna tidigare än så är inte intressanta, säger Nils Norling.

Polisen har även börjat titta på anmälningar om utländska medborgare som anmälts försvunna och kan ha rört sig runt Ivön.

I nuläget har polisen dock ingen brottsmisstanke och man har fortfarande inte kunnat slå fast hur personer har avlidit. Däremot har skelettet uppenbara skador.

– Skador finns så klart på skelettdelarna men man har inte kunnat konstatera hur den här personen har avlidit och det finns ingen brottsmisstanke i nuläget, säger Nils Norling.

Inga mer undersökningar görs på Ivön utan man fortsätter med jämförelserna med försvunna personer. Precis som tidigare jämför man skelettdelarna med tandkort, DNA och röntgenbilder från försvunna personer. Ett mycket tidskrävande arbete enligt Nils Norling.
