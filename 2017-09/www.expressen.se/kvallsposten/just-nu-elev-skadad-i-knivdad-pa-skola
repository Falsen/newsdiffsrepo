Mordförsök på skola
– en elev knivhöggs
Christer El-Mochantaf

Det var vid 13.20-tiden på fredagen som polisen fick in larmet om en knivskärning på Kattegattgymnasiet i Halmstad. En elev har fått en knivskada i nacken och har förts till sjukhus.

– En elev på skolan har fått en knivskada i nacken efter att ha talat med en annan person på skolan. Han blir omhändertagen och är lindrigt skadad, säger Stefan Gustafsson hos polisen.

Gymnasiechefen, Susanna Härenstam, säger att skolan aldrig tidigare har varit med om den här typen av händelser.

– Jag har inte den senaste informationen, det pågår fortfarande informationsinhämtning. Men polisen tillkallades och skolsköterska och kurator har tagit hand om den skadade eleven, säger Härenstam.

En misstänkt gärningsman – enligt polisen vet man vem det är – har avvikit från platsen.

– Men man rubricerar det som försök till mord, säger Stefan Gustafsson.

Skolan har också under eftermiddagen ett extrainsatt möte om hur man ska ta hand om eleverna och hantera händelsen vidare. Där är enligt Susanna Härenstam både skolsköterska och kurator med.

Skolan är dock avspärrad och en förundersökning med rubriceringen försök till mord är inledd. Ingen hade vid 15.50-tiden gripits för händelsen.

2015 knivskars en annan elev på skolan – den gången flydde gärningsmannen på moped, vilket Hallandsposten då skrev om. Eleven klarade sig med lindriga skador.

– Det här är en väldigt allvarlig händelse. Vi är bara glada att det har gått bra, sa rektor Frank Wedding till tidningen då.

Vid 17-tiden var fortfarande ingen gripen och polisen hade inte heller något motiv till dådet.

– Vi vet inte upprinnelsen men utgår från att det var en uppgörelse mellan de två, säger Stefan Gustavsson hos polisen.

Men någon ålder på den misstänkte går polisen inte ut med i nuläget.

– Det lämpligaste är om vederbörande själv går till polisen och lämnar in sig, vi vet vem han är och förr eller senare får vi tag på honom, säger Gustavsson.
