Peter Madsens önskan
– strax efter gripandet
Lars-Olof Strömberg

Världens blickar riktas nu mot Peter Madsen, hobbykonstruktören som misstänks ha orsakat den svenska journalisten Kim Walls död.

Advokat Betina Hald Engmark har varit Madsens försvarare sedan han greps och de senaste veckorna har hon överrumplats av fallets omfattning.

– Just nu önskar jag att dygnet hade mer än 24 timmar. För tillfället kräver situationen att jag löper i allt snabbare takt, säger hon till BT.

Kvällsposten har intervjuat advokaten vid flera tillfällen.

Då har hon förklarat att Madsen är väldigt påverkad av situationen och att de båda har intensiv kontakt med varandra.

– Min klients inställning är fortfarande att han är oskyldig till det han anklagas för. Han samarbetar med polisen och förhoppningen är att bli frigiven, säger Betina Hald Engmark till Kvällsposten.

Hon är ensamstående trebarnsmamma från Helsingör och har tidigare lång erfarenhet som åklagare i danskt rättsväsen. Ofta har det handlat om ekonomisk brottslighet.

Det var först förra året hon bytte sida och slog in på advokatspåret.



LÄS MER: Polisen söker dolda rum i Madsens ubåt



Peter Madsen hade en särskild önskan att få Betina Hald Engmark som försvarare. Själv vill hon inte tala om varför.

– Det får stanna mellan mig och honom, säger hon till BT.

Peter Madsens advokat sticker dock inte under stol med att det är första målet där hon försvarar en mordmisstänkt person.

– Men jag upplever själv att jag har en stor fördel i erfarenheten från jobbet som åklagare. Det gör att jag lätt kan vända på resonemangen och även se målet från åklagarens perspektiv.

– På det sättet kan jag vara på framkant och hela tiden förbereda min klient på vad som är på gång från åklagarens sida, säger Betina Hald Engmark till BT.

Hon säger att hennes telefon numera ringer alla tider på dygnet. Peter Madsen har hon kontakt med varje dag - antingen genom personliga besök eller på telefon.

– Jag tror att Peter Madsen är ganska nöjd med sitt val av advokat. Själv är jag glad att kunna hjälpa alla personer som vänder sig till mig, bara jag har den rätta kompetensen och tiden för det.

Betina Hald Engmark säger att hon vill vara så öppen som möjligt i fallet – eftersom hennes klient själv sagt att han önskar det.

Tiden hon lägger ned på sin klient är dock ofantligt mycket större än hon kunnat ana från början.

LÄS MER: Leif GW Persson: Så mördades Kim Wall



– Jag blev överrumplad som så många andra. Ingen kunde veta vilket omfång detta skulle få.

I Vestre Fængsel lever Peter Madsen i en cell på nio kvadratmeter just nu. Han ska frivilligt ha valt att sitta i isoleringscell eftersom det är vanligt med våld och hot mot både personalen och mellan fångarna.

Enligt Betina Hald Engmark får Madsen följa nyheterna på TV i häktet.

Vad tänker han om omvärldens bild av honom ?

– Han ger inte uttryck för att hans egen situation är så viktig. Det viktiga nu är att hela sanningen kommer fram, säger advokaten till Kvällsposten.
