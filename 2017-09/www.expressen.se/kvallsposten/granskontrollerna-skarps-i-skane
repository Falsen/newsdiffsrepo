Gränskontrollerna
skärps i Skåne
Micke Ölander

Pendlare mellan Skåne och Danmark har kritiserat gränskontrollerna och förseningarna som blivit ett resultat. Om cirka två veckor är runt 100 nya gränskontrollanter färdigutbildade och ska vara på plats.

Uppdraget som polisen fått av regeringen är att gränskontrollerna ska vara nästan hundraprocentiga på tre platser - Helsingborg, Hyllie i Malmö och Lernacken vid Öresundsbron. Samtidigt som regeringen tog det beslutet i maj avvecklades kravet på transportörerna till exempel Skånetrafiken och rederier att genomföra id-kontroller av samtliga passagerare innan de fick gå ombord.

Polisen tog efter regeringsbeslutet fram en handlingsplan. Den mynnade ut i att polisregion syd fick klartecken att anställa fler gränskontrollanter. I väntan på deras anställning och utbildning har kontrollerna inte varit lika intensiva som tidigare.

Om cirka två veckor blir det en märkbar skillnad, enligt polisen.

– Man kommer se att det är fler kontroller och man kommer själv att bli utsatt för kontroll oftare än man har blivit de senaste månaderna, säger Jarl Holmström till Sveriges Radio.

Han har dock uppfattningen att det inte ska orsaka några större problem.

– Har man sitt pass redo och vet hur det här går till tror jag inte att det kommer att innebära så stora bekymmer för den vana resenären, säger Jarl Holmström till Sveriges Radio.

Men effekten av den numera slopade id-kontrollerna och fortsatta gränskontrollen har slagit hårt mot danska DSB och Skånetrafiken som noterat ett påtagligt minskat antal resanden mellan Köpenhamn och Malmö.

Sverige har tillstånd av EU-kommissionen att genomföra gränskontroller till mitten av november.
