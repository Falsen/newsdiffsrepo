Tjuvjägare fällde älgko
– en månad innan säsong
Simon Larsson

En joggare hittade i söndags en död älgko i skogen i närheten av Forshult väster om Oskarshamn.

Därför har polisen nu startat en förundersökning om misstänkt jaktbrott.

Jaktsäsongen på älg drar inte i gång förrän i oktober. Därför är det förbjudet att under den tidiga hösten skjuta älg.

– Det har kommit in en anmälan, det var någon som var ute och joggade som såg något konstigt i skogen, säger Anders Pernius, kriminalkommissarie på Oskarshamnspolisen, till Barometern.

Enligt polisens finns det vissa uppgifter att gå vidare med. En bil ska ha setts till då joggaren såg den döda älgkon. Det ska också finnas vittnesuppgifter.

Bo Martinsson är en av tio kommunjägare som arbetar på uppdrag av Oskarshamns kommun. Han är inte, enligt Barometern, överraskad att en älgko hittats död – trots att det inte är jaktsäsong.

– Vi jagar vildsvin stadsnära och då har det hänt att vi hört skott mitt i natten. De som har jaktmarker har inte jagat vid den tiden och därför ligger det nära till hands att tro att det är tjuvjakt, säger han till tidningen.

Varje jaktlag tilldelas varje säsong ett exakt antal älgar de får skjuta. Tjuvjakt kan därför leda till att det skjuts för många älgar och på det sättet urholkar stammen.

Antalet jaktbrott i Oskarshamns-området har ökat explosionsartat. Enligt Barometern anmäldes mellan ett och sju jaktbrott per år mellan 2010 och 2015. Bara förra året gjordes 32 anmälningar.
