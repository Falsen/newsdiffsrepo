Sandra hade rådjur hemma
– anmäldes av privatpersoner
Beri Zangana

Det var i tisdags som djurskyddshandläggare på länsstyrelsen i Kronoberg gjorde en oanmäld inspektion hemma hos 22-åriga Sandra Munier i Växjö.

I anmälan framgår det att Sandra haft ett rådjur hemma, vilket en privatperson upptäckt efter att Sandra lagt upp bilder på djuret på sitt Instagramkonto. På en bild syns rådjuret tillsammans med Sandras katt i en soffa. En annan bild visar hur rådjuret rör sig fritt i hennes bostad.

När länsstyrelsen kom hem till Sandra Munier upptäckte de rådjuret.

– Vi åkte hem till kvinnan efter att ha fått in anmälningarna. Där fanns ett rådjur, säger Anna Kanstrup, djurskyddshandläggare på länsstyrelsen i Kronoberg.

Sandra Munier saknade tillstånd att ha ett rådjur hemma.

– Generellt får man inte ha vilda djur hemma. Det är ett brott mot lagstiftningen. Man kan få tillstånd och det är inget man meddelar i efterhand utan det krävs att personen har en lämplig anledning för just den djurarten, säger Fredrik Holm, veterinär på länsstyrelsen i Kronoberg.

Sandra Munier berättar att hon gärna hade skaffat ett tillstånd men hon anser att det är svårt.

Hela Sandras liv kretsar kring djur berättar hon. Enligt henne hade rådjuret en stukad fot och det var därför hon tog hand om djuret.

– Jag kände i hjärtat att det var rätt att rädda. Jag ville att han skulle få en ärlig chans i livet. Nu är han ute i det vilda, säger Sandra Munier.

Det är inte första gången som Sandra Munier haft ett rådjur hemma i sin bostad. För några år sedan upptäckte länsstyrelsen – även då efter anmälningar från privatpersoner – att hon haft ett rådjurskid hemma.

Sandra Munier hade då en rådjurskid boendes hos sig i drygt en månad innan länsstyrelsen gjorde ett oanmält besök.

– Jag trodde jag hade henne lagligt men det slutade med att länsstyrelsen kom hit och avlivade henne, trots att hon var fullt frisk, säger Sandra Munier.
