Klassisk butik håller
stängt efter storbrand
Claes Carlson

Design- och inredningsbutiken Illums bolighus ligger vid Amagertorv, halvvägs upp längs Strøget. Vid 04-tiden natten till i söndags härjades lokalerna av en storbrand.

Det var takterrassen som började brinna. På fasaden ut mot gatan syns inga brandskador eftersom det var en annan del av byggnaden som drabbades.

Omkring 100 man från räddningstjänsten kämpade i tio timmar för att släcka elden och spolade då stora mängder vatten över byggnaden.

Under måndagen pågick ett omfattande arbete med uppröjningen efter branden. Det är i affärslokalerna på femte våningen, närmast under takterrassen, som förödelsen är mest omfattande.

Hur branden uppstod är ännu inte känt.

– Polisen är där uppe nu för att undersöka "brottsplatsen" som det heter, säger Sofie Moll till Berlingske.

– De har skickligt folk som kan se vad det är som har orsakat detta. Men vi vet inget än.

En hel del har fått kastas – både av butiksinredningen och av de varor som fanns lokalerna. Men det som går att rädda planerar Illum att sälja ut på en brandrea, helst redan i slutet av den här veckan.

Mycket varor skadades under själva släckningsarbetet. Som till exempel en Poul Henningsen-lampa som skulle kosta 65 000 danska kronor.

– När det brinner struntar man i om det är en billig eller dyr lampa. Man vräker bara undan den för att komma åt brandhärden. Därför är det mycket som har blivit skadat.

– Det som kan säljas är bara varor som vi kan stå för. Kunderna inser förstås att till exempel sängkläder som luktar rök kan tvättas så att lukten går bort, säger Sofie Moll.
