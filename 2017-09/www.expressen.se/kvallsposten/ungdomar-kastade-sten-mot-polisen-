Ungdomar kastade sten mot polisen
Johanna Cardell

Det var vid 23.30-tiden på fredagen som en polispatrull larmades till ett bråk vid en affär i Helsingborg när maskerade ungdomar kastade sten mot dem.

Polisen fick stöd av fler patruller och ungdomarna kunde kontrolleras. Flera av dem var under 18 år och överlämnades till deras vårdnadshavare, skriver polisen på sin hemsida.

– Vi får utreda vilka som kan vara inblandade i detta. Det är väldigt allvarligt. Ingen polisman är skadad och det är det vikttiga. Men det är skador på bilen, säger Fredrik Bratt vid polisen.

Polisen misstänker att de larmades för att ungdomarna skulle kunna kasta sten mot dem då det inte finns några uppgifter om att det faktiskt har varit ett bråk på platsen.

– Det är ett troligt sätt att locka polisen till platsen, säger Bratt.

Ingen polis skadades i samband med stenkastningen.

Vid 01-tiden fanns det ingen färdig brottsrubricering för händelsen.
