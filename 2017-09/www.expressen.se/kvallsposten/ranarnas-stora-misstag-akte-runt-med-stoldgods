Rånarnas stora misstag:
Åkte runt med stöldgods
Lars-Olof Strömberg

Det var natten till den 1 september som den 95-åriga kvinnan fick besök av flera män som trängde in i hennes bostad i centrala Malmö.

Efteråt sa polisens pressinformatör Nils Norling:

– Den här kvinnan har varit med om något fruktansvärt.

Minst två svartklädda och delvis maskerade personer ska vid tretiden på natten ha väckt den 95-åriga kvinnan i sängen och tvingat henne ett ligga orörlig.

Kvinnan ska också ha tvingats att sitta på en stol  medan gärningsmännen sökte igenom bostaden. Hon ska även ha utsatts för knuffar.

Enligt polisens rapportering uppehöll sig gärningsmännen i kvinnans bostad till femtiden på morgonen.

Det klargjordes också att de fått med sig olika typer av stödgods från platsen.

Tre dagar senare, på morgonen den 4 september, greps så fyra personer i samband med ett inbrottsförsök i närheten av Rönneholmsparken i Malmö.

I bilen de färdades i ska det ha funnits flera av den 95-åriga kvinnans tillhörigheter.

– Männen kunde gripas efter att polisen fått larm om ett pågående inbrott och den aktuella bilen stoppades i närheten, säger kammaråklagare Magnus Pettersson.

Två av männen är 18 år gamla, de andra två 19 respektive 27 år gamla. Två av männen har sin hemvist i Malmö, en i Bjärred och en på en mindre ort i Halland.

Sent på torsdagseftermiddagen meddelade åklagaren att samtliga fyra personer häktats på sannolika skäl av Malmö tingsrätt för de misstänkta gärningarna.
