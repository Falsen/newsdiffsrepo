Leif GW om Madsen: "Han är en förhärdad människa"
Alexander Vickhoff

Det är drygt tre veckor sedan den svenska journalisten Kim Wall försvann under en tur med Peter Madsens egenkonstruerade ubåt på Öresund. Den 21 augusti hittades delar av Kim Walls kropp utanför Amager.

Peter Madsen greps redan när han räddades från den sjunkande ubåten. Sedan den 12 augusti sitter han häktad, misstänkt för att ha orsakat Kim Walls död. Den formella brottsrubriceringen motsvarade först grovt vållande till annans död, men misstänkarna mot Madsen har skärpts och han misstänks nu för mord och brott mot griftefriden.

Han nekar till anklagelserna men har erkänt att han dumpat Kim Walls kropp i havet. Samtidigt har Madsen haft påtagliga problem med att redogöra för vad som hände ombord på ubåten.

Enligt en första version släppte han av Kim Wall i Köpenhamn redan under kvällen då de gav sig ut. Den versionen har han dock ändrat och bakom häktningsförhandlingens stängda dörrar berättade han att Kim Wall dött i en olycka på ubåten.

Polisens utredning omgärdas av sekretess men de detaljer som släppts till allmänheten visar på de problem som Peter Madsen kan väntats möta när han ska förklara omständigheterna runt Kim Walls död.

Enligt dansk polis visar de kvarlevor som anträffades utanför Amager att kroppen styckats medvetet. Och i Madsens ubåt har man hittat blod som DNA-matchar Kim Wall.

Att hennes kropp styckats berättar mycket om gärningsmannen för Leif GW Persson. Det är inte vem som helst som kan genomföra dessa brott, menar polisprofessorn.

– Nej, det kan man inte. Det är lyckligtvis så vist ordnat att det är det ytterst få människor som klarar av. Man orkar inte med det. Att ha ihjäl en människa är det betydligt fler som klarar av, säger kriminologiprofessorn och författaren Leif GW Persson.

Att döda en annan människa kan vara ett resultat av yttre omständigheter, menar han.

– Man hamnar i en situation som man, enkelt uttryckt, inte kan hantera. Så har det plötsligt hänt. Men att därefter stycka en kropp det är något helt annat. Det är påtagligt på ett sätt som nästan ingen klarar av.

– Och att göra det i omedelbar anslutning till att den här personen har dött - den andelen som klarar av sånt är inte beräkningsbar. Och det är det som gör att han i mina ögon framstår som en utomordentligt förhärdad människa, eller knäpp om man så vill, säger Leif GW Persson.

För polisens utredare har de senaste veckorna handlat om att försöka slå hål på det Peter Madsen berättar i förhör.

– Hans historia i den delen är inte hållbar, han är inte dum på det viset. Det som gör att han hamnar i den är det där nödvändiga lögnen, att rädda vad som räddas kan och då blir det minst sagt konstigt, säger Leif GW Persson.

Undre tisdagen begärs Peter Madsen omhäktad. Enligt vad specialåklagare Jacob Buch-Jepsen tidigare berättat för Kvällsposten kommer man, med stöd av fynden av kvarlevor och polisens utredning, att begära Peter Madsen häktad som misstänkt för mord och brott mot griftefriden. Man kommer även att begära att Madsen genomgår en stor sinnesundersökning

Leif GW Person är, Peter Madsens problem att förklara vad som hände på ubåten till trots, skeptisk till om polisens utredning kommer att leda till en fällande dom för mord. Om Peter Madsen inte skulle erkänna brott.

– Danskarna håller väl på med sitt och så småningom går det till rättegång, det gör det oavsett om man kan styrka en dödsorsak eller inte. Eventuellt kommer man till och med att chansa på någon typ av indiciebevisning där man yrkar ansvar på mord. Kommer man att få honom fälld om man inte kan styrka det på ett sätt som är borton rimligt tvivel? Det har jag svårt att tro. Det är inga större fel på rättssäkerheten i Danmark.
