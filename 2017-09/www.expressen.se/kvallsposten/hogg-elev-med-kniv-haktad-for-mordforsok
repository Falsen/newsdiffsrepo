Högg elev med kniv –
häktad för mordförsök
Micke Ölander

Under häktningsförhandlingen i dag i Halmstads tingsrätt nekade 18-åringen enligt tidningen. Men efter att åklagaren lagt fram bevisen mot honom beslöt tingsrätten att häkta 18-åringen som på sannolika skäl misstänkt för mordförsök på eleven.

18-åringen greps på fredagskvällen i förra veckan, bara några timmar efter att han misstänks ha misshandlat och knivskurit en elev på Kattegattgymnasiet i Halmstad.

Det var vid 13.20-tiden på fredagen som polisen fick in larmet om en knivskärningen.

– En elev på skolan har fått en knivskada i nacken efter att ha talat med en annan person på skolan. Han blir omhändertagen och är lindrigt skadad, uppgav Stefan Gustafsson hos polisen.

18-åringen ska redan då ha blivit identifierad men var inte kvar på skolan när polispatruller kom dit. Han greps senare samma kväll.

Åklagaren anser att det är frågan om mordförsök, en uppfattning som tingsrätten åtminstone för närvarande delar.

– Kniven har varit riktad mot sådana kroppsdelar att om det hade gått illa hade det funnits fara för personens liv. Det är tillfälliga omständigheter som gjorde att det inte gick värre än det gick, säger kammaråklagare Jon Lindahl till Hallandsposten.

18-åringen har varit elev på skolan. Han misstänks också för övergrepp i rättssak.
