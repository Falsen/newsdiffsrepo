Omfattande tjuvfiskliga
på turné i Sydsverige
Christer El-Mochantaf

Det är en omfattande brottslighet som åtta män – mellan 40 och 60 år – nu står misstänkta för, efter ett polistillslag i torsdags.

Männen, som samtliga är utländska medborgare, misstänks för delaktighet i tjuvfiske i svenska insjöar. Brottsrubriceringarna är medhjälp till grovt brott mot fiskelagen, samt häleri.

Men det som ledde polisen till den stora tjuvligan var något annat. Sedan tidigare sitter nämligen två utländska medborgare häktade i Växjö, misstänkta för grovt brott mot fiskelagen. Det är den utredningen – som polisen arbetat med under augusti – som har lett dem fram till den nya ligan. Fynden pekade på att fler kunde vara inblandade.

De åtta männen som anhölls under torsdagen. Polisen har vid tillslaget mot olika fastigheter gjort beslag av fiskeutrustning, båtar, båtmotorer, kräftor, fisk (gös) och utrustning för distribution och hantering av kräftor och fisk i stor omfattning.

"Fynd från tillslaget tyder på omfattande tjuvfiske och organiserad brottslighet", skriver polisen på sin hemsida.

Bland föremålen som har tagits i beslag finns också en lastbil med kylaggregat. Kammaråklagare Saramaria Johansson, i Växjö, leder nu förundersökningen mot männen.

Men samtidigt har polisen en uppmaning till fiskerättsinnehavare i området.

Fiskerättsinnehavare i Blekinge, Kronoberg och Norra Skåne uppmanas nu att titta till sina fiskevatten. Polisen tror nämligen att de misstänkta männen – fortfarande – har en mängd kräftmjärdar och nät utlagda i olika sjöar som nu kommer att bli kvar i vattnen.

Exakt vilka sjöar det rör sig om vet inte polisen. Men tips från allmänheten kan hjälpa till i utredningen.

Tjuvfiskarna lägger enligt polisen ut sina redskap på rev vilket innebär att redskapen är sammansatta under vattenytan med rep.

"Endast ett flöte kan vara synligt eller ett rep som går upp ur vattnet till ett träd", står det i polisens kommuniké.

Om privatpersonar hittar olovlig fiskeutrustning ska en polisanmälan göras, menar polisen. De efterfrågar också tips om iakttagelser av misstänkta tjuvfiskare inom de aktuella länen och vill även ha eventuella beskrivningar av bilar eller registreringsnummer.

Tips lämnas till polisen via telefonnummer 114 14.
