Familjens griskulting
skjuten med pilbåge
Karin Selåker Hangasmaa

Vid 17-tiden på fredagseftermiddagen kom Adam Kolota och hans åttaåriga dotter Maja hem till gården i Munkarp utanför Höör. Familjen har ett 50-tal Linderödsgrisar och Maja frågade om de inte kunde hälsa på hos grisarna och kultingarna en stund. Pappa och dotter gick tillsammans ner till hägnet.

– Men snart märkte vi att något inte stämde. Våra grisar är väldigt sociala och kommer gärna fram och hälsar och springer runt ens ben, men nu höll de sig undan och betedde sig konstigt, berättar Adam.

Adam började leta bland grisarna för att se efter vad som var fel.

– Då fick både jag och Maja syn på en av kultingarna som hade en pil i sidan. Maja började gråta och jag fick gå i väg med henne upp till huset. Hon var jätteledsen och det var svårt att som förälder förklara för sin åttaåring varför människor gör på det här sättet, säger Adam.

Adam undersökte griskultingen som var väldigt trött. Pilen satt tio centimeter in i djurets buk och Adam drog försiktigt ut den. Han hoppades att kultingen skulle bli bättre, men den blev i stället sämre och på senare kvällen tog han beslut om att avliva den.

Adam har letat i hägnet för att se så att inte något av de andra djuren har skadats eller att det fanns fler pilar, men hittade inga fler skjutna djur eller pilar. Samma dag anmälde han händelsen till polisen.

– Jag ringde faktiskt 112 i stället för 114 14. Man kan tycka att det bara är en gris, men jag tycker det är skrämmande att någon skjuter på det här sättet på djur, då känns det som personen i fråga skulle kunna vara kapabel att skjuta pilar på människor, säger Adam Kolota.



LÄS MER: Besökare slog djur på Jessicas gård



Efter händelsen har Adam Kolota hört sig för sig bland de som bor i trakten. En av grannarna ska ha sett en bil stanna till vid gården och att en eller flera personer hade gått in i hagen.

– När jag hörde mig för bland folk fick jag en del tips, en granne hade sett någon stanna till och så fick jag veta att en annan gård i Skåne för två år sedan fick sina kalvar beskjutna med pilar.

Polisen har varit på plats på gården och tagit pilen i beslag och skrivit en anmälan. Fredrik Bratt är presstalesperson på polisens ledningscentral i region syd och säger att det inte är tillåtet att jaga djur med pil i Sverige.

– Nej, det kan nog bli rubricerat som jaktbrott men även skadegörelse. Du får absolut inte skjuta någon annans djur, inne på annans mark.
