Här syns tonfisken till för
första gången på 50 år
Beri Zangana

Det var under tisdagen som händelsen ägde rum i Öresund. Sportfiskarna Jesper Fohrmann och Tom Secher var ute på en kort tur med båten för att spana in tonfiskar – ett intresse de båda haft sedan länge.

Den här dagen skulle turen inte vara särskilt länge, Jesper Fohrmann berättar att det skulle bli en kort tur med båten.

När de närmade sig Hornbæk vid danska kusten såg männen någonting som plaskade i vattnet.

– Vi åkte dit med båten och då såg vi två stora tonfiskar. Vi gjorde en uppskattning på att de vägde cirka 200 kilo. Vi blev jätteglada, säger Jesper Fohrmann.

Tom Secher och Jesper Fohrmann lyckades fånga tonfisken på bild, vilket Helsingborgs dagblad var först att skriva om.

Tonfiskintresset kommer från Jespers morfar som själv fiskade mycket. Jesper Fohrmann har själv fiskat tonfisk i Panama i tio år.

Både Jesper Fohrmann och Tom Secher har varit runt i världen och fiskat tonfisk men i Öresund är den fredad, vilket innebär att inget fiske får bedrivas efter den. Efter att ha hört  att tonfisken kommit tillbaka till Öresund har de varit ute i havet och spanat.

Ytterligare ett femtiotal tonfiskar dök enligt Jesper och Tom upp i området runt Hornbæk.

Om det blir som mellan åren 1920-1940 och mellan åren 1950-1965, när tonfisken besökte Öresund, kan det bli en tillväxt för turistindustrin i området. Jesper menar att naturintresserade kan ta sig till området för att se den stora fisken.

– I Öresund befinner sig fisken mycket tätt inpå land så turister från hela världen vill komma hit. Kanske får vi se ännu fler båtar som arbetar med att spana eller fiska tonfisk på sportsligt vis, säger Jesper Fohrmann.

Och kanske kan vi komma att se en framtida turistattraktion som lockar många till Öresund. I ett pressmeddelande berättar Öresundsakvariets marinbiologer att de planerar att arrangera resor från mars nästa år, ute på Öresund för att spana efter tonfisk.

– Vi kan inte garantera att vi ser de stora fiskarna men vi kan garantera en fantastiskt spännande båtresa där vi berättar om tonfiskens liv i Öresund, säger Jens Peder Jeppesen i pressmeddelandet.
