Glädjebeskedet för cancersjuka Linnea – får snart lämna Mexiko
Alexander Vickhoff

I december diagnostiserades då femåriga Linnea med DIPG, en mycket aggressiv tumör på hjärnstammen. Etablerade behandlingsformer saknas i Sverige och därför startade familjen i början av året in insamling. Syftet var att samla ihop pengar för att kunna behandla Linnea utomlands. 1,9 miljoner kronor blev det och i maj åkte familjen till Mexiko för att påbörja behandlingen.

Nu är sex behandlingar avslutade och Linneas och hennes familj kan börja tänka på att åka hem till Sverige.

– Det är fantastiskt. När vi fick diagnosen, sträckte sig den genomsnittliga prognosen för överlevnad inte mer än nio - tolv månader framåt. Men den här behandlingen är unik och avancerad utan motsvarighet i hela världen, säger Kristoffer Nordström.

Behandlingarna har gått bra men sommaren har ändå varit fylld av prövningar. Bland annat transporterades Linneas sparade tumörvävnad från Karolinska universitetssjukhuset i Stockholm till Mexiko, en åtgärd som var en del av den immunterapi som Linnea går igenom.

För BLT berättar pappa Kristoffer Nordström att behandlingarna varit tuffa men att dottern mår bättre och bättre. Nu har Linnea hunnit fylla sex och förhoppningen är at hon ska börja skolan när familjen kommit hem i oktober.

– Nu kan vi titta på det där köpet av hennes gympapåse, som fått ett slags symboliskt värde för oss, säger Kristoffer Nordström till BLT.
