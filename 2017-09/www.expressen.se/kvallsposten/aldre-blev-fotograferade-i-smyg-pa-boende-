Äldre blev fotograferade
i smyg på boende
Beri Zangana

Det var i juli som en bild skickades till en före detta enhetschef för ett äldreboende i Halmstad. Bilden, som skickades som ett sms, hade ett meddelande som löd följande: "Resterna av ditt (enhetschefens namn). Känns bittert för de gamla". Genast kontaktade enhetschefen hemvårdsförvaltningen i Halmstad kommun. Händelsen var Hallandsposten först med att skriva om.

Gabriela Arvidsson, myndighetschef på hemvårdsförvaltningen i Halmstad ser allvarligt på situationen. Hon har aldrig varit med och något liknande tidigare.

– Jag tänkte först att det är någonting som blivit fel, och försöka få kontakt med den personen som tagit bilden för att reda upp vad som hänt. Jag blev mycket förvånad att äldre fotograferades vid måltid i deras hemmiljö utan deras vetskap eller samtycke, säger Gabriela Arvidsson.

Händelsen har polisanmälts och förvaltningen har även gjort en anmälan enligt lex Sarah till IVO (Inspektionen för vård och omsorg). Nu ligger ärendet hos IVO och man inväntar svar.

Vem som hade tagit bilden är fortfarande okänt. När personalen fick se bilden kände några igen situationen. Vid det tillfället, någon gång under juli månad ska två utomstående ha besökt en person på äldreboendet. Personalen hade då bett de två besökarna att lämna boendet. Då fortsatte de gå mot matsalen innan personalen sade till dem att lämna äldreboendet – igen.

Enligt Gabriela Arvidsson har de försökt att ta kontakt med personen som skickade bilden.

– Vi har försökt komma i kontakt med personen så att vi kan tala med den som gjort det här. Enhetschefen ringde till operatören och bad om att få komma i kontakt men de ville inte lämna ut uppgifterna utan hänvisade då till polisen, säger Gabriela Arvidsson.

Gabriela Arvidsson berättar att boende och personal kände obehag när de fick kännedom om vad som hade hänt. Enhetschefen på boendet har pratat med de berörda om händelsen.

Nu har förvaltningen vidtagit åtgärder. Det handlar bland annat om att ha rutiner för fotografering.

– Det beror på situationen och att man visar respekt för de äldre som bor på ett äldreboende. Det är viktigt att vi pratar om det och belyser vikten av att alla besökare ska respektera de äldres integritet. Sen handlar det även om att upprätthålla god ordning och trygg miljö för det är de äldres hemmiljö, säger Gabriela Arvidsson.
