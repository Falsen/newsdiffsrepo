Larm om skottlossning – polis har spärrat av
Alexander Vickhoff

Enligt polisen var det en patrull som vid 19-tiden uppfattade två smällar under rutinpatrullering.

– Polisen ser också en personbil köra därifrån, säger Calle Persson.

Kort därpå siktades den misstänkta bilen av en annan patrull som stoppade fordonet.

– I bilen satt det en man som kontrollerades, säger Calle Persson.

Mannen misstänks nu för inblandning i händelsen.

Polisen har nu hittat en misstänkt brottsplats där skador på en bil och en fasad konstaterats.

Platsen är avspärrad i väntan på att polisens tekniker ska undersöka området. Det finns inga konstaterade personskador i samband med händelsen.

Enligt uppgifter från polis på platsen har man en identifierad målsägare som ska ha befunnit sig i anslutning till den bil som man hittat skador på.

Händelsen rubriceras, enligt yttre befäl på plats, som försök till mord.
