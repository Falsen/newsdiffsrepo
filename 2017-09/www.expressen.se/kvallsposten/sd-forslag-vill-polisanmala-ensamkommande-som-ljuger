SD-förslag: Vill polisanmäla
ensamkommande som ljuger
Simon Larsson

Efter beslut från regeringen började Migrationsverket tidigare i år att göra åldersbedömningar på ensamkommande barn, på frivillig basis.

Nu vill Sverigedemokraterna polisanmäla de som medvetet ljuger som sin ålder för att få bidrag, enligt Sydsvenskan.

– Sverigedemokraterna är emot alla former av bidragsfusk, det är själva grundstommen, säger Magnus Olson.

– Vi är motståndare till att betala ut försörjningsstöd till papperslösa, de som befinner sig illegalt i landet. Det här är egentligen bara en ytterligare uppföljning av vår tuffa politik.

Enligt Magnus Olson bör Rättsmedicinalverket genomföra åldersbedömningarna.

En medicinsk ålderbedömning innebär bland annat analyser av visdomständer, av lårbenet och en tandröntgenundersökning. Rättsmedicinalverket graderar därefter sitt utlåtande efter en femgradig skala, som bedömer hur säkert utlåtandet är.

– Det måste vara säkerställt fullt ut. Jag måste vara ärlig och säga att jag inte vet exakt vad skalan innebär. Men självklart, det måste vara säkerställt, säger Magnus Olson.

Men det rödgröna styret går inte alls på Sverigedemokraternas linje. Till Sydsvenskan säger kommunalråd Sedat Arif (S) att partiet inte vill polisanmäla personer som angivit fel ålder, eftersom det kan finnas de som inte har koll på den.

– Det är ingen överraskning med tanke på kommunalrådet Sedat Arifs (S) tidigare ställningstagande, Socialdemokraternas olika satsningar, stöd till EU-migranter och hans retorik i kommunfullmäktige, säger Olson.

– Jag tycker det är märkligt, det sänder dubbla signaler. På riksplanet har Socialdemokraterna en helt annan agenda.

I Mariestad har kommunen redan börjat polisanmäla ensamkommande som missänkts ha ljugit om sin ålder. Där är det Moderaterna och Centerpartiet som stått bakom förslaget.

– Jag har inte fått några reaktioner alls från Moderaterna och alliansen. Jag hoppas ju givetvis och har en förhoppning att alliansen delar sina allianskolleger i Mariestads uppfattning. Men sen är det upp till de i Malmö att ta ställning.

Kvällsposten har utan framgång sökt oppositionsråd Torbjörn Tegnhammar (M) för en kommentar.
