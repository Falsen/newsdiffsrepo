Prins Henriks bror efter
beskedet: "Har problem"
Simon Larsson

Danska ledarskribenter har efter beskedet varit kritiska till att hovet inte informerat om prinsens tillstånd tidigare. Under sommaren har prins Henriks uttalande varit fler – och aggressivare – än på länge.

– Om kungahuset visste att han var dement borde de berättat för oss, då hade vi förhållit oss till det. Tvärtemot underströk de att han var i sin goda rätt att säga som han sa, säger Poul Madsen, chefredaktör för Ekstrabladet, till sin egen tidning.

Som en direkt konsekvens av diagnosen kommer prins Henrik att trappa ner sina åtaganden, berättar hovet.

Etienne de Laborde de Monpezat, som är prins Henriks bror, svarar inte på hur länge han vetat om prinsens tillstånd. För Ekstrabladet berättar han hur demensen påverkar prins Henrik.

– Vi kan se att han har problem. Ena ögonblicket är han inte helt närvarande, men andra ögonblicket är han helt normal, säger han.

– Problemet med min bror angår bara Danmark och den kungliga familjen. Därför kommer jag inte säga vad jag känner, det är inte min sak att göra. Vi är naturligtvis fortfarande med honom, men jag vill inte prata om hans problem eller förhållande till drottningen.



LÄS MER: Karin Lennmor: Ovanligt att kungligheter berättar så öppenhjärtligt



Utredningen om prins Henriks sjukdomstillstånd gjordes, enligt det danska hovet under sensommaren.

På onsdagen kommenterade kungahuset beskedet så här:

– Efter ett längre utredningsförlopp under sensommaren har ett specialistteam vid Rigshospitalet nu konstaterat att Hans Kungliga Höghet Prins Henrik lider av demens.

Drottningen tog själv beslutet att offentliggöra prins Henriks demens, men ingen från familjen har kommenterat beskedet.

– Som en konsekvens av diagnosen kommer prinsen framöver att dra ned på sina aktiviteter, skriver det danska kungahuset i ett pressmeddelande.

På grund av demensen lär prins Henriks kognitiva förmåga försämras. Enligt Rigshospitalet är omfattningen av de sänkta kognitiva nivåerna större än förväntat, i förhållande till prinsens ålder.

Drottningen och den danska kungliga familjen önskar att prinsen framöver får den lugn och ro som han behöver.
