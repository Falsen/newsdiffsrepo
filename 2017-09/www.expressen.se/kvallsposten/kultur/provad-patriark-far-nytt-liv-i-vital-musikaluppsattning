Prövad patriark får nytt liv i vital musikal
Gunilla Brodrej

Det slår mig vilken bra musikal det här är. Och att den håller. Man får tacka översättarna särskilt för det, som helt låtit bli underliga nusvenska uppdateringar. Det finns också någonting evigt och universellt i musikalens tema som handlar om att vara ifrågasatt, både privat och strukturellt.

Hederskultur, fattigdom, tradition, antisemitism. Skildrad genom drastisk svart, varm judisk humor. Jerry Bocks musik, inspirerad av såväl romantisk opera som klezmer har åldrats med grace. Här finns ikoniska nummer som den frejdiga ”Om jag hade pengar”, riviga ”Traditzie” och lyriska bröllopskören ”Gryning. Skymning”.



LÄS MER – Gunilla Brodrej: Hair i Göteborg är provokativ, giftig och jättebra



”Spelman på taket” utspelar sig i en judisk by i Ryssland i början av förra sekelskiftet, där döttrarna går på tvärs med den sociala och samhälleliga tradition som den alltmer prövade patriarken Tevje försöker upprätthålla.

Philip Zandén är kanske ingen stor sångare, men tillräckligt bra, och hans Tevje växer på mig. Släpar på sin eländiga kärra, dividerar med Gud, stretar emot när döttrarna försöker gå sina egna vägar, mjuknar och ger sig.

Många har sin favorit-Tevje. Jag har själv lite svårt att skaka av mig Topol, från filmen ”Fiddler on the roof” som kom 1971. Den äldre delen av Malmöpubliken kanske minns Tevjegubbarna Jan Malmsjö (1997) och, ännu längre tillbaka, Cornelis Vreeswijk (1968).

För visserligen kretsar handlingen kring döttrarna (Tuva B Larsen, Kristin Lidström och Kerstin Hilldén), frugan Golde (Katarina Ewerlöf) och äktenskapsmäklerskan Jente (Åsa Fång), men det här är först och främst Tevjes resa. Och han är ingen spelman på ett tak om nu någon trodde det, utan en fattig mjölkbonde. Spelmannen på taket är en stum symbolisk roll, livets omöjliga balansakt.

Den irländska regissören Orpha Phelan har gjort en traditionell uppsättning, men med två scenrävar i de bärande rollerna, Katarina Ewerlöf och Philip Zandén, en vattentät ensemble av riktigt bra musikalartister, en spänstig kör och vital operaorkester under ledning av Stefan Solyom, så behöver man inte krångla till det så mycket mer. Vi ska känna med Tevje och Golde. Skratta och gråta med dem. Ondast gör avskedet, när hela familjen splittras till olika länder.

Leslie Travers snillrika scenografi består mest av olika typer av förvaringsmöblemang, skåp och byråar, som skapar känslan av ett hem som lätt kan lösas upp. Till och med tåget som transporterar bort en av döttrarna efter ett smärtsamt avsked, är ett stort skåp. Till sist tvingas den judiska befolkningen i den lilla byn att lämna byn, undan pogromerna.

Tevje vänder sig åter till Gud med en anspråkslös bön: "Du säger att vi är ditt utvalda folk, kan du inte för en gångs skull välja ett annat?".





LÄS MER – Gunilla Brodrej: Suverän serieroman blev queermusikal

Gunilla Brodrej är kritiker på Expressens kultursida.
