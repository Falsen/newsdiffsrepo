Bilist körde av vägen
– kraschade in i hus
Elvira Lagerström Dyrssen

En bil körde på torsdagseftermiddagen av vägen i Mörbylånga på Öland. Bilisten körde rakt in i en trädgård och krockade med husfasaden.

Incidenten skedde på Södra Möcklebyvägen och vägen är avstängd i båda riktningarna under räddningsarbetet.

Larmet inkom klockan 14.14 och polis, ambulans och räddningstjänst åkte till platsen.

– Troligtvis rör det sig om att föraren fått ett sjukdomsanfall, säger Maya Forstenius, pressinformatör vid polisens regionledningscentral.

Föraren fick åka till sjukhus med ambulans och skadeläget är oklart.
