Här är kommunen som
vill införa tiggeriförbud
Beri Zangana

Moderaterna i Vellinge, som har egen majoritet i kommunen, föreslog i april ett tiggeriförbud som skulle innefatta områdena Vellinge, Skanör och Höllviken. Med stöd från två andra partier i kommunstyrelsen, Liberalerna och Sverigedemokraterna, kunde förslaget gå igenom. Därmed blev Vellinge första kommunen i Skåne att införa ett tiggeriförbud.

Nu följer Moderaterna i Åstorp efter – de vill att ett förbud mot tiggeri införs i kommunen, rapporterar Sveriges radio. Under onsdagens möte i kommunstyrelsen lade partiet, som sitter i opposition, fram förslaget.

– Det är samma skäl som på alla andra ställen vi upplever att många känner ett obehag här. När man går till affären och det är folk utanför som tigger. Vi vet ju att de flesta av dem är utsatta men pengarna går inte till de själva, säger Henrik Danielsson, fullmäktigeledamot i Åstorp, till Sveriges radio.

När Moderaterna under tisdagen presenterade sitt nya kriminalpolitiska program inför stämman i oktober var ett nationellt tiggeriförbud ett av förslagen. Bland annat vill man straffa tiggeri med böter men öppnar även för andra typer av straff.

– Det vore bra om vi kan göra upp med Socialdemokraterna i frågan, sa Tobias Tobé, rättspolitisk talesperson för Moderaterna, tidigare i veckan.



Läs mer: Moderaterna vill införa nationellt tiggeriförbud



Enligt Henrik Danielsson är tiggeriet utbrett i Åstorps kommun.

– Det sitter ju folk utanför Lidl och det finns en del utanför Ica-affären. Men även i Hyllinge som ingår i Åstorp, där brukar det också sitta tiggare, säger han till Sveriges radio.

Vellinge blev den första kommunen i Skåne att införa ett tiggeriförbud – och nu kan Åstorp komma att bli den andra.

– Jag hörde en undersökning som de hade gjort där de intervjuat folk på gatan, de flesta där sa ju att det skulle vara bra om man hade ett sådant förbud. Ingen vet egentligen vad det får för effekter. Om vi inte har ett förbud så kan ingen hindra tiggeriverksamheten som den här, säger Henrik Danielsson till Sveriges radio.
