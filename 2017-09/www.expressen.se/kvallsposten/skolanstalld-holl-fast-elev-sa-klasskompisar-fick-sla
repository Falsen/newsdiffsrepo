Skolanställd höll fast elev
så klasskompisar fick slå
Martin Hardenberger

Det var hösten 2015 som resurspersonen på skolan i västra Skåne höll fast en elev som då gick i fjärde klass och uppmanade två klasskompisar att slå.

De löd och den fasthållna eleven – som resurspersonen var anställd för att ta hand om – fick motta slag och sparkar i mage och på rumpan.

Händelsen är en av flera som det utsatta barnets föräldrar anmält. Och nu slår Skolinspektionen fast att eleven utsatts för kränkande behandling, i strid med skollagen. Man skriver i ett utlåtande att det "inneburit ett missbruk av ett beroende- och förtroendeförhållande" gentemot eleven.

Händelsen bekräftas av både skola och kommun. De har haft en dialog med de inblandade eleverna.

Samtidigt hävdar resurspersonen att det varit fråga om ett "skojbråk" och barnet som i dag går i sjätte klass säger att slagen och sparkarna bortsett från en extra hård spark inte var så hårda att det gjorde ont. Efter den extra hårda sparken släppte resurspersonen pojken.

Eleverna som slog har olika uppfattning rörande om det var på allvar eller lek.

Oavsett har både Skolinspektion och kommun svårt att se att en elev i den åldern kan gå med på en lek enligt de premisserna.

Den anställde är omplacerad men jobbar kvar inom kommunen.

Sjätteklassaren har enligt anmälan till Skolinspektionen av andra elever blivit utsatt för direkt misshandel samt verbala kränkningar under 2016-2017. Informationen bekräftas av skolan.
