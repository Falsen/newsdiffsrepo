GW Persson om Madsen:
"Han är ju en narcissist"
Alexandra Karlsson

Peter Madsen har under samtliga förhör hävdat att Kim Wall råkade ut för en olycka på ubåten Nautilus. Enligt den danske uppfinnaren fick Kim Wall en 70 kilo tung lucka över sig och dog kort efter det.

Peter Madsen greps kort efter att han räddats från sin sjunkande ubåt och i tisdags omhäktades han vid Köpenhamns tingsrätt, misstänkt för mord och brott mot griftefriden.

Den senare rubriceringen erkänner han – men han hävdar samtidigt att han dumpade en intakt kropp i havet.

– Enda möjligheten är ju då propellerskador, men på bålen var det ju inga propellerskador så att någon har kommit åkande med en båt och kört på henne på ett sådant sätt att just de bitarna gått av är naturligtvis inte sant, säger Leif GW Persson.



LÄS OCKSÅ: Leif GW om Madsen: "Han är en förhärdad människa"



– En mycket mer sannolik förklaring är att han tvingats göra det för att få upp henne ur tornet när han skulle kasta kroppen.

Under häktningsförhandlingen svarade Peter Madsen mycket precist på både åklagarens och försvarsadvokatens frågor. Han var noga med att det var hans förklaring, och rättade vid flera tillfällen åklagaren.

När han gav sin version pratade Peter Madsen stundtals om sig själv i tredje person.

– Han är ju en narcissist. Det har jag sagt hela tiden. Det stämmer bra med den där personlighetstypen, säger Leif GW Persson.

Polisen arbetar nu med att försöka ta reda på vad som hände på ubåten och hur Kim Wall dog.

Men utan en intakt kropp är det svårt att fastslå dödsorsaken – vilket Peter Madsen är medveten om, enligt Leif GW Persson.



LÄS OCKSÅ: Leif GW: "Madsen skrattar rättvisan rakt i ansiktet"



Kriminalprofessorn tror att Peter Madsen kommer att hålla sig till sin historia.

– Man kommer på alla sätt och vis göra klart för honom att så här kan det inte ha gått till. Men det spelar ingen roll hur otrolig hans historia är om man inte kan visa på motsatsen. Då hamnar man där ändå att man inte kan fälla honom och det vet han ju om. Det kan gälla en skillnad mellan livstids fängelse eller två-tre år som han kan få för styckningen. Vi får se var det landar, säger Leif GW Persson.
