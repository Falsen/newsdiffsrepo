"Sannolikt att han åtalas
för uppsåtligt dödande"
Claes Carlson

Förre överåklagaren Sven-Erik Alhem, 75, följer utredningen av journalisten Kim Walls död med mycket stort intresse.

– Fallet är naturligtvis djupt tragiskt för de anhöriga. Men juridiskt är det oerhört intressant, säger han.

Den mer än fyra timmar långa omhäktningsförhandlingen i Köpenhamn på tisdagen slutade med att Peter Madsen mot sitt nekande häktades för mord.

Madsen erkänner brott mot griftefriden – men inte på det sätt som åklagaren hävdar. Peter Madsen säger fortfarande att den döda kroppen var intakt när han dumpade den i havet.

Åklagaren Jakob Buch-Jepsen påstår att Peter Madsen styckat kroppen innan han gjorde sig av med den. Han ska även ha vägt ner den med metallrör för att den inte skulle flyta upp till ytan.

Det är sannolikt också vad åtalet kommer att säga på den punkten.

– Vem skulle annars ha styckat kroppen om inte Madsen? Det finns ingen utomstående, ingen tredje person inblandad här, säger Sven-Erik Alhem.

För att väcka åtal för det mildare brottet vållande till annans död måste åklagaren bli övertygad om att Kim Walls död var en olyckshändelse – så som Peter Madsen själv säger.

Madsen påstår att en tung ubåtslucka föll ner i huvudet på svenskan och vållade så svåra skallskador att hon avled.

Men för Sven-Erik Alhem är Madsens hantering av den döda kroppen en faktor som kraftigt minskar hans trovärdighet på den punkten.

– Det sätt som Madsen har behandlat kroppen på tyder på att han har varit väldigt intresserad av att det inte skulle gå att fastställa dödsorsaken, säger Sven-Erik Alhem.

– Vid en sammantagen bedömning av omständigheterna antyder detta att det varit frågan om ett uppsåtligt dödande. Därför är ett åtal för vållande till annans död inte det troligaste.

Med det nuvarande bevisläget tror inte Sven-Erik Alhem dock inte heller att Madsen kommer att åtalas för mord.

– För att det ska betraktas som mord ska det finnas försvårande omständigheter eller så ska dådet ha föregåtts av någon form av planering. Man har tänkt ut hur brottet ska begås, gått och skaffat ett vapen.

– Det går inte att se något sådant just nu, säger Sven-Erik Alhem.

I så fall får det uppsåtliga dödandet betraktas som dråp. Vid en kommande rättegång kan rätten ändå själv välja att döma för vållande till annans död.

– Man kan åtala för dråp men utforma gärningsbeskrivningen på ett sådant sätt att den inrymmer möjligheten att betrakta gärningen som vållande till annans död, säger Sven-Erik Alhem.
