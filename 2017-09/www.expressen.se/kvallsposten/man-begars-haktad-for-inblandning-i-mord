Man häktad för
inblandning i mord
Simon Larsson

Den 30:e mars tidigare i år sköts en 23-årig man till döds på en gård på Ramels väg. Mannen fördes till sjukhus i en privatbil – men dog till följd av sina skador.

Mordet fångades på film där två personer syns hålla i ett vapen.

Kort efter skjutningen anhölls sju personer misstänkta för inblandning. Nu är två personer frihetsberövade misstänkta för medhjälp till mord.

Men ingen av dem är misstänkta för mord.

– Arbetet pågår med identifiering av skyttarna, säger Lisa Åberg.

I tisdags hämtades två personer in till förhör och båda anhölls senare misstänkta för inblandning i mordet.

– Vi misstänker inte att någon av dem är en av de två gärningsmän som hållit i vapnet. Vi vet att det är två eftersom eftersom mordet finns på film, säger Lisa Åberg.

Under fredagen häktades en man i 20-årsåldern misstänkt för medhjälp till mord. Den andra har släppts på fri fot.

– Jag menar att han främjat gärningen, men jag vill inte gå in på vilket sätt, säger Lisa Åberg om den häktade mannen.

Mannen är kriminellt belastad och har dömts flera gånger, bland annat i narkotikasammanhang.

Efter att de två männen i tisdags anhölls har flera medier rapporterat om att de har en koppling till mordet på 16-årige Ahmed Obaid. Det stämmer inte, enligt åklagare Lisa Åberg.

– Jag vill förtydliga att ingen av de två som nu anhållits har någon koppling till mordet på Ahmed Obaid.
