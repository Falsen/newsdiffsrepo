Danska hovets besked:
Prinsen lider av demens
Elvira Lagerström Dyrssen

Prins Henrik är dement, det meddelar det danska hovet i ett pressmeddelande. Graden av demens är så pass hög att det kan påverka hans sätt att vara på, hans omdöme och hans "samspel med omvärlden", det skriver Politiken.

– Som en konsekvens av diagnosen kommer prinsen framöver att dra ner på sina aktiviteter, skriver det danska kungahuset i ett pressmeddelande enligt Ekstrabladet.

Det var drottningen själv som tog beslutet att offentliggöra informationen om makens tillstånd.

Diagnosen har fastställts efter en rad längre utredningar och undersökningar av prinsens hälsa, under sensommaren på sjukhuset Rigshospitalet i Köpenhamn.

– Efter ett längre utredningsförlopp under sensommaren har ett specialistteam vid Rigshospitalet nu konstaterat att Hans Kungliga Höghet Prins Henrik lider av demens, skriver det danska kungahuset i pressmeddelandet.

På grund av demensen lär prins Henriks kognitiva förmåga att försämras. Enligt Rigshospitalet är omfattningen av de sänkta kognitiva nivåerna större än förväntat, i förhållande till prinsens ålder.

Drottningen och den danska kungliga familjen önskar att prinsen framöver får den lugn och ro som han behöver.
