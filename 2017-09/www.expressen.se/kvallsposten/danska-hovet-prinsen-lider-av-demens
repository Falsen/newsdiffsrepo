Hovet bekräftar: Prins
Henrik lider av demens
Elvira Lagerström Dyrssen

Prins Henrik, 83, är dement, det meddelar det danska hovet i ett pressmeddelande. Graden av demens är så pass hög att det kan påverka hans sätt att vara på, hans omdöme och hans "samspel med omvärlden", det skriver Politiken.

– Som en konsekvens av diagnosen kommer prinsen framöver att dra ned på sina aktiviteter, skriver det danska kungahuset i ett pressmeddelande enligt Ekstrabladet.

Det var drottning Margrethe själv som tog beslutet att offentliggöra informationen om makens tillstånd.

Diagnosen har fastställts efter en rad längre utredningar och undersökningar av prinsens hälsa, under sensommaren på sjukhuset Rigshospitalet i Köpenhamn.

– Efter ett längre utredningsförlopp under sensommaren har ett specialistteam vid Rigshospitalet nu konstaterat att Hans Kungliga Höghet Prins Henrik lider av demens, skriver det danska kungahuset i pressmeddelandet.



LÄS MER: Danske prins Henriks chockbesked: Vill inte begravas med drottningen



På grund av demensen lär prins Henriks kognitiva förmåga att försämras. Enligt Rigshospitalet är omfattningen av de sänkta kognitiva nivåerna större än förväntat, i förhållande till prinsens ålder.

Drottningen och den danska kungliga familjen önskar att prinsen framöver får den lugn och ro som han behöver.

Prinsen har under sommaren även haft problem med kärlkramp i benen, som han varit inlagd på sjukhus för. Han fick då avbryta sin semester, som han spenderade på regentparets vinslott i franska Cayx, där han skulle vistas några veckor tillsammans med drottning Margrethe.

– Prinsen får medicinsk behandling och för närvarande förväntas inga ytterligare kirurgiska ingrepp, sa det danska kungahusets kommunikations- och presschef Lene Balleby, i ett pressmeddelande vid tidpunkten.



LÄS MER: Drottning Margrethe har ännu inte besökt maken på sjukhuset



Redan vid årsskiftet lät den 83-årige prinsen meddela att han skulle dra ned på sina officiella plikter, på grund av hans vacklande hälsa.

Mycket lite har varit känt om hans sköra tillstånd, tills nu.
