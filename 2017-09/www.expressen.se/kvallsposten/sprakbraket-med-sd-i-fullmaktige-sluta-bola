Språkbråket med SD i
fullmäktige: "Sluta böla"
Elvira Lagerström Dyrssen

Socialdemokraten Ola Möller debatterade den 22 augusti mot Sverigedemokraternas Michael Rosenberg, i Helsingborgs kommunfullmäktige.

Förslaget om att kunna tentera av sitt modersmål som modernt språk hade tidigare lagts av Socialdemokraterna och hade tagits vidare till fullmäktige. I fullmäktige uppstod det diskussion huruvida det var en bra idé eller inte.

Motionens främsta motståndare var Sverigedemokraterna.

– SD tyckte inte att förslaget var bra. De menade att man enbart borde fokusera på det svenska språket. Det håller inte mitt parti med om, vi menar att alla språk får plats, säger Ola Möller.

När sverigedemokraten Michael Rosenberg gick upp i talarstolen bad han Ola Möller att tala mindre akademiskt, för att lättare göra sig förstådd.

"Ola är jätteduktig på att uttrycka sig i talarstolen. Tyvärr är du kanske lite för vältalig, du pratar för mycket akademisk svenska. Har man inte gått i den skolan kan man inte förstå vad du säger, så prata gärna lite bonnasvenska nästa gång." säger Michael Rosenberg i en videoinspelning från kommunfullmäktige.

Rosenbergs uttalande var något som Ola Möller uppfattade som ironiskt.

– Det var ologiskt och ironiskt. I ena änden vill SD att man ska lära sig svenska, i den andra änden får jag inte prata för bra svenska.

För att understryka det som han uppfattade som absurt svarade Möller på uttalandet, när det var hans tur i talarstolen.

"Det är rätt Michael, man ska ju prata med de lärda på latin och med bönder på bönder-språk, så absolut. För de lärda i salen: Sverigedemokraternas förslag är en suboptimering av humankapitalet, det är problemet. Men till Michael då. Ert förslag är kass, så sluta böla", sa Ola Möller på grov skånska.

Reaktionerna på videon, som nu ligger uppladdad på Youtube, har enligt Ola varit mestadels positiva.

– Många ser humorn i det, särskilt när de får veta att det precis varit tal om en språkdebatt, säger han.
