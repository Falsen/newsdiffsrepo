Knarkgömma hittad
– på lågstadieskola
Maja Strömberg

Grundskolan Högaholmsskolan ligger på området Lindängen i Malmö och har cirka 330 elever i låg- och mellanstadiet.

Paviljongen till skolan har ett platt tak och personalen får ofta klättra upp dit med stege för att ta ner bollar som skolbarnen råkat sparka upp.

I samband med ett sådant tillfälle hittade skolpersonal på tisdagseftermiddagen två plantor på skoltaket. Snabbt kom misstankar om att det rörde sig om cannabis.

– Vi plockade ner dem och misstänkte att det kunde vara cannabis och kontaktade polisen, säger Anders Lassnack, skolans rektor.

I samband med händelsen hittade polisen även kokain och Tramadol intill skolan, ett misstänkt knarkfynd vid några bänkar alldeles utanför skolan.

– Vi hittade mindre mängder vitt pulver som vi misstänker är kokain och en mindre mängd Tramadoltabletter, säger Zoran Markovic, kommunpolis i södra Malmö, till Sydsvenskan.



LÄS MER: Växande Tramadolmissbruk bland tonåringar



Rektorn uppger att det inte finns några misstankar om att det är någon person knuten till skolan som ligger bakom odlingarna. En person knuten till skolan hade vetat om att personalen ständigt är uppe på taket enligt rektorn.

Polisen ska inte heller ha gjort några specifika utredningsåtgärder på skolan men personalen har informerats om händelsen.

– Polisen har inte varit i kontakt med mig men jag informerar mina medarbetare och vill så klart hålla eleverna så långt borta från det som möjligt. Det är en fantastisk skola och det är klart obehagligt, säger Anders Lassnack
