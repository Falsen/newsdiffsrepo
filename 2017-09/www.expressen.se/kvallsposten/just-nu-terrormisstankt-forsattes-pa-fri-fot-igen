JUST NU: Terrormisstänkt
man har försatts på fri fot
Lars-Olof Strömberg

Det var under tisdagen som mannen hämtades in till polishuset i Kalmar för förhör.

Lokal polis hade inget med ärendet att göra, utan det hanterades helt och hållet av Säkerhetspolisen.

Efter förhör beslöt chefsåklagaren Agnetha Hilding Qvarnström vid Riksenheten för säkerhetsmål att anhålla mannen som skäligen misstänkt för förberedelse till terroristbrott, alltså den lägre misstankegraden.

Vad misstankarna gick ut på avslöjades dock inte – mer än att brottet antogs ha begåtts någonstans i Sydsverige från den 21 augusti och framåt. Det misstänkta brottet var rubricerat som förberedelse till terroristbrott.

Samtliga uppgifter om mannen och misstankarna mot honom har sekretesstämplats av tingrätten i Kalmar.

Åklagaren bekräftade dock att den misstänkte var hemmahörande på en plats som omfattas av domsagan i Kalmar. Han ska också ha gripits av polis någonstans i det aktuella närområdet.

Enligt kammaråklagare Ewamari Häggqvist skulle det misstänkta förberedelsebrottet ha skett i Sydsverige. På onsdagen ville inte åklagaren kommentera om hotet var riktat mot Sverige.

Hon ville inte heller gå in på vad mannen uppgett i de polisförhör som hållits.

"Under tiden personen varit anhållen har Säkerhetspolisen genomfört de utredningsåtgärder som ansetts nödvändiga. Utifrån vad som framkommit av dessa har jag i dag beslutat att släppa den anhållne", säger kammaråklagare Ewamari Häggkvist i ett pressmeddelande.
