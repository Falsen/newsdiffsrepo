Framtidsspelare från
hela Europa till Malmö
Jan Peter Andersson

Skånska Ungdomsspelen har under alla år lockat de absolut bästa badmintontalangerna mellan 13 och 17 år.

Nu byter turneringen namn för att få ett internationellt stuk. Då kommer framtidslöften från hela Europa till Malmö.

– Det funkar så här. Får man hit danskarna kommer de andra toppspelarna också, förklarar Jocke Persson och räknar upp alla nationaliteter som tar plats i Malmö Badmintoncenter torsdag till söndag.

– Till helgen kan vi se engelsmän, tyskar, fransmän, tjecker och ryssar. Ja, spelare från hela Europa. Över 500 har anmält sig, fortsätter Persson.

Hur viktig är turneringen?

– Den är jätteviktig. För det är det största vi har på hela året. Hela gräddan kommer. Det blir ett jäkla drag i hallen, jag räknar med smockfullt, säger Jocke Persson.

Swedish Youth Games är ett samarrangemang mellan Skånes Badmintonförbund, Aura och Malmö Badmintonklubb.
