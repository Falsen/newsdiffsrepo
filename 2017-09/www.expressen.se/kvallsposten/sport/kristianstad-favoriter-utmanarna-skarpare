Kristianstad favoriter
– utmanarna skarpare
Jan Peter Andersson

När handbollsligan har kickoff på Casino Cosmopol i Malmö är det inget rouletthjul som snurrar för att utse guldkandidaterna.

Det är stor enighet kring IFK Kristianstad, Sävehof, HK Malmö och Alingsås – med Ystads IF som outsider.

Svenska Spels odds på SM-guld till Kristianstad är ungefär som för ett år sedan. I fjor var det 1,70, i år 1,75.

– Kristianstad lär ta ena finalplatsen. De behåller i stort sett laget. De borde bli bättre i är, säger Robert Wedberg som i år fått laget spetsat med hemvändarna Johan Jakobsson (Flensburg) och Joakim Larsson (Minden).

Alla lag i ligan tror att IFK går till final. När det gäller motståndare tror nio på Sävehof, tre på Malmö och två på Alingsås.

Sävehofs tränare fortsätter varna för Skånelagen:

– Malmö har ett jäkligt stabilt lag. Bra försvar, bra målvakter och några matchvinnartyper. Framförallt har de ett otroligt kompetent lag. De är stora, starka och de bjuder inte på någonting.

Guldtränaren Ola Lindgren ser också Malmö som ett hot:

– Deras niometersuppställning med (Adam) Lönn, (Linus) Persson och (Robert) Månsson är vass.

Men ni är favoriter igen.

– Ja, det är kanske inte så konstigt om man tittar tillbaka på resultaten och sammansättningen av laget. Vi har fått behålla stommen, det betyder att laget förhoppningsvis är bättre.

– Vi är trygga. Vi är inte beroende av att en spelare ska bära laget, säger Lindgren.
