Neville ville ha en keps
– fick en fotbollsresa
Jan Peter Andersson

Senaste tiden har varit tuff för Joakim Olausson. Han har separerat och har det kärvt ekonomiskt eftersom han valt att bo kvar i huset.

– Jag har gått igenom en livskris, säger Joakim.

När sonen Neville fick en jägarkeps ville pappa Joakim inte vara sämre.

– Eftersom min pojke är väldigt intresserad av fotboll, han är döpt efter stjärnan Gary Neville, bestämde jag mig för att ge honom en Manchester United-keeps.

– Mitt problem är att jag har ont om pengar, säger Joakim.

Räddningen blev facebook-gruppen Manchester United Swedish Supporters (MUSS).

– Jag slängde ut ett inlägg i gruppen och frågade om någon hade en urvuxen keps som passar till barn.

– Jag skrev också att det är tiggerivarning och bad lite om ursäkt. Men det har varit en tung vår för mig med separationen.

Joakims plan var att överraska Neville när han fyller fyra år senare i höst.

Facbook-inlägget på fredagen blev starten på något pappan aldrig kunde drömma om.

– Direkt var det någon som skrev "jag har tyvärr ingen keps men skicka ditt nummer så swishar jag gärna en slant. Det är klart grabben ska ha en keps".

– Sedan skrev en fotbollssupporter att han hade två kepsar – "du kan gärna få dom".

Men, många i Manchester United-grupp spann vidare på att skicka – pengar.

Joakim Olausson berättar:

- Någon tyckte "vi startar en insamling så att Neville och pappan kan åka till England och kolla på fotboll"

"Klart vi löser det", skrev någon annan.

Joakim, som är stort Man United-fan, säger att han är smått chockad över utvecklingen.

– Jag la ut mitt nummer. Sedan brann det bara till i telefonen.

– Några timmar senare, vid midnatt, tittade jag på min swish. Då hade en kille från Stockholm satt in 7 000 kronor.

– Alltså... du kan tänka dig min reaktion, säger Joakim.

Under lördagen fortsatte pengarna att strömma in.

– När jag vaknade hade jag fått totalt 16 290 kronor.

– Jag frågade om någon hade en keps – jag fick en resa till Old Trafford, konstaterar Joakim.

När ska du resa?

– Jag har kollat på resor hela dagen och är på väg att boka. Det blir nog i mitten av november, när Neville fyller år. Vi ska se United mot Newcastle.

Joakim Olausson avslutar:

– Nu får vi pengar över så vi kan köpa en tröja i shoppen.
