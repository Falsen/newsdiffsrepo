Leo snodde showen
från IFK:s nye stjärna
Jan Peter Andersson

Det här var premiären som Richard Kappelin nog helst vill glömma. Efter åtta minuter stod det 0-5 på tavlan och ex-proffset rörde inte bollarna när Karlskrona hade flyt.

Före matchen var det bestämt att Kappelin och Leo Larsson skulle stå varsin halvlek.

– Jag funderade på att byta ut Kappelin innan, medger IFK-tränaren Ola Lindgren.

Efter 30 minuter kom bytet. Leo Larsson gick in, stängde, plockade straffar och knöt näven mot fansen i Södra Kurvan.

13-14 i paus svängde under åtta heta minuter i andra när hemmalaget gjorde 8-2 på Blekingelaget.

Var det du som vände matchen?

– Nej, det kan jag inte påstå, säger Leo.

Jo, det gjorde du!

– Tillsammans med några andra tycker jag vi får igång ett större engagemang. Och bättre intensitet och fotarbete. Ja, jag fick till några bra räddningar i början, ler Leo.

Förra säsongen var Nebojsa Simic uttalad etta. Nu är det 50-50-läge mellan Kappelin och Larsson.

– Det gäller att ta alla brödsmulor man kan få. Jag vill spela så mycket som möjligt i alla matcher, säger Larsson.

– Konkurrensen är stentuff. Men det likadant på alla positioner i IFK.

Leo jämför Kappelin med Simic:

– Han är en kompetent målvakt och ingen showare. Han vet vilka skott han ska ta och han är rutinerad. Han kommer säkerligen att briljera i de större matcherna, säger ex-YIF:aren och sätter ord på sin egen form:

– Jag tycker att jag kommit längre. Har jobbat mycket med snabbheten under sommaren.
