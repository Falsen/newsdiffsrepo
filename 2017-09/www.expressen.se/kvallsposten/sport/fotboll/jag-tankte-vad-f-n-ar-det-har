"Jag tänkte vad f-n är det här?"
Mattias Larsson

William Lansdowne Jr har hunnit bli 58 år.

Det är måndag på Kvarnholmen i centrala Kalmar och en enkel fråga om hur läget är besvaras med något som närmast liknar champagnebubblande jubel.

– Mitt liv ser jävligt bra ut! Jag skulle spelat golf i eftermiddag men regnet pissar ner här i Kalmar. Jag har kontoret 500 till 600 meter till golfbanan.

Det har gått 34 år sedan William, som av alla utom sin mamma kallas för Billy, första gången kom till Kalmar.

Det var tänkt att bli en säsong med Kalmar FF, från april till oktober, och sedan aldrig mer.

– Jag vann skytteligan i ettan och vi tog steget upp i allsvenskan via kval mot Djurgården. De köpte mig för att gå upp igen och vinner man skytteligan och laget går upp så tänkte jag att jobbet var gjort. Så dagen efter vi gick upp så flög jag hem till London klockan 10 på morgonen. Och sedan var det färdigt.

I februari året därpå var Billy Lansdowne tillbaka och sedan dess har han blivit allsvensk skyttekung, entreprenör och uppskattad tv-expert.

I dag driver Lansdowne ett profilproduktsföretag i Kalmar, hade ett par år ett projekt där han sålde strumpor och är i slutfasen av nästa storsatsning.

– Vi hoppas introducera det i slutet av september, säger Lansdowne.

1985 delade Essex-sonen skytteligasegern i allsvenskan med lagkamraten Peter "PK" Karlsson och Örgrytes Sören Börjesson.

– Vi hade Malmö FF hemma i sista matchen och hade vi vunnit med 3–0 hade vi faktiskt vunnit allsvenskan. Det blev 0–0. Jag minns jag nickade i utsidan av stolpen i 89:e minuten. Hade den suttit hade jag vunnit skytteligan ensam. Jag brukar säga till ”PK” att jag missade med flit så han också fick vinna skytteligan, säger Lansdowne och skrattar.

Hur gick det till när du kom till Sverige?

– Jag tillhörde Charlton Athletic när Kalmar tog kontakt. De skickade över Kjell Nyberg som var dåvarande manager och han tittade på en B-lagsmatch som jag spelade mot Oxford. Där får man ge Kjell en eloge för att han lyckades se något, vi fick stryk med 5–0 i den matchen och jag spelade forward...

Hur hade Kalmar ens hört talas om dig?

– Du. Det har aldrig kommit fram. Jag har försökt luska i det och den enda logiska förklaringen som jag kan komma på är att just då, tro det eller ej, spelade Allan Simonsen (en av Danmarks bästa spelare genom tiderna) i Charlton. Han kom direkt från FC Barcelona och jag spelade ett par B-lagsmatcher ihop med honom i början eftersom han inte spelat på ett tag.

– Första matchen vann vi med 5–0 och andra matchen vann vi med 4–0 och vi gjorde två mål var i båda matcherna. Han tyckte det var kul att spela med mig och i Charlton hade vi då en assisterande B-lagstränare som var dansk. Och Bosse Johanssons assisterande tränare i Kalmar hette Allan Hebo Larsen och var också dansk. Så den enda logiska förklaringen är att dansken i Charlton pratat med Hebo Larsen. Men det här är spekulation från min sida. Jag har aldrig fått förklarat för mig vad Kjell Nyberg gjorde i Oxford en tisdagskväll.

Det blev totalt sex raka säsonger i Kalmar FF.

Dock med ett aningen annorlunda upplägg för vinterträning.

– Det var inskrivet i mitt kontrakt att jag återvände hem till England november, december, januari, februari och mars. Så det blev tre halvsäsonger i Dagenham & Redbridge. Några av dem gick det bra.

Och även Lansdownes ersättning hemma i England var av ett lite annorlunda slag.

– Jag fick ett litet grundbelopp och sedan skrev jag ett avtal att jag fick betalt per mål. Men jag missuppfattade hela upplägget. Jag trodde att jag skulle få fem pund per mål och var nöjd med det. Men det visade sig att för varje mål ökade värdet med fem pund. Så när jag gjorde mitt 18:e mål för säsongen var jag uppe i nästan 100 pund och på den tiden i den ligan, det var 1000 spänn per mål! Det kanske är 4000 i dagens pengar! Och ibland gjorde jag två mål i varje match!

Det var ett bra extraknäck mellan de allsvenska säsongerna?

– Ja, fy fan. Och så jobbade jag som hantlangare på ett byggföretag. Jag var uppe på taken och fixade till och så. Inga problem.

I slutet av 1995 hade TV4 köpt loss rättigheterna till Premier League och skulle ta över legendariska Tipsextra i sitt eget format Tipslördag med profilen Peppe Eng som programledare. Kanalen ville ha en expert med brittiskt ursprung och ringde Lansdowne.

– Jag var i Stockholm och gjorde en provinspelning. Vi satt i en soffa och tittade en kvart på en match från året innan, Manchester United–Liverpool, och jag följde ju engelsk fotboll väldigt noga, missade knappt en match och läste engelska tidningar. Sedan efteråt så ställde Peppe en del frågor om spelet och matchen.

– Och jag sa: ”Det var bra samspel mellan Dalglish och Rush, sedan har du Jan Mølby som backar upp. Sedan pratade jag om Steve Bruce och Gary Pallister i United.

Lansdowne kände att det gick bra. Att klippet från matchen passat honom och hans kunskaper perfekt.

– Sedan när vi var klara sa Peppe till mig: ”Jävligt bra att du hittar på en massa namn, det tycker vi om!”

– Jag sa: ”Vad fan menar du?”. Och han sa: ”Nämen du vet, att du hittar på en massa namn och nummer och sånt.” Jag tänkte: "Vad fan är det här???"

– Det var kul. Peppe kom jag jättebra överens med på en gång. Han är en fantastisk och spontan människa.

I fem år jobbade Lansdowne med Tipslördag och i TV4-huset mötte han en vän för livet i sportjournalisten Patrick Ekwall.

– Hans äldsta dotter föddes på min 40-årsdag, så han kunde inte komma på min fest. Som kompensation fick jag bli gudfar till hans dotter.

Nuförtiden håller Lansdowne – som också är tidigare pojklandslagsmannen i cricket – i gång med det TV-lag som drivs av Ekwall.

– Jag är spelande coach. Och jag bestämmer att jag inte ska spela. Men jag leder skytteligan per spelad minut med två mål på 41 minuter den här säsongen. Det är inte dåligt. Haha!

Om någon sagt till dig när du 1983 för första gången kom till Sverige att du skulle bo kvar 2017, vad hade du sagt då?

– Visst är det fantastiskt! Det är det som är kul med livet. Du kan aldrig förutse vad som ska inträffa. Jag har alltid sagt att om någon kan berätta för mig hur mitt liv ser ut de närmsta tio åren så vill jag inte veta om en sekund, säger Billy Lansdowne.
