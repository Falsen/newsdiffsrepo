Elms operation lyckad
– nu vill Kalmar förlänga
Martin Hardenberger

Den tidigare landslagsspelaren Rasmus Elm har bara spelat tre allsvenska matcher i år. En höftskada har gjort att han inte spelat sedan april.

I fredags opererades Elm och enligt sportchefen Thomas Andersson Borstam ska det ha varit en lyckad operation.

Nu hoppas Kalmar FF att mittfältaren skriver nytt kontrakt.

– Det är många andra spelare som blivit friska från den typen av operation som Rasmus har gjort, säger sportchefen.

Förhandlingarna har dock ännu inte inletts. Rasmus Elms kontrakt går ut efter säsongen.

- Nu ska han få rehabilitera sig efter operationen men en spelare som Rasmus vill vi definitivt ska komma tillbaka och vi hoppas att han ska få ta på sig den röda tröjan igen och visa vilken bra fotbollsspelare han är, fortsätter Borstam.

Det står sedan tidigare klart att det inte blir fler matcher för Rasmus Elm i år. Elm som återvände till svensk fotboll efter att senast ha spelat i CSKA Moskva har inga planer på att avsluta karriären.
