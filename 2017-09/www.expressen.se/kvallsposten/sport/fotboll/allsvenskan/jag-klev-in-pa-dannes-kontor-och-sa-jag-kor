"Jag klev in på Dannes kontor och sa: Jag kör!"
Mattias Larsson

Det har gått snart fyra år sedan Markus Rosenberg återvände till Malmö FF efter nio säsonger som proffs runtom i Europa.

På de fyra åren har Malmö FF spelat två gruppspel i Champions League och snart vunnit tre SM-guld.

Det är lätt att förstå varför så väl klubb som supportar nu jublar i högan sky över att lagkapten Rosenberg förlängt med ytterligare ett år.

För en vecka sedan avslöjade Kvällsposten att Markus Rosenberg vänt och att bara detaljer återstod för att en förlängning skulle bli verklighet.

Nu förklarar MFF-kapten varför han svängde.

– Det har varit många saker som spelat in. Men den absolut viktigaste delen är att jag fortfarande tycker att det är roligt att spela fotboll och brinner för att spela fotboll för Malmö FF. Jag tycker att jag fortfarande presterar på en hög nivå. Det är det som är absolut nummer 1.

– Sedan, så klart är det alltid plus när klubben satsar, staden brinner för fotboll och fansen är så bra som de är. Trycket är positivt, allting kring fotboll i Malmö är positivt.

Du sade ändå nere i Makedonien efter förlusten mot Vardar i mitten av juli att det var sista Europamatchen, när började du svänga?

– Jag har hela tiden haft siktet inställt på att det ska vara det sista året för att kunna pressa mig i alla avseenden. Sedan när jag väl har pressat mig själv så har jag känt att kroppen håller, att jag är jäkligt pigg och när jag väl är på planen så presterar jag bra fotboll.

– Jag har försökt hitta anledningar till att sluta. Men jag hittade inga. Då blev valde ganska lätt till slut, säger Rosenberg som haft stort stöd av hustrun Maria i beslutet att fortsätta.

– Det är klart att jag har pratat med familjen för det är ett speciellt liv man lever som fotbollsspelare. Du har ett månads- eller veckoschema som du lever efter och det är ett liv som vi har levt väldigt länge. Livet efter fotbollen kommer att bli väldigt annorlunda och kommer inte att bli så styrt som det är.

– Min fru känner mig så väl efter de femton åren vi varit ihop så hon läste mig. Innan jag sagt att jag skulle fortsätta så visste hon att det inte är slut än.

Sa hon det, eller hur gick det till?

– Nej, men till slut satte vi oss ner bara hon och jag och för att verkligen bestämma oss. Då var det hon som sa först egentligen: "Jag kan se på dig att du inte är klar". Då blev det extra lätt att ta det beslutet när hon säger så.

När fattade du beslutet?

– Det är några veckor sedan som jag började känna att jag inte är klar. Det har sjunkit in med tiden men jag bestämde mig för några veckor sedan.

Att Malmö FF i somras inledde en satsning inför 2018 där spelare som Kingsley Sarfo, Bonke Innocent, Johan Dahlin och Carlos Strandberg värvats och där Anders Christiansen så sent som i torsdags bestämde sig för att skriva ett femårskontrakt har dock inte spelat så stor roll i Rosenbergs beslut

– Det har inte... Det är så klart positivt. Men till 99 procent handlar det om min kropp och mitt huvud, att båda två är med mig för att köra en säsong till och att jag kan känna att jag kan prestera.

– Sedan är det självklart jäkligt positivt att gå in i en säsong och ha målsättningen att kanske inte starta varje match, utan i stället vara fräsch till varje match. Sedan hur många matcher det blir... Det får bli så många som det blir. Då blir det mycket lättare att tänka så när vi har en så pass stark trupp som vi har jämfört med om vi haft en lite sämre trupp.

Men det är inte bara själva truppen som varit positivt för Rosenbergs beslut.

– Allting blir lättare. Vi kommer ha fler tävlingsmatcher jämfört med i år, vi har en bättre trupp, Malmö satsar, vi får hybridgräs, förhoppningsvis blir det inte så mycket konstgrästräningar. Allt detta spelar in. Men huvudfaktorn är ändå min kropp och mitt huvud.

– Man känner att klubben är på väg framåt på ett stabilt sätt. Man har en tanke bakom allt som man gör, alla värvningarna och allting som försiggår runtomkring. Hur föreningen ska växa och bli ännu mer dominant.

Har du spelat någon match i år som du egentligen inte skulle ha spelat?

– Det är väl Vadar (borta) i så fall. Helt klart. I allsvenskan, nej. Har det varit lite tveksamt har jag suttit på bänken och hoppat in, ibland kanske lite för tidigt, men nej. Det är Vardar.

Kvalet till Champions League och Europa League görs om till nästa säsong. Så med samma scenario där MFF i år åkte ut mot Vardar får laget en ny chans i Europa League. Vilket gäller för Champions League hela vägen fram.

– Va? Oj! Det hade jag ingen aning om. Men det är positivt. Det är säkert därför vi också har spelat som vi gjort i de första matcherna alla tre åren. Du har så mycket att förlora att det är lätt att det tar överhand. Vi har inte gjort någon bra match på de sex vi har kvalat i första omgången och sedan har det blivit en klar förbättring när vi väl tog oss vidare.

Att Malmö FF nästa år, till skillnad från i år, spelar gruppspel i svenska cupen innebär att Markus Rosenberg får en sista chans på en titel han aldrig vunnit.

– Tanken är att vi ska vinna cupen, SM-guld och ta oss till Europa. Man ska sätta höga mål. Chansen finns där. Förutsättningar finns där. Så det blir ett trevligt 2018 också.

MFF-kaptenen sticker inte under stol med att det starka stödet från Malmö FF:s supportrar och intensiva rop om en kontraktsförlängning via Rosenbergs kanaler på nätet bidragit till beslutet att spela ett år till.

– Sociala medier är positivt i många avseenden. Och där har man fått mycket skickat till en. Det är klart man känner glädje och stolthet över allt det som folk har skrivit och att de vill ha en kvar. Det betyder väldigt mycket och att jag gjort något bra.

Hur känns det i kroppen nu jämfört med tidigare?

– Det är alltid två dagar efter en gräsmatch och tre dagar efter en konstgräsmatch, sedan är det över. Det slår aldrig fel. Man har mer ont och på fler ställen än tidigare. Men det är inte värre än förra året.

När ni har pratat förlängning har ni pratat någonting om en annan roll i föreningen, en roll utanför planen?

– Nej, inte alls. Jag spelar fotboll och skrev ett fotbollskontrakt. Det är det vi fokuserar på. Vi fokuserar på SM-guldet i år. Vi tar det dag för dag. Det kan mycket väl komma upp på radarn framöver, men nu har det bara varit fotbollssnack.

Hur gick det till rent praktiskt när du förlängde, gick du bara in på Daniel Anderssons kontor och sa: "Jag kör"

– Exakt så var det. Jag klev in på Dannes kontor innan en träning och sa att: "Jag kör ett år till".

– Danne blev glad. Så sa jag: "Förbered ett kontrakt som du tycker passar". Och sedan var vi lediga. Sedan kom jag tillbaka, så gick jag in till honom. Sedan tog det två minuter. En. Så var jag klar.

– Jag använde ingen agent den här gången. Det är första gången. Jag pratade med Martin (Dahlin, agenten) om det så han visste om att jag ville köra detta själv. Det var lite detaljer, sedan skulle de förbereda kontraktet och så skrev jag på dagen efter.

– Så det var inga långa förhandlingar. Vi vet var vi har varandra. Det är inga konstigheter.

– Jag ville att klubben skulle visa att jag betyder nånting. Samtidigt så handlar det inte om några pengar hit och dit. Det de visade var för mig positivt. Sedan är det självklart att jag hade kunnat sitta där och pressa detta kontraktet ännu mer och lagt in ännu mer grejer. Men. Nej. Det är inte jag. Det är inte därför jag fortsätter. Jag fortsätter inte för pengarna, jag fortsätter för att jag brinner för Malmö FF och för fotboll.

– För mig har det inte handlat om pengar sedan jag kom tillbaka. Jag är lyckligt lottat som kunnat vara ute så länge och kan ha skrapat ihop det pengarna jag gjort. Men Malmö är ingen klubb som jag vill sno pengar från. Det är mer något jag tänkt när jag varit utomlands och kontrakten varit på en helt annan nivå.

Rosenberg avslöjar också att hans sista kontrakt i karriären förhandlats fram utan hjälp av agenten Martin Dahlin.

– Martin är inte en del av den. Martin förlorar ju på det helt klart.

Var det något speciellt skäl till att du ville köra själv?

– Min relation med Danne är som den är. Det var lite mer komplicerat när jag kom hem med skatteregler och jag hade inte riktigt koll på vad man tjänade i Sverige och så skulle jag förhandla mig fri från West Bromwich.

– Martin har förlängt en gång åt mig i Malmö. Så det var mer kul att göra det. Man lär sig och utvecklar sig själv som människa genom att göra det. Det här var en liten utmaning att kunna göra det själv. Sedan gick det kanske snabbare än det brukar. Hade jag haft Martin hade jag nog tjänat lite mer, men jag är väldigt nöjd ändå.

Hade du någon gång bestämt dig för att lägga av?

– Nej. Kanske inför säsongen när jag fokuserade på att kräma ur allt av läger och träningsmatcher och allting. Nu får vi göra det en gång till, säger Markus Rosenberg.
