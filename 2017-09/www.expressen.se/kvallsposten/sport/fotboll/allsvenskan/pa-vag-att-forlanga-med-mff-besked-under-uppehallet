Rosenbergs svar får
MFF-fansen att jubla
Mattias Larsson

Redan i september 2016 sade Markus Rosenberg till fotbollsmagasinet Offside att 2017 såg ut att bli hans sista år som fotbollsspelare.

Under första halvan av 2017 upprepade Rosenberg sedan vid ett flertal tillfällen att han inte bestämt sig ännu, att ett besked skulle lämnas först efter säsongen men att det, som det kändes då, lutade åt att det skulle bli sista året.

– Det handlar mycket om hur det känns både fysiskt och mentalt, sa Rosenberg till Kvällsposten redan under träningslägret i spanska Salou i februari.

När Malmö FF sedan åkte ur Champions League-kvalet mot makedonska Vardar den 18 juli konstaterade Rosenberg om förlusten:

– Extra surt med tanke på att det är min sista Europamatch.

Men sedan besvikelsen efter den förlusten lagt sig ska revanschsuget i Rosenberg ha börjat växa. Samtidigt är det uppenbart att Rosenberg rent spelmässigt fortfarande är en av Malmö FF:s bästa spelare.

Och som ledare – på och utanför planen – är han ovärderlig.

Enligt uppgifter till Kvällsposten, från flera olika håll, har Markus Rosenberg svängt om att sluta och till klubben öppnat för en förlängning att förhandla kring.

När Kvällsposten pratade med en MFF-kapten som just gått på vila för landslagsuppehåll sade han om sin framtid.

– Det kommer ett beslut den närmsta tiden.

Hur snart, under landslagsuppehållet?

– Ja. Kanske.

Var lutar det?

– Det får ni se. Haha!

Att Markus Rosenberg är väldigt nöjd med det fotbollsmässiga i Malmö 2017 råder det dock ingen tvekan om. På frågan vad som förbättrats jämfört med i fjol säger kaptenen:

– Vad har vi inte förbättrat?

– Speciellt presspelet tycker jag har blivit mycket, mycket bättre. Vi får in ett bättre presspel utan att löpa för mycket.

– Så just tydligheten i vårt spel har blivit mycket bättre, vi vet hela tiden hur vår plan är och vi har ett grundspel som sitter mycket tycker jag.

Efter 2–2-matchen mot Göteborg uttryckte Markus Rosenberg förvåning över att tränaren Magnus Pehrsson bytt ut sin kapten omedelbart efter att han gjort 2–1 för Malmö.

– Vi har pratat igenom det. Det är självklart att man blir missnöjd när man blir utbytt. Han hade förståelse och han hade sitt sätt att se på det.

– Det var verkligen inga konstigheter, säger Markus Rosenberg.



LÄS MER: "Jag är övertygad om att Rosenberg förlänger"
