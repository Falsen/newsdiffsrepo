Förre MFF-talangen öppnar för återkomst
Fredrik Jonsson

För drygt ett år sedan värvade Juventus mittbackstalangen Mattias Andersson från Malmö FF.

Efter ett år i storklubbens primaveralag blev han i sommar utlånad till Den Bosch i den holländska andraligan för att få spela A-lagsfotboll.

– Genom att gå till den här klubben så är det en bra möjlighet för mig att få speltid eftersom den här klubben satsar väldigt mycket på unga talanger. De går inte efter erfarenhet utan vilka som är bäst på träningarna, säger Mattias Andersson till Fotbollskanalen.

Den första tiden i Italien var jobbig, men sedan kom han in i både klubben och landet bättre. Flytten till Turin har han inte ångrat, säger han.

Huruvida det blir en återkomst till Juventus efter säsongen eller en permanent övergång vill han inte spekulera kring.

Däremot är mittbacken öppen för en återkomst till Malmö FF i framtiden.

– Det hade ju varit hur kul som helst att gå tillbaka till Malmö FF och spela där i några år. Men vi får se hur det går. Det är bara min första säsong med A-lagsfotboll.
