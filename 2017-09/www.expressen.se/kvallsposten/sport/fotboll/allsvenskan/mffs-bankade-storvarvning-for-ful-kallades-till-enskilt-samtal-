MFF:s bänkade storvärvning för ful – kallades till enskilt samtal
Mattias Larsson

Den nigerianske defensiva mittfältaren Bonke Innocent, 21, värvades i sommar till Malmö FF från norska Lilleström.

Övergångssumman har uppgetts till cirka åtta miljoner svenska kronor, men succén har uteblivit.

Malmö FF har sedan Innocent blev spelklar avverkat fem matcher.

Mittfältaren har inte fått speltid i någon av dem och de senaste allsvenska matcherna har han stått helt utanför matchtruppen.

Samtidigt som det tagit tid att anpassa sig spelmässigt har Innocent fått tuff kritik efter en rad hårda, på gränsen till fula, aktioner på träningarna.

Aktioner som var av sådan grad att Malmö FF:s tränare valde att kalla Bonke Innocent till ett enskilt samtal om saken.

– Efter de situationer som vi hade i början så har vi pratat med honom om det, så klart. Sedan har det varit mycket, mycket mer polerat sedan dess, säger Magnus Pehrsson som ser Innocents agerande som ett potentiellt problem.

– Det är klart att det är ett problem om vi får skador.

Samtalet ledde till att Bonke Innocent lugnade sig på träningarna, dock medförde det andra konsekvenser.

– Det är en balans det där. Samtidig är det en viktig del i hans spelstil, att vara bollvinnare, då kan man inte vara för mjuk heller, säger Magnus Pehrsson.

En följd av samtalet med MFF-tränaren blev att Bonke Innocent under en del träningsperioder blivit för passiv i sitt spel.

– När man har den typen av samtal så fattar man att det blir konsekvensen, säger Magnus Pehrsson som dock anar en utveckling.

– Jag tror att han är på väg att hitta rätt i det där. Och då blir det väl både steg åt det för mjuka hållet och för hårda hållet ibland.

För Bonke Innocent handlar det nu om att hitta rätt balans i en ny omgivning.

– Så är det. Det är svårt för vill hitta en spelstil som funkar både träning och match och han kommer alltid, om han spelar sitt spel, att vara en av de tuffaste här för han spelar på det sättet. Samtidigt vill vi inte ha en spelare som riskerar att sabotera för laget rent disciplinärt.

Det hårdföra spelet i sig är dock inget skäl till att Bonke Innocent – trots att han värvades för åtta miljoner kronor – har fått sitta vid sidan av så här långt i Malmö FF och fortfarande väntar på sin allsvenska debut.

– Nej. Jag menar om han är bättre än nån av de andra mittfältarna så ska han spela och då är det upp till honom att visa det. Egentligen är det inte svårare än så.

– Sedan kan jag se ett bredare perspektiv där vi haft tre spelare som spelat där inne och presterat bra alla tre. Så det är en konkurrenssituation som är tuff.

– Där har vi verkligen lagt tid på hur vi vill att de rollerna ska fungera, så därför är det naturligt att det tar tid att anpassa sig. Men igen. Det är inte så att vi har parkerat honom (Innocent) i ett hörn och sagt att: "Du får vänta till nästa år". Är han bäst här på träning så ska han få chansen, säger Magnus Pehrsson.

Läs mer: "Därför är jag övertygad om att Markus Rosenberg kommer att förlänga med Malmö FF".
