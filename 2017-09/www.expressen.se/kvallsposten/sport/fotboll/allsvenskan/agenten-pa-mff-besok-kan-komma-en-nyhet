Uppgifter: Rosenberg
förlänger med Malmö FF
Fredrik Jonsson

Under torsdagen presenterade Malmö FF glädjebeskedet att man förlänger kontraktet med eftertraktade nyckelspelaren Anders Christiansen till och med 2022.

Men det kan komma fler positiva MFF-nyheter den närmaste tiden.

Kvällsposten berättade redan för en vecka sedan att lagkaptenen Markus Rosenberg, som tidigare signalerat att årets säsong kan bli hans sista i karriären, är nära ett beslut om framtiden och att mycket tyder på att han skriver på för ytterligare en säsong.

Under torsdagen var Martin Dahlin, Rosenbergs agent, på plats på MFF:s träning vilket ytterligare spär på många supportrars förhoppning om att lagkaptenen är på väg mot en förlängning.

MFF:s sportchef Daniel Andersson fick efteråt frågan om Dahlins besök var kopplat till Rosenberg.

– (Dahlin) har ju även lite av de yngre spelarna i vår trupp. Det kanske också kommer någon nyhet, säger Daniel Andersson till Fotbollskanalen.

Men enligt Fotbolldirekt är det nu klart att Markus Rosenberg förlänger med MFF ytterligare ett år.

– Det är som vanligt, fram till något är officiellt klart så uttalar vi oss inte, säger Daniel Andersson till Fotbolldirekt.

Förutom Markus Rosenberg har även stortalangen Mattias Svanberg och Behrang Safari Martin Dahlin som agent. Svanberg har kontrakt över 2019.

I helgen ska Daniel Andersson även träffa skadade Felipe Carvalhos agent för att diskutera framtiden i klubben för mittbacken.
