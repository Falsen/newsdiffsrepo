Uppgifter: MFF-stjärnan
lämnar efter säsongen
Fredrik Jonsson

Anton Tinnerholm är en av flera nyckelspelare i Malmö FF som har ett utgående kontrakt efter säsongen.

Än så länge har inte MFF och Tinnerholm kommit överens om någon förlängning. I sommar fanns det intresse för den landslagsmeriterade ytterbacken som antingen nobbades av Anton Tinnerholm själv eller av Malmö FF.

Nu uppger Fotbolldirekt att tyska Düsseldorf, som just nu leder den tyska andraligan och kan vara på väg att ta steget upp i Bundesliga, var en av två klubbar som försökte värva 26-åringen i sommar.

Enligt sajten ska Tinnerholm ha varit intresserad av en flytt till klubben och nu är målet i stället att komma iväg i januarifönstret.

Fotbolldirekt uppger att Malmö FF och Anton Tinnerholm i dagsläget har släppt tankarna på en förlängning. I så fall skulle Tinnerholm lämna MFF som bosman efter säsongen.

När Kvällsposten pratade med Anton Tinnerholm inför matchen mot IFK Göteborg sa han så här om sommarens intresse och framtidsplanerna.

– Någon gång vill man prova på det men det måste kännas rätt också. Jag går inte till vad som helst. Det har funnits alternativ, absolut, men det har inte känts tillräckligt attraktivt för att gå, sa Anton Tinnerholm då.

Vad krävs för att det ska locka?

– Det ska vara en utmaning. Sen är det dumt att spekulera i ligor, men jag ska inte sticka under stol med att jag trivs väldigt bra här (i Malmö FF) också med klubben, staden och på planen. Man får tänka på de alternativ man har så får vi se vad som händer.

Hur går diskussionerna med Malmö om en förlängning?

– Det är inte hugget i sten åt något håll. Det är öppet så får man se vad det mynnar ut i.

När tror du att du tar ett beslut om din framtid?

– Det är svårt att säga något datum. Det kan vara om en dag eller tre månader. Men den närmaste tiden.

Anton Tinnerholm har spelat i Malmö FF i fyra säsonger, vunnit dubbla SM-guld och spelat med MFF i Champions League både 2014 och 2015.

LÄS MER: MFF-stjärnan: ”Jag är lite trött på fotbollslivet”
