Kändisarna blir kommentatorer:
"MFF min stora passion i livet"
Martin Hardenberger

TV-profilen Filip Hammar och sångaren Magnus Carlsons har fått nya gig. De ska bli fotbollskommentatorer. I Oddsets nysatsning ”Partiska kommentatorer” kommer Filip Hammar, Magnus Carlson och Bosse Petersson att kommentera toppmötet mellan Malmö FF och Hammarby söndagen den 17 september.

Och de kommer att göra det helt utan hämningar.

Hammar hoppas på MFF-seger, Bosse Petersson på oavgjort och Hammarby-fanatikern Magnus Carlson på bortaseger.

Enligt Oddset kommer det hela att präglas av passion, engagemang och vara utan en gnutta objektivitet.

– Med ”Partiska kommentatorer” kan tittaren själv välja en kommentator efter vad han eller hon tror på, vilket gör matchupplevelsen ännu roligare, säger Eva Evesjö, kommunikationsansvarig på Oddset.

Det rör sig alltså om tre olika sändningar där lyssnaren efter klubbsympati väljer kommentator.

– Malmö FF är min stora passion i livet och när jag bor utomlands så är di himmelsblå den största kopplingen jag har till Sverige. Att nu få äran att fullständigt partiskt kommentera en match, med hjärtat, ska bli lika roligt som att fira årets SM-guld, säger Filip Hammar.

Givetvis har Magnus Carlson ett annat sätt att se på saken.

– Att följa Hammarby har varit en naturlig del av mitt liv sedan 1976 och jag försöker att se alla matcher på plats eller via TV. Att nu få kommentera en match ska bli väldigt skoj, speciellt eftersom jag kommer att ta med Hammarbylegendaren och min stora ungdomsidol Klasse Johansson som bisittare. Dessutom är matchen ett av säsongens prestigemöten och man vill alltid spöa MFF, det är sedan gammalt, säger Magnus Carlson.

Mer neutrale Bosse Peterson blir någonstans mitt emellan.

Kommentatorerna är gratis att lyssna på och går att följa på Oddsets Facebooksida och på fotbollskanalen.se. Matchstart är söndag den 17 september klockan 17:30.
