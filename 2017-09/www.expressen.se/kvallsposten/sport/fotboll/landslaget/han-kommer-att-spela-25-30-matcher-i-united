"Han kommer att spela
25-30 matcher i United"
Fredrik Jonsson

Victor Nilsson Lindelöf var Manchester Uniteds första stora värvning i sommar när landslagsbacken värvades från Benfica för runt 400 miljoner kronor.

Men den första tiden i den engelska storklubben har varit tuff för den svenske landslagsbacken. Nilsson Lindelöf blev kritiserad för sitt spel under försäsongen och har inte fått spela alls under Uniteds första tre matcher i Premier League.

I det svenska landslaget, som förbereder sig inför VM-kvalmötet med Vitryssland, är Nilsson Lindelöf däremot en nyckelspelare.

Och den förre landslagsbacken Erik Edman och expertkommentatorn, som bland annat bloggar om landslaget, är inte orolig för att Nilsson Lindelöfs brist på speltid i klubblaget ska påverka honom i landslaget.

– Jag tror inte det påverkar honom speciellt mycket. Han känns väldigt mentalt stabil och trygg och har säkert pratat med Mourinho att man vill matcha in honom på ett lugnt och fint sätt. Jag tror inte det påverkar honom någonting, snarare tvärtom kommer han väldigt fräsch till samlingen och kan fokusera på landslaget. Jag tror inte Janne är missnöjd med det, säger Erik Edman.

Han lägger dock in en brasklapp.

– Blir det en alldeles för lång period där han inte spelar på länge blir det kanske negativt men så här tätt inpå seriestarten i Premier League tror jag bara det är positivt till landslagssamlingen. Men det är klart att han måste in och spela efter ett tag.

Tror du att han kommer att lyckas i United?

– Jag såg Benfica som ett minst lika bra lag som Manchester United av det man såg förra året. Nu har United startat väldigt bra, men jag tror absolut att Lindelöf kommer spela. När vi summerar säsongen kommer han ha spelat 25-30 matcher och sen har de Champions League också så han kommer spela mycket i United redan första säsongen tror jag.
