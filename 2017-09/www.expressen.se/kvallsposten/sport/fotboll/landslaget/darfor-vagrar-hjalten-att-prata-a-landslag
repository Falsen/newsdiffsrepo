Därför vägrar hjälten att prata A-landslag
Mattias Larsson

I fjärde minuten dunkade Carlos Strandberg in 1–0 på Joel Anderssons låga inspel.

I femte minuten placerade en djupledslöpande Strandberg in 2–0 efter Anton Salétros fina passning.

I 38:e minuten chippade Strandberg iskallt in 3–0 efter fint växelspel med Gustav Engvall.

När Roland Nilssons nya U21-landslag krossade Cypern i Falkenberg med 4–1 var det ingen tvekan om vem som var kung på planen.

Själv var Strandberg – som efter en tuff period i Ryssland och Belgien håller på att starta om i Malmö FF – ödmjuk efteråt.

– Det är en bra laginsats, säger Strandberg som var lika nöjd med alla sina fullträffar.

När frågorna om en plats i Janne Anderssons A-landslag kom var dock Strandberg mer bestämd.

– Nej, nej. Det är ingen diskussion jag vill ta. Jag är här nu och det här är mitt lag och jag trivs här, säger Strandberg och utvecklar varför.

– Först och främst har jag inte spelat på ett bra tag och det gäller att få kontinuerligt med speltid och göra målen. Sedan kan man ta det snacket. Men just nu. Nej, för mig känns det som ett lite väl stort steg  just nu.

När Sverige spelar avgörande VM-kval mot Luxemburg och Holland i oktober hoppas Strandberg möta Belgien och Malta med U21-landslaget.

Och på vägen hoppas anfallaren på mer speltid i allsvenskan.

– I Malmö FF är ingen garanterad speltid där. Och det är kul att komma hem till en sådan miljö där man måste kämpa varje dag, varje träning. För mig är det bra, jag kan utvecklas där.

– Jag vet att jag kom in ganska sent och att vi leder allsvenskan. Men jag hoppas på lite mer speltid och sedan gäller det för mig att ta till vara på de minuterna jag får, säger Strandberg

Förbundskaptenen Roland Nilsson om Strandberg.

– Som forward har han allt som behövs. Han har styrkan och farten och kan göra mål. Sedan ska han ta hjälp av de andra för att kunna få ut så mycket som möjligt av sitt spel.

– Jag utgår från att han är med mig. Sedan får vi väl ta en diskussion om det är någon annan som kommer in i bilden, säger Nilsson och ler.

Sveriges nästa U21-kvalmatcher spelas borta mot Belgien 6 oktober och hemma mot Malta, i Helsingborg, 10 oktober.
