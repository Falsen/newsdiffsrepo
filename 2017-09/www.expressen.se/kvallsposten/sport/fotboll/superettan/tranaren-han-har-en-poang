Tränaren: "Han har en poäng"
Martin Hardenberger

Tv-experten och den tidigare HIF-spelaren Erik Edman har i en intervju med Kvällsposten hävdat att Helsingborgs IF hade mått bra av att vänta ett år med att återvända till allsvenskan.

– Jag tror inte det är fel att få tiden att bygga upp sig lite i superettan under två år kanske och vara mer redo när man väl tar klivet upp, sa han då.

HIF:s assisterande tränare – ikonen Christoffer Andersson – medger att den tidigare klubbkamraten har en poäng.

– Det är inget konstigt i uttalandet. Någonstans så är vi mitt uppe i en resa där vi bygger något nytt. Vi är inte färdiga på länga vägar. Samtidigt kan allt hända under ett vinterfönster, säger Christoffer Andersson och syftar på att det kan komma nya spelare i vinter.

– Man kan göra ganska mycket på ganska kort tid, men han har definitivt en poäng. När man väl går upp så vill man vara förbered och redo.

Men ni hoppas väl ändå gå upp i år?

– Skulle vi gå upp i år så har vi en höst och vinter framför oss där vi måste jobba vidare. När sedan nästa säsong drar igång, det är den status vi har då som är det viktiga. Då är frågan om vi hinner göra de förändringar som krävs tills dess.

– Det är klart att vi drömmer om att gå upp. Vi har fortfarande målsättningen att komma topp 3 och i alla fall minst ha en kvalplats att kriga om.

Hur ser du på matchen mot Dalkurd?

– Vi är medvetna om att Dalkurd är ett väldigt bra fotbollslag, men vet samtidigt att om vi kan få till de bitarna vi talat om de senaste dagarna så kan vi slå dem. Inte minst på vår hemmaplan.
