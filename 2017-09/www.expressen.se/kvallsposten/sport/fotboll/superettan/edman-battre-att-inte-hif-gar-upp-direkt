Edman: ”Bättre inte
HIF går upp direkt”
Fredrik Jonsson

Erik Edman spelade i Helsingborgs IF i två omgångar och var även lagledare och tränare för HIF Akademi innan han lämnade klubben hösten 2015.

Numera är den förre landslagsbacken (57 A-landskamper) expertkommentator i C Mores allsvenska sändningar, bloggar om landslaget för en spelsajt och jobbar som tränare på en skola i Helsingborg.

Den egna tränarkarriären på elitnivå har han annars tagit en paus från på obestämd framtid.

– Tränarjobbet är väldigt kul men också väldigt krävande. Det krävs väldigt mycket för att få familjepusslet att fungera. Så som jag jobbar nu passar min livssituation väldigt bra, säger Erik Edman.

Känner du att du är i ett läge där det är svårt att göra en allsvensk tränarsatsning?

– Ja, det är det. Jag har resonerat att barnen är bara barn och ungdomar en gång. Man bygger relationer med barnen och det finns en risk att man kanske inte får vara med om de bitarna om man väljer ett tränarspår.

– Jag ser många av mina kompisar som jobbar 80-90 timmar i veckan. Det känns som att de är fotbollstränare 24/7 och då måste man vara väldigt övertygad om att man brinner för det så hårt som de gör.

Förutom en framgångsrik utlandskarriär i klubbar som Heerenveen, Rennes och Tottenham vann Erik Edman SM-guld 1999 och 2010 samt Svenska cupen tre gånger med Helsingborgs IF.

Under det sista året som spelare i klubben 2013 var han med om ett uppmärksammat bråk med lagkamraten Rachid Bouaouzan som ledde till att Bouaouzan fick sparken och Edman påtvingades en timeout.

Fyra år senare ångrar han händelsen lika mycket som när det hände.

– Det var en dum tackling av mig och vi brusade upp båda två. Jag ångrar mig jättemycket över den situationen. Hade jag kunnat ha det ogjort hade jag spolat tillbaka den händelsen varje dag. Jag bad om ursäkt till både Rachid och gruppen.

Hur blev er relation efteråt?

– Vi pratade ut om det och båda var ångerfulla. Det var en dum tackling som jag tar ansvar för, men själva efterspelet får man fråga HIF om hur de resonerade.

I dag följer Erik Edman sin förra klubb från sidan. Inför toppmötet med tabelltvåan Dalkurd i kväll ligger HIF, efter en ojämn säsong, femma, två poäng från kvalplatsen och elva från direktplatsen som Dalkurd har.

– Det blir alltid en väldigt tuff första säsong när du ramlat ner. Det ska städas och saneras och någonstans finns ett externt tryck i stan att man ska tillbaka. Jag tycker att man har hanterat det ganska bra ändå även om man spelmässigt inte fått till det.

Erik Edman har förståelse för att många i Helsingborg vill ha tillbaka HIF i högsta serien så snabbt det går, men tror inte att det nödvändigtvis är det bästa för klubben.

– Jag skulle hellre vilja att man bygger upp ett eget spel och en plattform att stå på som är betydligt stabilare än vad som är fallet om man går upp direkt, säger Erik Edman.

– Jag tror inte det är fel att få tiden att bygga upp sig lite i superettan under två år kanske och vara mer redo när man väl tar klivet. Man ser på lagen som gått upp och haft en kontinuitet både på spelar- och tränarsidan, som Sirius och Jönköping, har stått bättre rustade att fixa en allsvensk kostym.
