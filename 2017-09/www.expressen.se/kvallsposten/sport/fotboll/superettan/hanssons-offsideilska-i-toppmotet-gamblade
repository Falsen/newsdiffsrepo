Hanssons offsideilska i
toppmötet: ”Gamblade”
Fredrik Jonsson

Med tio minuter kvar av toppmötet mellan Helsingborg och Dalkurd tog gästerna ledningen med 2–1 på en hörna.

Alex De John fick bollen på sig och in i mål sedan Pär Hansson först gjort en jätteräddning på Peshraw Azizis avslut.

HIF-målvakten gestikulerade dock vilt för offside, men efter en kortare överläggning godkände domarna målet.

– Jag tycker han står offside. Det står jag fortfarande fast vid efter att ha sett bilderna att det inte är helt fel om domaren dömer offside. Det är 50/50 och jag tog en chansning. Och domarna var osäkra, de visste inte riktigt hur de skulle göra. De kunde nog lika gärna blåst bort det, säger Pär Hansson efter matchen.

Det var lite gambling när du blev så upprörd?

– Det är ett sätt att sätta press på domarna också. Jag hinner inte se riktigt, men jag tycker att han står offside och ser ingen spelare nedanför. Men det är klart det är gambling. Så är det alltid när man sätter press på domarna.

Trots Dalkurds sena mål kom Helsingborg tillbaka och kvitterade i 95:e minuten genom inhopparen Oke Akpoveta i Pär Hanssons 200:e seriematch för HIF.

– Jag trodde ju inte att vi skulle göra mål i 95:e minuten men det är en mentalt viktig poäng och jag är stolt över grabbarna som går ut och kämpar och krigar.

HIF har nu tre poäng upp till kvalplatsen med åtta omgångar kvar. Att ta tredjeplatsen är målet för laget nu.

– Så är det. Du kan inte sikta på något annan när du inte ens nått den. Vi siktar på att nå den, men för mig är det bara match för match som gäller. Det är åtta matcher kvar och vi är fortfarande ett lag som fortfarande bygger och då kan vi bara se en match framåt.

Skulle ni trots processen vara redo att ta steget upp om ni gör det?

– Det hoppas jag. Tar man steget upp i allsvenskan ska man vara redo, men jag har inte ens funderat på det. Man är redo om man går upp, men det får man se om det händer sen. Där är vi långt ifrån än, avslutar Pär Hansson.
