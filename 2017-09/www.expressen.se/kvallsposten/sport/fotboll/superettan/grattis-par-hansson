Grattis, Pär Hansson!
Martin Hardenberger

Pär Hansson vände under sommarens transferfönster hem till Helsingborg – klubben han lämnade efter säsongen 2015 då det bar av för holländska äventyr i Feyenoord.

Det blev ingen vidare lyckad utlandssejour och i juni i år flyttade han alltså hem till klubben där han spelade sina första allsvenska matcher. Många ansåg det vara ett ganska otippat val då Helsingborg medan Hansson testat lyckan i Feyenoord trillat ur allsvenskan.

Nu kämpar laget för att ta sig tillbaka till svensk fotbolls finrum. En seger i tisdagens hemmamatch mot topplaget Dalkurd skulle göra vägen betydligt kortare.

– Vi vet att vi möter ett bra lag, men det kommer nog inte att se ut som det gjorde där uppe. Kan vi göra en match som vi spelade andra halvlek mot Trelleborg senast så tror jag det kan gå väldigt bra, säger målvakten till Helsingborgs Dagblad.

Matchen är alltså Pär Hanssons 200:e i Helsingborgs IF. Han debuterade för A-laget den 6 april 2009 när HIF vann den allsvenska seriepremiären mot IFK Göteborg med 1-0.
