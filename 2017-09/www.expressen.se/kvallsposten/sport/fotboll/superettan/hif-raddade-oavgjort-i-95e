Efter tunga tiden
– räddade HIF i 95:e
Fredrik Jonsson

Dalkurd dominerade bollinnehavet och tryckte tillbaka Helsingborg under stora delar av första halvlek i toppmötet på Olympia.

Men tabelltvåan hade trots sitt spelövertag svårt att skapa några riktigt heta chanser förutom när skyttekungen Richard Yarsuvat sparkade hål i luften efter en dryg kvart i öppet läge.

I stället stack HIF upp och tog ledningen – genom ett dråpligt självmål i 41:a minuten.

Lumala Abdu slog in bollen mot straffområdet, men träffade backen Kebba Ceesay i bakhuvudet och bollen gick mot Robin Tranberg. Dalkurdbacken skulle bara nicka hem bollen men såg inte att målvakten Frank Pettersson samtidigt kom ut och nickade bollen i öppet mål.

Helsingborgs målvakt Pär Hansson skulle dock inte få hålla nollan i sin 200:e seriematch för HIF. Tio minuter in i andra halvlek nickade Yukiya Sugita in 1–1 på Kujtim Balas vänsterinlägg.

Dalkurd fortsatte att föra spelet även efter paus men HIF skapade ett jätteläge på kontring. Med 20 minuter kvar kom Max Svensson i det närmaste helt fri, men Frank Pettersson stod för en nyckelräddning innan Svenssons retur gick ut till hörna.

Men det skulle bli värre för HIF. I den 79:e minuten fullbordade Dalkurd sin vändning. En hörna nådde inbytte Peshraw Azizi på bortre stolpen. Azizis skott räddades av Pär Hansson men inte bättre än att bollen gick ut på Alex De John och in i mål. En förbannad Pär Hansson gestikulerade vilt för offside på Azizi, men målet godkändes efter en kort överläggning av domarna.

Dalkurd var på väg mot seger, men det var en tidigare Dalkurdspelare som fick sista ordet. Oke Akpoveta, som inte gjorde något mål under sin tid i Dalkurd, kvitterade till 2–2 i 95:e minuten.

– Det var härligt, det var 30 sekunder kvar. Jag ville inte fira eftersom det var mot mitt förra lag, men det kändes som att vi vann Champions League, säger Oke Akpoveta till C More.

– Det var en härlig match. Det var rättvist med en poäng.

Poängen tar ändå upp Dalkurd i serieledning i superettan på bättre målskillnad än Brommapojkarna.

Helsingborg har nu tre poäng upp till kvalplatsen.
