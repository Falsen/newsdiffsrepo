Efter tunga tiden –
räddade HIF i 95:e
Fredrik Jonsson

Helsingborgs IF tog ledningen tack vare ett dråpligt självmål, men tappade 1–0 till 1–2 och var på väg mot en tung förlust i jakten på en kvalplats i superettan.

Men i den 95:e minuten spelade Bradley Ralani fram Oke Akpoveta som satte 2–2 och räddade en viktig HIF-poäng mot Dalkurd.

– Det var en härlig känsla och ett mål i rätt ögonblick. Det kändes som att vinna Champions League. När man kommer in och gör skillnad är man hjälten för dagen, säger Oke Akpoveta.

Efter en succévår med tio mål i Frej värvades anfallaren av just Dalkurd i fjol. Men tiden där blev misslyckad och Akpoveta lämnade för HIF inför den här säsongen utan att gjort något mål för Dalkurd.

Därför hade han också svårt att hålla tillbaka känslorna när han firade sitt mål efter mindre än 20 minuter på planen.

– Självklart tänkte jag på det. Det var därför jag inte ville fira, men jag kunde inte hålla tillbaka det.

Efter matchen erkänner anfallaren sin besvikelse över att sitta på bänken i HIF trots sina åtta mål.

– Jag tycker att jag borde vara en startspelare. Det här är en liga som jag gjorde avtryck i ifjol, men tränaren bestämmer. Kanske känner han att mina prestationer inte varit bra nog. Men jag håller mitt fokus och gör mitt bästa för laget och klubben.

Dalkurd gick tack vare poängen upp i serieledning i superettan. Helsingborg minskade i sin tur avståndet till kvalplatsen till tre poäng med åtta matcher kvar.

– I vår sits räknas alla poäng. Vi måste ta alla vi kan, säger Akpoveta som gärna vill spela med HIF i allsvenskan nästa år.

– Det var ett skäl till att jag kom hit. Jag tror och tycker att vi ska nå allsvenskan. Det skulle vara en härlig känsla.
