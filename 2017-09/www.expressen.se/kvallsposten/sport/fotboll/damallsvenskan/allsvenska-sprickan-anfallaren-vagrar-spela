Damallsvenska sprickan
– anfallaren vägrar spela
Fredrik Jonsson

Nykomlingen LB07 har gjort en stark första säsong i damallsvenskan.

Men nu skakas klubben av en intern konflikt. Lagets anfallsstjärna Michaela Johnsson har inte dykt upp till träningarna vare sig torsdag eller fredag och har valt att inte vara tillgänglig till helgens match mot Göteborg.

Enligt Sydsvenskan är sprickan totalt med lagledningen.

– Det är riktigt och jag har väl inte varit nöjd med min situation, men i övrigt vill jag inte kommentera, säger Michaela Johnsson till tidningen.

För LB07 är det ett tungt avbräck. Michaela Johnsson, som kom till klubben efter spel i holländska Heerenveen, hade stor del i att klubben tog sig upp i damallsvenskan i fjol.

Senast mot Eskilstuna fick anfallaren börja på bänken och nöja sig med ett kortare inhopp. Johnsson ska vara missnöjd med sin speltid.

– Det är Michaelas eget val att ställa sig utanför truppen. Det är upp till henne, säger LB-tränaren Sven Sjunnesson.

Klubbens sportchef Johan Andersson tonar dock ner bråket.

– Vi tycker inte det är så stor sak. Alla som hamnar på avbytarbänken vill ju spela. Det är inte så konstigt att man reagerar över det, säger Johan Andersson till Sydsvenskan.
