Succén: 100-tals klubbar
med i menskampanjen
Fredrik Jonsson

I mitten av augusti lanserade FC Rosengård ihop med Libresse kampanjen Mensutmaningen.

Där uppmanade man andra idrottsklubbar runtom i Sverige att aktivt jobba med hur mens påverkar idrottskvinnor och deras prestationer.

I ett pressmeddelande skrev FC Rosengård ”Drygt fyra av tio kvinnor står över träning en eller flera dagar under mens och många oroar sig för att träna i samband med mens. Trots detta har det gjorts och pratats väldigt lite om mens och träning i landets idrottsföreningar."

– Genom hela min idrottskarriär har ingen på riktigt pratat mens med mig, varken läkare eller tränare. Det känns så viktigt att vi 2017 ändrar på det och ger den unga generationen tjejer som idrottar möjligheten att tidigt få både insikt om hur kroppen fungerar och kanske få hjälp om man behöver det, sa en av projektets ambassadörer Lotta Schelin då.

FC Rosengård har sedan årsskiftet jobbat aktivt med frågan med målsättningen att ge tjejer bättre förutsättningar att träna och spela match, såväl inom elitlaget som ungdomslagen.

I mitten av augusti uppmanade man fler svenska idrottsklubbar att göra samma sak. Och genomsvaret har varit stort. På drygt tre veckor har 100 lag nu anmält sig till det som kallas mensutmaningen. Där kan lag och tränare också ta del av forskningsbaserade tips och råd.

– Vi är en klubb som alltid engagerar oss för jämlikhetsfrågor och menstabut definitivt en sådan viktig sak. Därför vill vi utmana alla idrottsföreningar i Sverige att göra samma sak genom att göra något konkret för att skapa förändring, sa sportchefen Therese Sjögran som ansvarar för projektet hos FC Rosengård.
