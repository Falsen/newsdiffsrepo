Här är TFF:s okända
firande i superettan
Jan Peter Andersson

Trelleborgs FF har flyt i toppstriden i superettan. När konkurrenten Falkenberg gick på en mina (0-4 hemma mot bottenlaget Gefle) reste skåningarna till Södertälje och stuvade in tre poäng i bussen.

Första segern någonsin mot Syrianska FC betyder att TFF är tillbaka på tredjeplatsen som ger kvalchans till allsvenskan.

– Ja, det ser bra ut. Men det är åtta matchen kvar, betonar Patrick Winkvist.

Missa inte: TFF:s dråpliga segerfirande

När TFF stängt matchen på Södertälje Fotbollsarena var det dags för den obligatoriska segerkarusellen.

– En ritual som vi införde redan 2015. När vi reser hem med tre pinnar tuttar vi, sjunger, klappar och tar en extra sväng i en rondell.

– Det står ju TFF på bussen, så alla som ser oss fattar nog vad vi håller på med, säger lagkaptenen Kristian Haynes som fångar alla varv på film.

TFF är inget extremt bra bortalag, så spelarna har inte blivit åksjuka av allt rondellsnurr. Men fyra segrar utanför Vångavallen räcker för att hänga kvar i toppjakten.

– Det är en rolig grej. Den slutar vi inte med. Lite speciellt när alla bilar måste stanna för att vi kör runt och äger rondellen, säger Haynes efter upptåget i Södertälje.

Patrick Winkvist berättar om en annan kul ritual.

– För varje seger samlar vi pinnar i en kista.

Om TFF fortsätter i den här farten kan det bli trångt under locket när säsongen är slut.

Hur viktig var den här segern?

– Mycket viktig, för vi har varit inne i en tuff period i augusti. Men det satt bra att vi fick ett inbjudningskort när Gefle slog Falkenberg, säger Haynes.

Tittar ni längre uppåt eftersom BP gått på två raka nitar?

– Nej, vi tittar ingenstans. Vi koncentrerar oss på nästa match och nästa prestation. Vi räknar med ett riktigt race hela vägen, avslutar TFF-kaptenen.
