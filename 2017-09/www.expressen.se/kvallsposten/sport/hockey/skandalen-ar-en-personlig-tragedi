Skandalen: "Är en
personlig tragedi"
Sebastian Mattsson

SHL-klubben Karlskrona HK har beslutat att vidta disciplinära åtgärder mot sin sportchef Patric Larsson. Larsson stängs av sedan han blivit kraftigt alkoholpåverkad på ett kryssningsfartyg.

– Det hände incidenter på det här evenemanget. Han fick i sig alldeles för mycket alkohol och det har fått konsekvenser, säger Karlskronas vd Charlotte Gustavsson till Aftonbladet.

Landets hockeyelit finns samlad för SHL:s upptaktsträff. Där har många tunga namn uttryckt sitt stöd för Karlskronas sätt att hantera Larssons fall.

– När man har en människa i sin organisation som Patric så känner de honom väldigt väl. De ser honom varje dag. De vet vilka utmaningar han har. Jag litar på att Karlskrona tar riktigt bra beslut i det här. Det viktiga är personen i fråga – att han kommer tillbaka och att han mår bra och får hjälp med de problem som han har. Det är en personlig tragedi. Men jag hoppas att han kommer upp på benen igen, säger experten Niklas Wikegård.

– Det är jätteviktigt att se människan i det här. Visst, man får inte hur många chanser som helst. Men någonstans måste SHL vara en kärleksfull, varm liga och organisation och ta hand om människor. Man håller på med en massa sociala projekt så då måste man förväntas ta hand om de människor som jobbar där också

Jörgen Lindgren, vd för SHL:

– Det är jätteviktigt att en dålig handling kan få en konsekvens, men att man samtidigt tar hand om honom. Det är fantastiskt bra. Man har ett arbetsgivaransvar.

– Det här är inte bra för någon, sånt här.

Kommentatorn Lena Sundqvist menar att det är viktigt att se människan i skandalen.

– Man måste markera vilket beteende som är okej, men man måste också ta hand om personen. Om man bara hänger ut honom då tar man inget ansvar, säger hon.
