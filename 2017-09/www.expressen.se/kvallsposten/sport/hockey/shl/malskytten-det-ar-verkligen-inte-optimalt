Målskytten: ”Det är verkligen inte optimalt”
Fredrik Jonsson

Björn Svensson hade tre bra säsonger i Malmö Redhawks 2013-2016 när han var med att skjuta upp sin moderklubb i SHL.

Därefter blev det en halv säsong i Färjestad innan Svensson, efter 6 poäng på 31 matcher, skrev på för tyska ERC Ingolstadt under fjolårssäsongen.

Det kontraktet gick ut efter säsongen (där Ingolstadt åkte ut i play in-spelet) och med bara några veckor kvar till SHL-premiären har Björn Svensson inte hittat någon ny klubb.

I stället går han klubblös.

– Ja, det är verkligen inte optimalt. Det enda jag vet är att jag inte vill ta ett jobb som jag inte vill ha, säger Björn Svensson till 24Malmö.se.

Totalt har forwarden spelat nio säsonger i SHL. Och han har inga planer på att sluta redan som 31-åring.

– Nej, inte med hockeyn. Jag vill fortsätta spela utan tvekan och hoppas att jag har många år kvar.

Agenten Gunnar Svensson säger till 24Malmö att det finns gott om intresse, men främst från lag i hockeyallsvenskan.

– Man kan säga så här: det finns mängder av allsvenska klubbar som hört av sig. Där han kan välja och vraka. Men han sitter lite coolt och vill ha något högre upp. Kanske från SHL eller Tyskland, säger han.
