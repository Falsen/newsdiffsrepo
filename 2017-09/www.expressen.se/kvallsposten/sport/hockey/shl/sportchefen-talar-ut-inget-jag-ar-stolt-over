Sportchefen talar ut:
"Inget jag är stolt över"
Martin Hardenberger

Patric Larsson är nedringd. Alla vill höra vad han har att säga om fylleskandalen som gjort att klubben temporärt valt att stänga av honom.

Från klubbens sida har man valt att vd:n Charlotte Gustavsson ska ta hand om allt det mediala i frågan. Men Patric Larsson vill själv be om ursäkt.

– Det var inte så att jag gjorde något dumt mer än att det var för mycket alkohol vid fel tillfälle.

– Det här är ju inget man vill stå för, man har ju gjort bättre matcher om man säger så. Det känns väldigt kymigt, det här var ett väldigt illa tillfälle att synas berusad och det är inget jag är stolt över.

Karlskrona HK har efter incidenten på kryssningen erbjudit Larsson hjälp samt uppmanat till en timeout.

– Klubben har värdegrunder och oavsett vad man vidtar för åtgärder så gäller det att räta in sig i ledet. Det är klart att jag i den roll jag har ska föregå med gott exempel.

På en fråga från BLT om Patric Larsson har alkoholproblem svarar han:

– Jag har problem med att handskas med alkohol i vissa situationer. Jag betedde mig på ett sådant sätt i lördags.
