Efter fylleskandalen
– nu är han tillbaka
Petter Landén

Incidenten inträffade när klubben hade sin årliga kryssningsresa tillsammans med sponsorer. Sportchefen Patric Larsson blev kraftigt berusad och stängdes av av sin klubb.

– Det var en incident under helgen som jag, i egenskap av vd, tog tag i direkt i under måndagen. Nu har vi en plan för det här, sa klubbdirektören Charlotte Gustavsson på tisdagen.

Larsson själv berättade samma dag om hur mycket han skämdes över det som hänt.

– Det är fruktansvärt korkat att bli så berusad när man har en position i min ställning.

Avstängningen varade dock inte särskilt länge. Charlotte Gustavsson meddelar på Karlskronas hemsida att Larsson är tillbaka på jobbet redan under torsdagen.

"Vi har gemensamt valt att styrelsen går in och tar över ansvaret för Patrics stöd och rehabilitering. Styrelsen kommer att utse en mentor, sätta ihop en plan, stötta och följa upp regelbundet. Styrelsen kommer även ur ett vidare perspektiv ta fram en ny drog- och alkoholpolicy för hela föreningen", skriver hon.

Gustavsson berättar vidare för SVT Blekinge att det under onsdagen hölls ett krismöte där klubben tog det här beslutet. Under mötet diskuterades sportchefens agerande och framtid i klubben.

– Det får tiden utvisa nu. Styrelsen har beslutat att hjälpa honom och vi tar vårt arbetsgivaransvar. Sen får vi följa utvecklingen och se över tid. Men beslutet i dag är att hjälpa Patric fullt ut, säger Gustavsson, som även berättar om känslorna över att se Larsson berusad på kryssningen.

– Det var väldigt obehagligt att se en kollega så berusad i ett sådant här sammanhang mitt på blanka dagen. Jag blev väldigt, väldigt ledsen.
