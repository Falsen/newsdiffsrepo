Malmö krossade KHK
– sju olika målskyttar
Elisabeth Lindbäck

Malmö Redhawks fick en smakstart i genrepet mot Karlskrona.

Blott en och en halv minut efter nedsläpp spräckte Rhett Rakhshani KHK-målvakten Henrik Lundbergs nolla.

Sedan rann det på.

Innan första periodens slut hade Christoffer Forsberg, Lukas Haudum och Daniel Zaar utökat ledningen till 4-0.

– Vi spelade väldigt bra i första perioden och sedan rullade det på. Det gick lättare  än vad vi trodde, säger Martin Filander.

Efter Nils Andersson mål i mittenakten utökade Lars Bryggman till 6-0 på straff i tredje perioden innan Mattias Guter reducerade till 1-6.

Robin Alvarez fastställde slutresultatet 7-1 till Malmö.

– För att börja i rätt ända så möter vi ett väldigt bra Malmö. Vi hade inte det. Vi ville väldigt mycket när vi kom ut på isen men sedan stoppade vi huvudet under armen och försökte spela ishockey, konstaterar KHK-tränaren Ove Molin.

Hur oroliga behöver fansen vara efter den här matchen?

– Vi ska vara oroliga på så sätt att den här matchen var ett steg ordentligt tillbaka sett till var vi vill vara.

– Stundtals i andra perioden hittade vi lite linjer och känner igen det vi gör. Men vi spelar väldigt mycket efter eget huvud och försökte lösa det. Det är inte så vi ska spela ishockey.

För Malmö blev det ett målkalas med sju olika målskyttar.

– Det är bra, måste ha många som är med och bidrar både offensivt och defensivt. Det gör att man blir mer svårslaget. Alla har inte alltid dagen och då får någon annan kliva fram. Det är en styrka, säger Martin Filander.

Samtidigt spräckte Lukas Haudum, Daniel Zaar och Chrisoffer Forsberg sina målnollor på försäsongen.

– Det är bra att de inte går och gnager över det utan kan känna att målskyttet är i gång och bidrar, fortsätter Martin Filander.

– Nu ska vi ha fullt fokus mot premiären och förbereda oss mentalt för att spela om poäng. Vi ska dra upp tempot på allt.

För Malmö var det sista träningsmatchen innan premiären nästa vecka.

Karlskrona spelar genrep mot Rögle nästa tisdag.
