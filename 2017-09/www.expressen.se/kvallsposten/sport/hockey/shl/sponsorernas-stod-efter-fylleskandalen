Sponsorernas stöd – efter fylleskandalen
Fredrik Jonsson

Det var under SHL-laget Karlskronas HK:s årliga kryssningsresa tillsammans med klubbens sponsorer i helgen som sportchefen Patric Larsson blev kraftigt alkoholpåverkad.

– Det var lite för mycket alkohol. Det var lite opassande beteenden. Men det är ingenting som får någon rättslig åtgärd, sa vd:n Charlotte Gustavsson till KvP i tisdags.

KHK har också valt att agera genom att stänga av Larsson, som är ny sportchef i klubben, tills vidare.

– Det är fruktansvärt korkat att bli så berusad när man har en position i min ställning, sa Patric Larsson själv.

LÄS MER: KHK:s vd om skandalen

Kvällsposten har varit i kontakt med flera av klubbens huvudsponsorer. Och där är stödet starkt för klubbens agerande.

– Vi har fullt förtroende för att klubben sköter detta på bästa sätt, säger Stena Lines presschef Jesper Waltersson som inte vill kommentera det inträffade djupare.

– Jag tycker absolut att klubben hanterat det bra, säger Magnus Klasson, vd på Råbergs bil.

Han var själv inte med på resan, men har fortsatt förtroende för Patric Larsson.

– Naturligtvis är det tråkigt när sånt här händer, men det ligger alltid en mänsklig faktor bakom. Man kan inte gå ut och döma någon när man inte vet vad som hänt. I dagsläget tycker jag inte det är någon större grej att lägga fokus på. Händer något sånt här så mår han själv sämst av det.

– Jag hoppas det löser sig och att han är tillbaka inom kort. Det är nog bäst för alla parter.

LÄS MER: Patric Larsson: ”Inget jag är stolt över”

Inte heller Per Mattsson, Executive vice-president human resources på Roxtec var med på resan, men beklagar det som hänt.

– Det är naturligtvis tragiskt för personen som har råkat ut för det, men vi vet ju egentligen inte vad som har hänt. Min erfarenhet är att det finns två aspekter när sånt här händer och det är att ställa krav och ge stöd. Min uppfattning är att det är precis vad KHK har gjort utifrån det vi vet, säger Per Mattsson.

Hur påverkar det här ert förtroende för Patric Larsson som sportchef?

– Vi vet inte riktigt vad som hänt så vi ska nog akta oss för att dra för stora växlar på det. Vi har inte funderat i såna termer. Det är en personlig tragedi för personen som är berörd naturligtvis.
