Rutinerade Pesonen
bakom Växjös seger
Fredrik Jonsson

Växjö Lakers tog sin tredje seger på lika många matcher i gruppspelet i CHL och toppar gruppen med åtta poäng.

För andra matchen i rad besegrades schweiziska Davos, den här gången med 5–3 hemma i Vida Arena.

– En ganska svängig historia, men när vi får pucken djupt på dem har de problem med oss, säger Joel Persson till Växjös hemsida.

Och det var powerplay-spelet som fällde avgörandet. Växjö gjorde tre mål i numerärt överläge mot Davos två, där Magnus Nygren gjorde ett mål och fick assist på det andra. Janne Pesonen var inblandad i två av Växjös pp-mål. Pesonen assisterade till Joel Perssons 3–2-mål med 22 sekunder kvar av andra perioden i spel fem mot tre.

Det var Joel Perssons första tävlingsmatch i Vida Arena.

– Fantastiskt. Det är nog nytt publikrekord, runt 4000, man spelar inför.

I tredje ökade Martin Lundberg på till 4–2 precis efter att Davos blivit fulltaligt. Gästerna skapade lite spänning med en reducering. Men efter 54.08 avgjorde Janne Pesonen när han satte 5–3 i spel fem mot fyra – efter en snygg passning bakom ryggen från Tuomas Kiiskinen.

Växjö Lakers kan säkra en slutspelsplats i CHL redan i nästa omgång när man möter Liberec hemma.
