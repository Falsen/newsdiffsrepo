Redhawksseger
– efter svag start
Johan Svensson

Malmö Redhawks vann hemma mot Stavanger i CHL med 2–1, men det blev svårare än väntat.

Redhawks stod för en svag första period där gästerna från Norge tog ledningen efter 7.47 genom Harrison Reed.

– De hade mycket mer energi och åkte mer skridsko än oss i första perioden. Vi är inte alls nöjda med den starten, säger Robin Alvarez.

Redhawks spelade dock upp sig i andra och tredje perioden – och utdelningen kom snabbt.

Redan 1,5 minut in i mittperioden kunde Frederik Storm kvittera. Segermålet dröjde dock till den 57:e minuten. Då styrde Robin Alvarez in Nils Anderssons passning framför mål.

– Vi har pratat om det i kedjan att när vi tar den runt mål så ska killen framför ha klubban i isen. Nisse gör en bra uppåkning och lägger in fint till mig så det är bara att sätta till klubban, säger Alvarez.

Robin Alvarez missade träningsmatchen mot Pantern när hans fru födde barn. Senast saknades han på grund av en virussjukdom. Nu blev han matchvinnare.

– Det känns bra både hemma och här nu. Jag jobbar mig sakta tillbaka och känner att jag får mer och mer kraft. Det här var ett steg i rätt riktning.

– Att få avgöra ger lite självförtroende också.

Alvarez trivs också i kedjan med Rhett Rakhshani och nyförvärvet Andy Miele som ersatt Ilari Filppula till den här säsongen.

– Jag och Rhett vet att vi passar bra tillsammans och Andy har kommit in med riktigt bra spel och är riktigt skicklig. Vi lär känna varandra mer och mer och försöker bygga på kemin varje träning och match. I dag skapar vi mycket.
