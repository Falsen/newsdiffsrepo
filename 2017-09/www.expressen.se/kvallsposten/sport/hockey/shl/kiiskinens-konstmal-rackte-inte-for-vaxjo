Kiiskinens konstmål räckte inte för Växjö
Fredrik Jonsson

De har tippats som favoriter i SHL.

Träningsmatchen mellan Växjö Lakers och Frölunda blev också en första kraftmätning – med Frölunda som slutsegrare.

Men det Växjö som började bäst. Janne Pesonen styrde in 1–0 i första perioden. I andra kvitterade Ryan Lasch innan stortalangen Elias Pettersson fintade bort målvakten helt innan han gjorde 2–1 efter 28.54.

Frölunda svarade dock omgående – och vände matchen med tre raka mål inom loppet av fyra minuter och sju sekunder.

Två mål av Tuomas Kiiskinen, 4–4-målet ett klassmål på volley, såg till att Växjö kom tillbaka i början av tredje perioden. Men Frölunda fick det sista ordet när tvåmålsskytten Sean Bergenheim bombade in 5–4 bakom Viktor Andrén kort efter kvitteringen.

Sam Hallam var inte nöjd med lagets insats förutom i första perioden.

– Vi gör 20 godkända minuter där vi har auktoritet i vårt spel. Sen tycker jag att vi är otroligt tröga i händer, fötter och skalle, säger Sam Hallam.

Ser du någon anledning till det?

– Det är början av september, prestationerna går upp och ner. Det handlar om att hitta den där stabiliteten och kunna gå 60 minuter på ett bättre sätt. Jag tyckte vi kommit en bra bit på vägen i förra veckan med CHL, men i dag var ett steg bakåt.

Bland de positiva bitarna för Växjö pekar Sam Hallam på kedjan med Kiiskinen och Pettersson.

Växjö saknade Liam Reddox, Ben Youds och Nils Carnbäck. Carnbäck förväntas vara tillbaka nästa vecka, medan den förstnämnda duon ser ut att missa SHL-premiären om två veckor.

– Det är inte klart, men vi räknar inte med dem till premiären utan får se var de är då. Vi kommer inte stressa dem utan se till att de är 100 och får en bra förberedelse, avslutar Sam Hallam.
