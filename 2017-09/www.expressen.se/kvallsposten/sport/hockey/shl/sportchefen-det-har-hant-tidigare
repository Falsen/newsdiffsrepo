Sportchefen talar ut:
"Ska inte mörka något"
Elisabeth Lindbäck

Det var i samband med Karlskrona HK:s årliga kryssning till Polen med spelare, anställda, sponsorer och fans som Patric Larsson blev kraftigt berusad. Under söndagen var han mycket ångerfull och kontaktade Charlotte Gustavsson, tränaren Ove Molin och lagkapten Morten Madsen för att få en klar bild av vad som egentligen hände på båten.

– Det var inget kriminellt, det vill jag gärna betona, säger Larsson när Kvällsposten träffar honom under hans första arbetsdag sedan timeouten.

– Jag har i ett sammanhang med sponsorer, spelare och övriga som vi skall vara rädda om brustit i min policy för att representera föreningen. Det är det som är det stora problemet när man är officiell person.

Var du otrevlig eller kom du i bråk med någon?

– Inte vad jag hört. Tvärtom! Men, återigen, det är ingenting sådant överhuvudtaget. Det får ni gärna betona.

Mer bara lite för "glad i hatten", menar du?

– Jag var inte ens det på slutet. Det var nog mer att det var dags att gå och lägga sig. För längesedan om vi ska tala klarspråk, säger Larsson och poängterar:

– Givetvis är det fullständigt oacceptabelt och oansvarigt av mig att inte tänka längre än näsan räcker. Jag tänker inte på något sätt skylla ifrån mig. Jag är personligt ansvarig för detta alla dagar i veckan och det kommer att vidtas åtgärder.

Vad är det för åtgärder?

– Vi har ett litet kontrakt som jag skall gå igenom. Jag har inte haft det bästa året och det är klart att saker ligger bakom detta. Det ska vi reda ut nu och sedan kommer jag att underkasta mig det som vi bestämt. Men vi behöver inte berätta allt.

– Sedan finns det en kille här i föreningen, som också varit med om lite grejer, som jag kommer att ta ett litet snack med, säger Larsson.

Charlotte Gustavsson:

– Vi som klubb sitter inte och diagnostiserar någon. Det här blir som en mentor. Det händer ju saker i livet, herregud.

Kommer du att sluta med alkohol helt och hållet, Patric?

– Just nu tänker inte dricka något, men vi får se i framtiden. Det är ingenting jag funderar på nu.

Var det fler med KHK-anknytning som var kraftigt berusade?

– Jag kan bara prata för mig själv och även om jag vetat så hade jag inte sagt något. Jag står för mina handlingar.



LÄS MER: Sponsorernas stöd - efter fylleskandalen



Är det lämpligt att ha en kryssning när det är fest, dans och alkohol, Charlotte?

– Jättebra fråga. Vi har haft den här i flera år i klubbens regi och det är en partner till oss. Sedan är vi inte de enda som har en kryssning.

– Men nu i efterhand har man hört den ena rövarhistorien efter den andra så det är nog en legitim fråga. Vi ska ha en uppföljning med vår partner, det bokade vi i början av augusti, och då ska vi diskutera om vi ska ha det i den här formen eller någonting annat.

Nyheten om fylleskandalen avslöjades av Sportbladet i samband med SHL:s upptaktsträff  i Stockholm. När Charlotte Gustavsson konfronterades med uppgifterna valde hon att vara öppen om det inträffade.

–  Vi sa att vi inte skulle gå ut och berätta, men om någon tidning skulle börja nysta i det, så skulle vi berätta vad som hänt. Det är 2017 nu, diskretionens tid är förbi, konstaterar Charlotte.

– Men huruvida det blev publikt eller inte inverkade inte på vår dialog med Patric eller planen som vi lagt upp. Det var ingen efterhandskonstruktion från vår sida.

Hur känner du kring att klubben valt en så pass öppen linje, Patric?

– Det är klubben som bestämmer var ribban skall ligga. Jag tror inte att jag vinner på att sitta och hitta på egna grejer.

Har du varit i kontakt med klubbens sponsorer?

– Jag tror det har framgått ganska tydligt hur ångerfull jag är för det här och tar fullt ansvar. Om det är någon som vill ringa, så är de välkomna.

Charlotte Gustavsson bryter in:

– Jag som chef blev mest orolig. Jag bryr mig om alla i mitt team. Så att när du Patric, ringde mig på söndagen, så sa du "Hur arg är du?". Jag svarade, "Jag är inte arg. Jag är bara ledsen och besviken." Man vill bara att det ska bli bra, säger Gustavsson.

Patric Larsson:

– När det gick upp för mig att, shit, det var som det var. Jag ringde min tränare, min lagkapten och Charlotte och då fick jag det bekräftat. Det var inte direkt så att man jublade utan man var rätt låg. Det har givetvis varit tuffa dagar här för mig, med all rätt.

Vad har hänt under de tre dagarna du varit borta från jobbet?

- Jag har suttit mycket i telefon och har fått städa upp framför min egen dörr, så det har varit fullt upp. Det blir mycket tråkigt arbete som man blir ställd inför, när man gör en sådan här sak.

Karlskrona HK har sedan tidigare en alkoholpolicy inom klubben. Efter en händelse på klubbens inkilning 2015 var frågan högt uppe på agendan.

– Det här har jag sagt tidigare. Alkohol och sport går inte ihop, samtidigt är det ingen SHL-arena som inte säljer alkohol. Det handlar snarare om att när man representerar sin klubb, när man har märket på bröstet, så måste man tänka ett varv till, säger Charlotte Gustavsson.

– Alla vet vem Patric är, och alla vet vem jag är. Man måste vara medveten om att man är ett känt ansikte och därför har ett extra ansvar som man behöver ta.

Har det hänt tidigare att du druckit för mycket, Patric?

– Just en sådan här grej, det var ett tag sedan, men visst har det hänt någon gång. Jag kommer inte att sitta här och mörka någonting, utan det är så att jag haft problem att hantera det i vissa situationer och det står jag upp för, och hoppas kunna rätta till, både för min och för andras skull.

2010 dömdes Patric Larsson till sex månaders fängelse för misshandel i Växjö Tingsrätt. En annan händelse som han tagit lärdom av.

– Det är en annan historia, och det var inte ens mitt eget fel, men jag blev dömd för det, berättar Patric som avtjänade sitt straff med fotboja under fyra månader.

– Jag blev påhoppad och en vakt blev också inblandad. Det handlade om att freda sig och när adrenalinet rann till blev det för mycket.

Fick du berätta om denna händelse när du anställdes av KHK?

– Ja, de har vetat om det hela tiden och det är ingen hemlighet någonstans. Det var en jäkla tråkig händelse, som jag tagit straffet för, säger Patric, som stöttats av sina barn NHL-stjärnan Oliver och AHL-spelaren Kevin efter helgens händelse.

– Klart de stöttar mig, men det som hänt nu ska inte läggas på dem, på något sätt. Vi har annat att prata om.

Patric Larsson avrundar helgen händelse:

– Det var fruktansvärt dåligt skött av mig helt enkelt. Jag borde vetat bättre, men som sagt var, det finns alltid grejer som ligger bakom. Jag vill lämna det bakom mig och jag vill rätta till det för föreningens skull och för min egen, säger Karlskronas sportchef.



LÄS MER: KRÖNIKA: Bär fortfarande spår av att vara SHL:s svarta får
