Hånades på scenen
– av lagkamraterna
Elisabeth Lindbäck

Malmö har som målsättning att sluta topp sex i SHL den här säsongen.

– Vi blev åtta förra året och sjua är typ samma sak. Nu vill vi direkt till det riktiga slutspelet, säger Fredrik Händemark, som representerade Malmö tillsammans med tränaren Peter Andersson på den årliga upptaktsträffen.

På scenen blev Fredrik Händemark också pikad för den kladdkaka som han bakade till laget på sin födelsedag förra året och som lagkamraterna tyckte smakade som torr lingongrova. Efteråt berättar han mer om debaclet.

– Det är många sockerråttor i laget, Cristopher Nihlstorp är värst, men jag är ganska noga med vad jag äter. När jag fyllde år drog jag till med en tårta eller kladdkaka med lite nyttigare ingredienser som dadlar, nötter och sådant. Det blev ingen succé, den var alldeles torr och de kallade den för torr Lingongrova.

– När jag fyllde år den här gången köpte jag två vanliga tårtor från konditori och då var alla nöjda.

Du fick ett stort genombrott förra säsongen – ser du på dig själv som en annan spelare nu?

– Bra fråga. På ett sätt, jag vill vara en spelare som man kan lita på, en ledande spelare. Men jag ser mig inte som en stjärna. Jag är fortfarande en hårt jobbande spelare.

– Många bitar har fallit på plats och nu när jag är vill jag bara fortsätta. Det ska bli kul.

Kan du känna att din status ändå har höjts i laget eller att du kan ta mer plats nu?

– Jag vill göra det på ett bra sätt. Jag är inte så bra på att prata men jag vill visa med hårt jobb. Sedan vill jag prata mer inför gruppen också men jag får börja med rätt saker.

Vem i Malmö är nästa på tur att få ett större genombrott tror du?

– Lars Bryggman. Han kom upp förra året och gjorde det riktigt bra. Vi spelade tillsammans och jag trivdes med honom. Jag tror mycket på honom.

Victor Fasth har på förhand röstats fram som den spelare som kommer bli mest värdefull för sitt lag – har Växjö ett bättre målvaktspar än vad ni har?

– Nej, vi har det bästa målvaktsparet i SHL tycker jag. Oscar Alsenfelt är verkligen bra och var SHL:s bästa målvakt förra säsongen. Cristopher Nihlstorp är jättebra när han är som bäst.

– Men Victor Fasth kommer bli viktig för Växjö. Jag såg hur han jobbade och hur bra han var på nära håll under en landslagssamling förra året.
