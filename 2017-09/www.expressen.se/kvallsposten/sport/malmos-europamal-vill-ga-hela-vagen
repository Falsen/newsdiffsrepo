Malmös Europamål:
"Vill gå hela vägen"
Jan Peter Andersson

Kollapsen mot Kalpa i Kuopio för snart tio dagar sedan satt i bakhuvudet på spelarna när de gled ut i Malmö Ishall för returmöte i Champions Hockey League.

I Finland släppte Malmö en klar ledning (1-4). Plötsligt var hemmalaget ikapp och förbi.

Den läxan hade Redhawks lärt sig när Kalpa kom till Malmö.

– Vi var mycket mer på kopplade den här gången, säger Martin Filander efter 6-2-segern.

Spelarna har fått höra vad som krävs på den här nivån.

– Vi hade ett snack om vår inställning och hur det ska se ut när matcherna startar. Nu tar vi tag i matchen, får en tidig ledning och bygger vidare på det.

– Man måste ha koll på hur man stänger ner matcher. Det handlar inte om att sluta spela, det gäller att spela med rätt värderingar och att man fortsätter sätta press. Och sedan ska man vara smart med vilka risker man tar, understryker Filander.

Efter fullpoängaren har Malmö ett bra läge inför fortsättningen av Europaspelet. Det räcker i princip med en pinne i dubbelmötet mot Brno för att säkra avancemang till åttondelen i november.

– Vi har sagt att vi vill gå vidare och tävla så långt det går. Vi kommer att gå för det i alla matcher. Jag förväntar mig att vi spelar med bästa laget, säger Martin Filander.

Malmö startade på högsta växel mot Kalpa och öste på fram till 3-0 i första perioden.

Höjdpunkten var dansken Nichlas Hardts propp efter 18.43 – och assisten från landsmannen Frederik Storm bäddade för målet.

– Ja, det var väldigt skönt att sätta dit den. Jag fick en bra passning, säger Hardt.

Martin Filander ler när han ser tillbaka på uppvisningen.

– Kanonfint. Så ska det se ut. Jag gillar stilen. Tidigt pass över centrallinje och direktskott. Det är hockeygodis.

Redhawks dominerade i tre perioder.

– Vår bästa match för säsongen. Vi kommer ut precis som vi vill. Vi skapar många lägen och ger varandra energi, säger Hardt.

Dansken erkänner att genomklappningen i Finland hängde kvar.

– Ja, vi tänkte på det. Men vi väljer att inte lägga så mycket energi på det som varit. Vi har lärt oss av den matchen och bestämde oss för att bygga vidare på första perioden.

Förra säsongen varvade Nichlas Hardts upp rejält när det hettade till i slutspelet.

– Mitt mål är att spela varje match som jag vill – och som vi gör i slutspelet. Det är en process men jag tycker att jag började bra i dag, säger han.
