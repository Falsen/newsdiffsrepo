Tv-experten säker:
Rosenberg förlänger
Fredrik Jonsson

Nio omgångar återstår av allsvenskan.

Kanske även av Markus Rosenbergs spelarkarriär.

Den populäre Malmö FF-kaptenen, som bland annat har haft en vital roll när MFF tagit sig till Champions League, har under året hållit fast vid att han troligen lägger skorna på hyllan efter den här säsongen.

I så fall är han på väg mot ett drömavslut. Malmö FF leder allsvenskan med tio poäng före Djurgården och det ska mycket till för att Rosenberg inte ska få lyfta Lennart Johanssons pokal efter den sista omgången.

Erik Edman, allsvensk expertkommentator på C More, tror dock inte att Rosenbergs sista kapitel skrivs där.

– Jag tror inte att han slutar. Jag tror mer att det är förhandlingstaktik av Mackan, att han och Danne (Andersson, sportchef i MFF) förhandlar, säger Erik Edman.

– Han inser själv att han har minst ett år till i kroppen. Jag tycker när man ser honom spela så förstår han nog själv att han behöver köra ett år till innan han är färdig. Kräma ut allt han har så kan han spela padel allt han vill sen.

Vem vinner den kampen mellan Rosenberg och Daniel Andersson?

– Jättesvårt att säga. Men han kommer krita på för ett år till, det är jag ganska övertygad om.



LÄS MER: Mattias Larsson "Övertygad om att Rosenberg förlänger"

Erik Edman ser inga problem med att Malmö FF sprungit iväg i toppen av allsvenskan i år.

– Det är väldigt alltid kul om det är en guldstrid och är hett hela vägen in. Men Malmö har gjort saker väldigt bra under en längre tid och jobbat metodiskt så det är mer full respekt för vad Malmö håller på med och styrelsen och Daniel Andersson gör saker väldigt bra, säger Edman.

Det finns dem som tycker att det är oroväckande att Malmö FF, som redan har ett kraftigt ekonomiskt försprång mot övriga svenska klubbar, ser så mycket starkare ut än konkurrenterna i allsvenskan.

Men Erik Edman tror på en betydligt jämnade guldstrid – redan nästa år.

– Malmö är bäst, en tabell ljuger inte och det har gått 21 matcher. Men jag tror att vi kommer få en jämnare serie nästa år. Det känns som att AIK har något bra på gång, de behöver arbeta med sitt eget spel lite. Djurgården är på gång och Hammarby satsar också. De tre Stockholmslagen har lite muskler och tar in bra spelare. Östersund och Häcken tror jag också kan vara med däruppe, Det finns lag som kan utmana och jag tror att AIK kanske kan vara med och bråka med Malmö nästa år.
