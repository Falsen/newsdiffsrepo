Landslagsstjärnans strid med
förbundet: "De pissar på mig!"
Martin Hardenberger

Kasper Lorentzen har i flera år kämpat för att få sina försäkringspengar. 2013 ådrog han sig under en landslagssamling knäskadan som två år senare, blott 29 år gammal, tvingade honom att avsluta karriären.

Trots att det gått fyra år sedan olyckan är försäkringstvisten långt ifrån avslutad.

Anledningen är att det danska förbundet inte anser att de var arbetsgivare till Lorentzen och menar att hans dåvarande klubb borde stå för kostnaderna – detta trots att de inför matchen mot Kanada (då skadan inträffade) hade tecknat arbetsskadeförsäkringar för samtliga spelare.

– Jag tycker att DBU pissar på mig. Man ska behandla folk ordentligt och jag känner det som att de motarbetar mig. Man undrar om det verkligen är så här det ska fungera, säger Lorentzen till Ekstrabladet.

Det som väntas avgöra fallet är om förbundet kan anses vara arbetsgivare eller inte när spelarna representerar sitt land.

Ja, säger spelarfacket och Lorentzen, men DBU säger nej och menar att det fortsatt är klubbarna som är arbetsgivare och de är mer av en "researrangör".

Något Lorentzen ser som "oseriöst"

– En sådan här sak gör ju att spelarna kommer att tänka efter en gång extra innan de tackar ja till landslagsuppdrag, säger Lorentzen.

Ett slutgiltigt beslut väntas bli vägledande för framtida incidenter – ett prejudikat.

Ekstrabladet skriver att Lorentzen i två år "hållit käft och bara hoppats" på att situationen ska lösa sig. Men då det hela förefallit allt mer hopplöst har han nu vänt sig till medierna i syfte att upplysa andra.

– När du är på uppdrag som landslagsspelare är du en del av DBU. Du gör vad du blir tillsagt och rättar in dig i ledet. Jag gick inte runt i mina cowboy-byxor när jag spelade med landslaget, säger Lorentzen.

Den danska spelarunionen representerar Lorentzen i tvisten med förbundet.

DBU har också en annan version av händelseförloppet och menar att Lorentzen kom till den aktuella landslagssamlingen halvskadad. Lorentzen påstår att detta är en lögn. Han menar att detta vore omöjligt då han kort innan landslagssamlingen var den spelare i FC Nordsjälland spelade flest minuter. Han menar att han var 100 procent hel och påpekar också att han då både spelade i den danska ligan och var med om att möta Chelsea på Stamford Bridge.

Han gjorde kort innan skadan de bästa fystesterna han noterats för i landslaget.

Han menar å sin sida att skadan skedde då han blockerade ett skott. Bollen träffade honom på fotspetsen och knät vred sig. Lorentzen gjorde ett av målen som innebar dansk 4-0-seger.

Landslagsläkarna menade efter matchen att det inte var något fel på Lorentzens knä, men själv kände han att allt inte stod rätt till och ringde upp sin klubbtränare Kasper Hjulmand.

Efter flygresan hem undersöktes Lorentzen och man kunde slå fast att han skadat menisken.

Lorentzen har allt som allt opererats tre gånger, men smärtorna vill inte ge med sig. Han försökte under en period 2014 spela med hjälp av smärtstillande tabletter. Men efter två år gav han upp på årets första träningsdag 2015.

Allt som allt blev det sex landskamper.

– Jag är vansinnigt stolt över att ha spelat för Danmark. Det är det största man kan uppnå och något jag drömt om sedan jag var en liten grabb.

I dag är Lorentzen expertkommentator i danska TV2.

DBU vill inte kommentera Lorentzens sak i detalj. Dock berättar man för Ekstrabladet att de är ledsna över hur han känner att han behandlats av förbundet. De säger också att de inte har samma bild av vad som skett.

De meddelar fortsättningsvis att de håller med om att Lorentzen ska ha en ersättning, både arbetsskadeersättning och invaliditetsersättning, men att detta ska gå genom hans dåvarande klubb FC Nordsjälland.

– Vi vill understryka att det är klubben som är deras arbetsgivare även när de är med landslaget, säger Jakob Høyer på DBU.
