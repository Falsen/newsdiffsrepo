Oklarhet om guldmatcher
– handbollsbesked dröjer
Jan Peter Andersson

Malmö Arena har varit spelplats för SM-finalerna de senaste två åren – och båda gångerna har läktarna färgats orange av IFK Kristianstads supportrar.

I våras svek övriga fans och därför nådde man inte publikmålet 12 000.

– Vi måste se på de ekonomiska förutsättningarna. Finalerna har avgjorts två år i rad i Malmö. Senast var det de två mest publikdragande lagen och H65, nykomlig i sammanhanget, drog bra med publik. Men ändå kom det bara 9 500. Vi hade hoppats på ytterligare 2 000. Man kan se en viss mättnad från Kristianstadhåll, plus att Alingsås hade svårt att locka folk till Malmö, sa Gentzel till Kvällsposten för två veckor sedan.

Alternativen den 10 maj nästa år är att fortsätta i Malmö eller välja Scandinavium i Göteborg där finalen spelades åren innan.

I dag, när handbollseliten på herrsidan samlas för kickoff på Casino Cosmopol, hade Gentzel lovat ett klart besked.

– Jag väntar spänt på om vi får finalerna även nästa år. Arenan är ju preliminärbokad, säger Karin Mårtensson, vd för Malmö arena.

Det dröjer innan handbolls-Sverige vet var finalerna på herr- och damsidan ska spelas.

Förhandlingarna går trögt.

- Vi har inte hunnit slutförhandla. Målsättningen är att presentera det nästa måndag (på damers kickoff), meddelar Gentzel
