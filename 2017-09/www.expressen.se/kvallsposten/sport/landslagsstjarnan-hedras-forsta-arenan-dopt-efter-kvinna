Landslagsstjärnan hedras:
första arenan döpt efter kvinna
Fredrik Jonsson

Sedan 2013 spelar landslagsbacken Nilla Fischer i tyska Wolfsburg.

Men i Fischers hemort Verum i Hässleholms kommun har man inte glömt bort bygdens största fotbollsstjärna som gjort över 160 A-landskamper för Sverige och spelat VM, EM och OS.

Ett tydligt bevis på det fick Nilla Fischer nyligen när hennes moderklubb Verums GoIF döpte om namnet på Verums idrottsplats efter Fischer.

Nya namnet: Nillavallen.

– Jag är hedrad och så klart rörd, säger Nilla Fischer till P4 Kristianstad.

Den 33-årige backen kunde inte själv vara med vid avtäckningen av skylten men lovar att komma på besök snart.

– Senast nästa sommar hoppas jag, om inte tidigare. Det händer nämligen saker i familjen under året. Vi ska bli föräldrar, säger Nilla Fischer.

Enligt P4 är Nillavallen även unik som den första och enda idrottsplatsen med ett kvinnligt namn.

Nilla Fischers mamma Åsa Fischer kallar initiativet fantastiskt.

– Jag var lite rörd. De har tänkt så mycket på henne att jag tycker att det är fantastiskt.
