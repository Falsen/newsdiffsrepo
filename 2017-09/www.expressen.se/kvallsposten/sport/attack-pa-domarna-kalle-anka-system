Attack på domarna:
"Kalle Anka-system"
Jan Peter Andersson

Jack Majgaard Jensen är känd för att säga vad han tycker. Och han står för varje stavelse.

Efter Skånederbyt är han rasande.

– Domarna snor tre poäng från oss.

Vid ställningen 2-2 nickade Caroline Seger bollen efter en hörna och alla i Rosengård jublade.

– Det var ett klart mål efter hörnan, det kan alla se, säger Jack.

Seger är tvärsäker – Rosengård skulle haft 3-2 efter nicken i 84:e minuten och ett drömläge inför seriefinalen mot FC Linköping nästa söndag.

Ser du att bollen är inne?

– Ja, jag ser att bollen är inne, säger hon.

På presskonferensen efter matchen är Majgaard Jensen upprörd. Han öser rejält mot det svenska domarsystemt.

– Det är tråkigt att domarna ska avgöra damallsvenskan. Men det är inget nytt, det är inte bara den här matchen. Det är alla matcher.

– Vi måste ha bättre domare, jag skiter om det är killar eller tjejer eller fan vad det är. Men vi måste ha bättre domare i damallsvenskan. Det kan inte vara rätt att det ska avgöras på det här sättet.

– Det är Kalle Anka-domarsystem!

Vill du ha herrdomare i damallsvenskan?

– Jag vill ha kvalitet. Det finns herrar som är fjärdedomare som också är dåliga.

Majgaard Jensen gör jämförelser med hur det ser ut i hans hemland.

– Jag vill ha det som i Danmark. Ska man döma herrarna i högsta serien ska man först gå igenom damernas högsta liga.

Rosengårdstränaren påpekar att det inte är en könsdiskussion.

– Det är ingen feministisk kamp och jag säger inget om kön. De bästa ska döma och det handlar om kvalitet. Jag skiter i vem som dömer.

– Titta på dam-EM. Dom som såg matcherna undrar naturligtvis varför damerna ska ha sämre domare än vad herrarna har.

– Jag vill ha ett rankingsystem, där domaren som dömer herrallsvenskan också dömare damallsvenskan. Eller vice versa.

Jack Majgaard Jensen avslutar:

– Som det är nu får det avgörande betydelse för damallsvenskan.

Skånederbyts huvuddomare Sara Persson, Rävlanda, kommenterar Rosengårdstränarens attack:

– Man kan inte säga att det är vi domare som avgör damallsvenskan. Jack måste vara mer konkret och förklara vad vi gör för fel. Jag vill ha mer konstruktiv kritik, säger hon – och tillägger:

– Vi blir inte bättre om vi inte får reda på vad vi gör för fel.

Caroline Seger, som kunde blivit Rosengårds derbyhjälte, är rejält besviken när hon lämnar Malmö IP.

– Linjedomaren har en enda uppgift. Det är att ta linjen. Jag förstår inte hur hon kan missa den.

Landslagsmittfältaren säger också:

– Jag tycker vi ska ha de bästa domarna. Vem det sedan är, spelar ingen roll.

Den utpekade linjedomaren Camilla Stendahl från Göteborg försvarar sig:

– Det är en tilltrasslad situation och jag ser att bollen är på väg in. Därför springer ner till linjen för att se om den verkligen är inne. När jag kommer ner där, är bollen inte inne. Om något har hänt en hundradels sekund innan kan jag inte svara på.
