Han stängs av –
efter fylleskandal
Martin Hardenberger

SHL-klubben Karlskrona HK har beslutat att vidta disciplinära åtgärder mot sin sportchef Patric Larsson. Larsson stängs av sedan han blivit kraftigt alkoholpåverkad på ett kryssningsfartyg, som Sportbladet rapporterade först om.

– Det var en incident under helgen som jag, i egenskap av vd, tog tag i direkt i under måndagen. Nu har vi en plan för det här. För mig är det superviktigt att tag i direkt. Det är en människa bakom det här som vi vill hjälpa. Det hade varit oansvarsfullt att inte ta tag i direkt, säger vd Charlotte Gustavsson.

Incidenten inträffade när klubben hade sin årliga kryssningsresa tillsammans med sponsorer.

– Det var lite för mycket alkohol. Det var lite opassande beteenden. Men det är ingenting som får någon rättslig åtgärd, säger Gustavsson.

– En sådan här situation är aldrig bra tajming, någon gång. Det är därför jag tar tag i det direkt. Det är så snabbt inpå säsongen att vi måste få arbetsro, fortsätter hon.

Klubben planerar att behålla Patric Larsson som dock har uppmanats till en ”timeout”. Patric Larsson själv hänvisar all mediekontakt till vd:n Charlotte Gustavsson.

– Han är djupt ångerfull. Han mår inte bra. Det är bara på grund av den positionen som vi är med det mediala intresset, så får han ta att vi måste prata om det i en vidare krets, säger Gustavsson.

Vad blir närmaste åtgärd?

– Vi har talats vid i söndags och träffades i går. Då var representanter från styrelsen med också. Nästa steg för oss är att hitta en plan för honom. Hur man kan hjälpa till och stötta honom.

– Det viktiga är att få tillbaka Patric så snabbt som möjligt. Det är en del i en sådan process att man inte ska isoleras. Vi är ett lag både på och utanför isen.

Vem tar hans ansvar?

– Vi kommer inte ta in någon ny. Laget är satt. Jag kommer att stötta tränarna den närmaste tiden vid behov. Men vi kommer inte att ta in någon annan.

Själv fördömer Patric Larsson sitt beteende.

– Det finns inga ursäkter. Man skäms, säger han till Sportbladet.

– Det är ett oacceptabelt beteende. Det skenade i väg på båten och det finns inga ursäkter. Jag ska föregå med gott exempel, men det har jag ju verkligen inte gjort.
