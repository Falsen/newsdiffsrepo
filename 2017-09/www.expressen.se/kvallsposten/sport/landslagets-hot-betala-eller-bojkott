Landslagets hot: Betala eller bojkott
Fredrik Jonsson

Det stormar i dansk landslagsfotboll.

Efter sommarens lyckade EM-slutspel där Danmark slutade tvåa var samtliga spelare i truppen berättigade till en bonus på motsvarande 100 000 kronor var.

Pengarna skulle ha betalats ut i söndags.

– Jag tycker att det är fullständigt oacceptabelt att DBU (Dansk Boldspils-Union) inte upprätthåller våra avtal och betalar det vi förtjänar och har krav på, säger landslagets Theresa Nielsen i ett mejl till DR.

DBU:s kommunikationschef Jakob Høyer beklagar och säger att pengarna ska betalas ut under onsdagen. Den försenade EM-bonus gör en redan dålig relation mellan damlandslaget och det danska förbundet än värre.

Parterna ligger i förhandlingar om ett nytt landslagsavtal, men än är ingen lösning i sikte. Nu hotar de danska landslagsspelarna med att bojkotta kommande landskamper om man inte kommer överens om ett nytt avtal.

Danmark möter EM-vinnaren Holland nästa fredag då det är tänkt att de ska hyllas för sitt EM-silver. Därefter inleds VM-kvalet, men de matcherna är nu i farozonen.

– Det är en irriterande situation som DBU har skapat. Vi vill jättegärna spela matcherna efter EM, men det måste givetvis finnas ett nytt kollektivavtal först, säger spelaren Line Røddik Hansen, med ett förflutet i såväl FC Rosengård som Tyresö.

Tvisten kring ett nytt kollektivavtal handlar om huruvida landslagsspelarna ska betraktas som anställda eller inte. Enligt DBU så är spelarna bara anställda av sina klubblag och man anser att landslagets nya krav skulle öka kostnaderna för att driva damlandslaget med fem-tio gånger och är orealistiska.

– Vi fortsätter att fokusera på att skapa lösningar som kan säkerställa bra ramar för landslagsspelare – både i damlandslaget och övriga landslag, och vi har inga slutgiltiga krav. Vi upplever att spelarföreningen ställer både slutgiltiga och orealistiska krav och sedan inte vill förhandla om dem, säger Jakob Høyer till förbundets hemsida.
