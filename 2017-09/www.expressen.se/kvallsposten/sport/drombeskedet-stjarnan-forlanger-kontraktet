Drömbeskedet för MFF
– storstjärnan förlänger
Simon Larsson

Under sommaren har det spekulerats i att israeliska Maccabi Tel Aviv velat betala 50 miljoner kronor för att få Anders Christiansens signatur. Uppgiften dementerades dock av sportchef Daniel Andersson, som hävdade att de inte fått något bud.

Nu förlänger dansken kontraktet till 2022.

– Det känns bra att få till ett nytt avtal med Anders. Han tillför en viktig dimension till vårt spel. Med boll behärskar han alla delar av spelet, både i uppbyggnad och i sista tredjedelen där han gör många assist och mål. När vi inte har bollen bidrar han med direkta återerövringar och aggressivitet, säger MFF:s sportchef Daniel Andersson till mff.se

Anders Christiansens avtal sträckte sig sedan tidigare över nästa säsong, och han har flera gånger berättat om hur bra han trivs i klubben. Från dagens datum sträcker sig nu kontraktet över fem och ett halvt år.

– Det känns fantastiskt. Efter ett långt speluppehåll i Italien kom jag hit och fick snabbt en viktig roll i laget. Jag blev svensk mästare efter min första säsong och fick spela många matcher. Jag trivs väldigt bra i Malmö både på och utanför planen. Det sätter jag värde på och det tycker jag att jag visar genom att förlänga, säger Anders Christiansen till mff.se

Anders Christiansen har gjort fyra landskamper för Danmark. Han har i tidigare intervjuer berättat att han gärna drar på sig den danska tröjan igen – och har varit inne på att spela i en bättre liga kan förbättra hans chanser.

Men trots att han nu kritat på ett långt kontrakt utesluter han inte ytterligare ett Europaäventyr.

– I Malmö är förväntningarna stora och många är engagerade i klubben. Det handlar om att vinna varje match och det gillar jag. Sen har jag fortfarande ambitionen att få chansen att testa mig i en större liga, men till dess fokuserar jag på att vinna ännu fler titlar med Malmö FF, säger Anders Christiansen.
