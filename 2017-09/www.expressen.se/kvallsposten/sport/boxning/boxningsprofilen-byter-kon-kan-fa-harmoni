Boxningsprofilen gör
en könskorrigering
Martin Hardenberger

Olaf Pollex, 61, har bytt namn till Etchika.

Hon håller på att göra en könskorrigering och vill enligt egen utsago "slå knockout på mannen inom sig". Pollex berättar om det hela i en lång intervju i tyska tidningen Bild.

Allt som allt räknar hon med sju operationer och att hela processen ska vara avklarad i juli 2018.

– Jag är överväldigad av de positiva reaktionerna från boxningsfamiljen och vill buga för den tolerans och medkänsla folk har visat, säger Pollex.

Pollex har gjort en ganska unik resa. Efter andra världskriget flydde hon från Öst- till Västberlin under bagageluckan på en bil. Som man tjänade hon sedan storkovan på privat sjukvård innan hon efter sekelskiftet blev boxningspromotor. Hon blev, då som man, snabbt känd som en av de bästa inom yrket.

Pollex var förmögen och levde ett liv som många var avundsjuka på. Men det var en fasad. Inombords var inte allt frid och fröjd och i intervjun i Bild berättar hon om hur hon satt andras åsikter före sina egna känslor och att hon aldrig egentligen känt sig hemma i sin egen kropp.

– Det var som att jag satt fast i en kropp som inte var min, förklarar Pollex som sedan en tid tillbaka lever i Thailand.

Pollex har alltid drömt om att ha en familj med två barn, men hon har velat ha det med en man vid sin sida.

Hon valde därför att flytta till Thailand för att han där inte behöver bry sig om de band och relationer han knutit på hemmaplan i Berlin. Hon menar också att det i Thailand finns läkare som är specialister på den typ av behandlingar han behöver.

– Hormonbehandlingarna drar ner sexualdriften. Den är nere på noll procent nu, förklarar hon för den tyska tidningen.

Namnet Etchika har hon tagit från en kvinna i Berlin. Hon var först inne på att byta till Olga, men tyckte det lät "för ryskt". Nu är hon lyrisk inför vad som väntar.

– Äntligen kan jag få harmoni mellan min kropp och själ.

För närvarande växer brösten och huden förändras. Ett flertal operationer är också att vänta. Bland annat kommer ansikte, bröst, mage samt könsorgan att opereras.

Det kommer att dröja nästan ett år innan allt är avklarat.

Pollex planerar sedan att återvända till Tyskland, och ambitionen är där att fortsätta sitt jobb som boxnings-promotor.

Svenske legendaren Armand Krajnc känner inte Pollex personligen men ser nyheten som en indikation på en boxningsvärld i förändring.

– Världen är öppen för förändring. Boxningen har varit väldigt macho tidigare, med ett nästan lite uråldrigt gladiatortänk. Det är annorlunda nu. Känner Pollex att hon tar rätt beslut så är det ju jättebra.
