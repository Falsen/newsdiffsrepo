Lugiskyttens segerlättnad
på 30-årsdagen: ”Ett tecken”
Fredrik Jonsson

Lugi ledde premiären mot OV Helsingborg i stort sett från start till mål.

Ändå blev det högdramatiskt i slutet när OV hade chansen att kvittera till 23–23 i slutsekunderna.

– Det var onödigt. Jag missade straffen när vi hade chans att gå ifrån till fyra (måls ledning). Den ska man sätta. Jag tror att jag kan avgöra matchen där. Det är en bra räddning av målvakten, men det är ett viktigt mål jag inte sätter, säger sexmålsskytten Hampus Jildenbäck självkritiskt.

Straffläget kom vid Lugiledning 20–17 med drygt tolv minuter kvar, men OV:s målvakt Niklas Kraft gjorde en fin räddning.

Efter slutsignalen pustade Jildenbäck ut och kunde samtidigt konstatera att han fick fira sin 30-årsdag med seger.

– Jag får ta med mig poängen hem och sen får vi lägga detta bakom oss, säger han krasst och berättar att han fick en känning i vaden med två minuter kvar.

– Det är när man fyller 30. Det är ett tecken på något. Jag vet inte om det var kramp eller om jag drog något, men jag har aldrig gjort det i mitt liv tidigare.

För Lugi, som tappat storskytten Simon Jeppsson under sommaren, var det extra skönt att börja med en planenlig seger.

– Otroligt viktigt. Det hade varit tungt att börja tvivla på oss själva. Men nu kan vi lägga detta bakom oss. Vi hade egentligen bara att förlora på den här matchen.

Samtidigt konstaterar högersexan Hampus Jildenbäck att Lugi står inför en tuff utmaning när man måste hitta ett sätt att fördela ut målen som Simon Jeppsson stod för i fjol.

– Det är verkligen så att vi måste fördela hans åtta mål på andra spelare. Dels jag själv men de andra måste också ta två mål per gubbe och ta det ansvaret. Det är mycket mentalt och sånt man kanske växer in i. Vi har många unga, de kommer få tillåtelse att ta det ansvaret, säger han.

– I dag står de ganska långt ner på mig och jag blir lite frustrerad, vill vara med och skjuter lite i onödan. Men jag behöver ta lite ansvar och göra lite mer. Det blir en balansgång vad jag ska gå för och inte.
