Mästarnas missnöje – trots starka starten
Fredrik Jonsson

På grund av det stundande Champions League-spelet har IFK Kristianstad tjuvstartat handbollssäsongen.

Efter premiärsegern mot HIF Karlskrona tog de regerande mästarna sin andra raka seger på onsdagskvällen mot Aranäs med 29–18.

Men det var länge jämnt i matchen. I halvtid ledde Kristianstad med 13–11. Först med drygt 20 minuter kvar kom segerrycket.

– Det känns bra. Jag tycker vi har börjat båda matcherna väldigt dåligt, men vi har tagit tag i det i andra halvlek, säger Albin Lagergren till C More.

Något svar på varför IFK varit trögstartade har han dock inte.

– Det vet jag faktiskt inte. Men jag hoppas att vi fixar det snart.

Mot Aranäs var det just högerniorna Lagergren och norrmannen Stig Tore Moen Nilsen som visade vägen offensivt.

Lagergren gjorde sex mål, Moen Nilsen åtta.

– Jag tycker att vi får bra lägen av de andra spelarna och då gäller det att sätta dit den när man väl får läget.

IFK Kristianstad står redan på fyra poäng och har samlat på sig 20 plusmål i målskillnad efter två omgångar. Ett tydligt budskap att mästarna är att räkna med i år igen.

Även Stig Tore Moen Nilsen har inlett starkt efter skadebekymmer under debutsäsongen i IFK. Efter fem mål i premiären gjorde högernian åtta mot Aranäs och fick pris som matchens lirare.

– Jag har fått min första försäsong på mer än två år så jag känner mig i väldigt bra form, förklarar han.

Hur stor känns skillnaden?

– Jag känner mig lite snabbare, har lite bättre kondition, är lite starkare. Jag har fått träna bra så min axel som varit sliten känns bra. Alla små saker känns bra nu.

Med en bättre känsla i kroppen höjer den talangfulle norrmannen också kraven på sig själv.

– Man ska alltid sikta högre. Man vill ju komma vidare från Sverige och spela på ännu högre nivå. Det är den målsättningen jag har för mig själv.

Efter att ha tappat Jerry Tollbring sen förra säsongen kanske det kan vara dags för Moen Nilsen att ta vid som lagets stora målskytt.

– Vi får se hur säsongen går och om jag håller mig skadefri. Vi har bara spelat två matcher och vi får se hur formen är mot bättre motstånd.

På lördag väntar säsongens första större test, Skånederby mot Ystad borta.

– Det kommer bli en väldigt mycket tuffare match än de två första matcherna och på bortaplan dessutom. Det ska bli en härlig match, säger Albin Lagergren.
