Helsingborg gör comeback
"Det är stor hajp i stan"
Martin Hardenberger

Han var med om att ta upp sin moderklubb OV Helsingborg i högstaligan. Men när laget i kväll efter sex års frånvaro gör comeback i handbollens finrum tvingas Helsingborgssonen Mathias Meltzer att se matchen från läktaren.

– Tyvärr blir de första inledande matcherna på läktaren, säger den 27-åringen.

På säsongens första träning bröt han ett ben i foten. Rehabiliteringstiden är omkring åtta veckor och han kommer därmed att missa de inledande matcherna. Men det blir trots allt en speciell kväll.

– Det hade varit fantastiskt att få springa in framför allt folk, men det är inget att gå omkring och vara bitter för.

Återtåget till handbollsligan – eller elitserien som det tidigare hett – har inneburit en lång väntan för både Meltzer och OV Helsingborg. Den målfarlige Ödåkrapågen vänstersexan blev i fjol klar för comeback i moderklubben OV Helsingborg, klubben han lämnade 2012 för äventyr i norska klubben Stord.

– Många av de åren har vi varit lite för bra för allsvenskan, men lite för dåliga för elitserien. Nu känns det som att hela föreningen tagit ett ganska så rejält kliv.

Sedan han var med om att föra upp laget till handbollsligan i våras har han upplevt ett uppsving för laget, något som inte minst märks i "snacket på stan".

– Det är fler personer som kommer fram och frågar en om premiären och hur det känns i laget. Känslan är att det verkligen har ökat, säger han och påpekar att man nu kanske är främsta laget i Helsingborg.

– HIF har tyvärr tappat lite sedan de tråkigt nog åkte ur allsvenskan, men jag tror inte bara att de handlar om att de åkt ur. Jag tror att handbollen har blivit lite mer hajpad sedan vi gick upp och även i och med att vi spelar i en ny arena.
