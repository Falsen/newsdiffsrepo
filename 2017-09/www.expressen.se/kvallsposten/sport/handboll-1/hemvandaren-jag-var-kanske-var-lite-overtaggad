Hemvändaren: ”Jag var kanske var lite övertaggad”
Fredrik Jonsson

Efter flera år i Norge återvände Andreas Thynell till OV Helsingborg inför comebacken i högsta ligan.

Men återkomsten i premiären mot Lugi slutade med uddamålsförlust (22–23) – och rött kort i andra halvlek för Thynell efter tre utvisningar.

– Det är alltid tungt, men det är mycket positivt vi tar från detta. Det är vår första match i Handbollsligan och vi krigar hela vägen mot ett Lugi som har mycket rutin. Vi missar någon straff, men det bara att ta nya tag. Det ser bra ut i alla fall, säger Andreas Thynell.

Han kom in från bänken och började med att stänka in ett mål det första han gjorde. Men det dramatiska slutet, efter att OV kämpat sig ikapp till 22–22 i slutminuterna och hade chansen att kvittera till 23–23 in i det sista, missade Thynell efter sitt röda kort.

– Ja, jag var kanske lite övertaggad, jag vet inte, säger han.

Var det speciellt att vara tillbaka?

– Absolut. Jag fick gåshud när jag sprang in. Detta är hemma och det var mycket kompisar på läktaren, familj och vänner. Härligt!

Vad säger du om inramningen?

– Jag är väldigt positivt överraskad. När jag spelade i Helsingborg förr var det lite glesare på läktaren. Det var ett fint arrangemang och det var många som var nöjda fast vi förlorade.

Nästan poäng mot Lugi i premiären, hur långt kan OV räcka den här säsongen?

– Vi väcker nog väldigt mycket obehag hos många eftersom vi aldrig ger oss och bara krigar på. Många gånger är vi inte de bättre spelarna och många lag är bättre än oss, men jag tror vi kan göra det jobbigt för många. eftersom vi aldrig ger oss. Det vinner vi på i längden.
