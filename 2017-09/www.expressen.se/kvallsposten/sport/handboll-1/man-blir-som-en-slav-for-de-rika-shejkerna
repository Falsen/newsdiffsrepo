”Man blir som en slav
för de rika shejkerna”
Fredrik Jonsson

Den 2 december presenterades Richard Kappelin som IFK Kristianstads nye målvakt.

I kväll, nästan exakt nio månader senare, kan 33-åringen debutera i målet när de regerande mästarna IFK Kristianstad tjuvstartar Handbollsligan hemma mot HIF Karlskrona.

– Jag är väldigt förväntansfull. Det ska bli jättekul att komma in i en fullsatt arena. Jag har hört väldigt mycket gott om Kristianstadspubliken, säger Richard Kappelin.

Det är en internationellt erfaren målvakt som ersätter fjolårets guldhjälte Nebojsa Simic. Kappelin har spelat de senaste sju åren utomlands i lag från Spanien, Qatar, Danmark och Frankrike.

Vad har åren utomlands gett dig?

– Ovärderlig erfarenhet och rutin. Man får en helt annan hårdhet. Det förväntas att man ska prestera, det finns inga ursäkter utan du måste leverera som utländsk spelare. Man får en mental hårdhet av det. Det är kanske det som gör att man som målvakt är som bäst när man blir lite äldre. Man har tryggheten och rutinen som är svår att träna sig till.

Det var när spanska klubblaget BM Aragon fick ekonomiska problem som Kappelin nappade på ett ekonomiskt lukrativt korttidskontrakt i qatariska Al Gharafa våren 2013.

Men det blev bara några månader i landet som i omgångar fått hård kritik för deras syn på mänskliga rättigheter.

– Det gick väldigt bra i början och de frågade lite om landslag kunde vara av intresse. Men man blir mer som en slav för de rika schejkerna och det passade inte riktigt mig.

– Vi var rätt nöjda att det var kortare. Det var ett häftigt äventyr men det är ett väldigt speciellt land. När man kommer från ett land som Sverige där alla är lika mycket värda är det svårt.

Det pratas mycket om bristerna kring mänskliga rättigheter där.

– Exakt, de behandlar en som boskap ungefär. Visst, du får mer pengar, men jag känner att pengar inte är allt i livet. Det finns andra värden som är väl så viktiga.

Har du ändå lyckats lägga undan några slantar efter utlandsåren?

– Det är en stor drivkraft när man spelar utomlands. På sju år har det blivit en del. Inga fotbollssummor men ändå helt okej.

Richard Kappelin har även två SM-guld på meritlistan, 2004 med Sävehof och 2009 med Alingsås.

Är ett tredje guld det givna målet med Kristianstad den här säsongen?

– Ja, det tycker jag och hoppas att vi ska kunna ta. Vi har bra spelare på i stort sett alla positioner, det är stor potential på många spelare, de har vunnit de senaste åren så det finns ingen anledning att ändra på den målsättningen. Det finns andra lag som vill vara med och fajtas, men vi ska göra vårt yttersta för att ro hem ett till.
