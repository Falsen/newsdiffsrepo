Lugi vann premiärderby efter dramatik
Fredrik Jonsson

OV Helsingborg gjorde sin första match i handbollens högsta serie sedan 2010 när man tog emot Lugi i ett Skånederby i fredagens premiär i Helsingborg Arena.

Och inledningsvis märktes det att det var en del nerver hos nykomlingen. Hemmalaget bjöd på flera tekniska misstag som Lugi utnyttjade och sprang ifrån till 6–2-ledning.

Men OV fick ordning på premiärnerverna och jobbade sig in i matchen sakta men säkert.

Med lite drygt fem minuter kvar av andra halvlek var man ikapp. Linus Nilsson stänkte in 22–22, Nilssons sjätte mål i andra halvlek.

Slutet blev högdramatiskt.

Vid ställningen 23–22 hade Lugis Lucas Pellas chansen att avgöra, men Niklas Kraft räddade.

OV fick en sista chans att kvittera på frikast, men Lukas Nilsson, som var andra halvleks förgrundsfigur, sköt i muren och över.

Det var en lättad tränare i Lugi efter uddamålssegern.

– Det blev exakt som jag förväntade mig. Jag visste att det skulle bli en tuff match. De har en bra coach som är bra på att bygga lag och struktur och jag visste att de skulle orka mala på. Jag är glad att vi vann. Jag tror att många lag kommer få tufft häruppe, säger Tomas Axnér.

OV:s tränare var missnöjd med starten och den alltför trubbiga offensiven, men mer nöjd med hur hans lag kämpade sig tillbaka i matchen.

– Det var lite tveksamt i starten. Vi hade tufft hela matchen att komma till hyfsade lägen, men vi kämpade oss in i matchen. Vi gör en jättebra andra halvlek. En fajtermatch där vi aldrig viker oss, säger Ulf Sivertsson.

– Det hade varit skönt att ha fått en poäng, men vi gör ändå en helt okej premiärmatch.
