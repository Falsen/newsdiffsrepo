Chock för Rosengård
– missade drömläget
Jan Peter Andersson

Caroline Seger kunde ha blivit derbyhjälte om domarna inte blundat för nicken som var inne i mål.

– Domaren snor tre poäng från oss. Det är tråkigt att domarna ska avgöra damallsvenskan, fräser FCR-tränaren Jack Majgaard Jensen.

FC Rosengård hade 2-0 mot Vittsjö och allt var riggat för en tidig drömfinal mellan FC Rosengård och Linköping.

Hanna Folkesson nickade in 1-0 efter 26 minuter och tre minuter senare lyfte Ali Riley ett långt inlägg som damp ner i bortre gaveln bakom en förvånad Sannon Lynn i Vittsjömålet.

Men hemmalaget tappade greppet i andra halvlek och släppte in gästerna i matchen. Vittsjö spelade smart, utnyttjade sina resurser och chockade FCR två gånger.

Först genom Wmmi Alanen på en målvaktsretur och sedan efter en stensäker straff av Linda Sällström.

Sen kom målet som domarna inte såg.

Caroline Seger nickade efter en hörna och alla signalerade för mål.

Men domarma vinkade avvärjande.

– Vi släpper in de i matchen, säger Seger som orsakade straffen – och förklarar:

– Jag kunde varit kyligare. Hon söker straffen. Hon vill ha den, hon gör det bra.

Nicken?

– Jag nickar och ser henne (Lisa Klinga) i målet. Jag ser att bollen är inne.

Efter krysset på Malmö IP är det Linköping som sitter i förarsätet när de kommer till Malmö nästa söndag. Försprånget är fyra poäng, vilket innebär att man kan en förlust och ändå behålla serieledningen.

Läget hade varit helt annorlunda om Rosengård vunnit mot Vittsjö.

– Det är ett tapp i tabellen. Nu måste vi fokusera på Linköping. Den är jätteviktig om vi ska hänga på. Vi måste analysera detta och gå vidare, summerar Caroline Seger.
