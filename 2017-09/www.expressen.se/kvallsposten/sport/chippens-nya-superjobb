Parets nya lyxliv –
bor på en egen ö
Martin Hardenberger

Nu är det officiellt Sportbladet var först med att berätta att nästa steg i Christian Wilhelmssons karriär blir som president.

På onsdagen presenterades han och vd:n Jonny Tungen som klara för The Royal Emirates Sports Academy, ett företag som tar över driften för Dubai Sports Village. En idrottsanläggning som sträcker sig på över 90 000 kvadratmeter.

Wilhelmssons titel kan jämföras med att vara vd i ett svenskt bolag.

– Vi trivs väldigt bra här och barnen har det fantastiskt bra i skolan. Jag hoppas och ser framemot många år här i Dubai. Det är en kombination mellan det nätverk jag har och den historia jag har som fotbollsspelare som gjort att jag fått jobbet. Tanken är att jag ska bli lite av en ambassadör för anläggningen, säger Wilhelmsson.

Det nya jobbet innebär lite av ett nytt liv för det svenska kändisparet Christian och Oksana Wilhelmsson som sedan några år tillbaka levt en lyxig tillvaro på den konstgjorda ö de valt att bosätta sig på i Dubai. Bara huset är enligt Oksana 500 kvadratmeter stort och Chippen ska där ha sitt eget lönnrum med entré genom en bokhylla.

– Vi har sagt att det är Oksana och mitt privata rum, men nu är det sagt att barnen får vara där om de vill också.

– Det är bio-rummet, säger Chippen och skrattar.

I en exklusiv intervju 2012 berättade Chippen hur han i och med flytten och spel i den saudiska ligan tryggat ekonomin för både sig själv och Oksana samt sina barn och barnbarn.

– Absolut, klart det är så. Jag tryggar ekonomin både för barn och barnbarn och känner att jag måste ta ansvar när det dyker upp en sån här möjlighet. Och det visade sig samtidigt att det var väldigt bra fotbollsmässigt, sa han då.

Och nu är det alltså dags för nästa steg.

En av Chippens arbetsuppgifter blir att locka svenska och skandinaviska lag till Dubai och Förenade Arabemiraten – ett alternativ som Malmö FF på grund av politiska skäl så sent som inför årets säsong valde att tacka nej till.

– Den utmaningen finns i stort sett alltid. Vi hoppas att vi kan erbjuda ett upplägg som är attraktivt. Vi jobbar med hela tiden med våra värderingar, men man ska också lägga till att det är stor skillnad på Dubai jämfört med Qatar eller Saudi.

– Det har förändrats från år till år gällande villkor, allting förändras hela tiden till det bättre. Och vi som individuellt bolag jobbar hela tiden för att förbättra förhållandena för de anställda.

Wilhelmsson har som vision att få fler damlag och damidrottare att komma till anläggningen.
