Nya bittra utspelet från prins Henrik
Simon Larsson

Prins Henrik har fått mycket uppmärksamhet under sommaren. Han har inte riktigt kunnat släppa att han inte har en kunglig titel.

Gång på gång har han riktat sina hätska utspel mot drottningen och det danska kungahuset.

Nu är han i gång igen. Han är fortfarande sur för att han "bara" är prins.

Kungafamiljen samlades i måndags för att fira prins Nicolais 18-årsdag. Då anlände drottningen och prinsen var för sig till fartyget Dannebrog.

Drottningen kom först och gick upp för trappan till båten, prinsen kom lite senare och smet in bakvägen så att han slapp gå på den lutande landgången.

Födelsedagsfesten var det första officiella evenemanget som prins Henrik deltagit i sedan han fick läggas in på sjukhus under mitten av augusti. Så troligen var det hälsan som stoppade honom från att gå i trappan.

När den danska tidningen Billed Bladet fångade upp prinsen efter festen lyfte han den infekterade titelfrågan igen.

– Det var en mycket trevlig kväll med alla barnbarnen. Med farmor och farfar. Farfar fick spela en roll här även om man inte tycker att han ska få spela en roll i Danmark.

– Farföräldrar är viktiga. Mycket viktiga, säger prinsen till tidningen.

Prinsen nya utspel kommer kort efter att han tidigare under sommaren berättat att han inte vill begravas bredvid drottning Margrethe – och att han anser att drottningen gör narr av honom.

Bakgrunden är att prinsen inte får en kungatitel.

Men uppgifterna om att prins Henrik inte vill begravas intill sin fru kom inte som en överraskning för kungafamiljen.

– Det är inte en nyhet för oss i familjen, har prins Joachim tidigare sagt till Ekstrabladet.

Anledningen till att prins Henrik inte kan bli titulerad kung är att titeln, enligt den danska monarkin, är överordnad drottning. Eftersom drottningen är regent och statschef kan det inte finnas en kung eftersom drottningen inte skulle bära kungahusets högsta titel.

– Det är ingen hemlighet att prinsen i många år har varit missnöjd med sin roll och den titel han har blivit tilldelad i den danska monarkin. Den missnöjdheten har de senaste åren vuxit mer och mer, har  det danska kungahusets kommunikationschef Lene Balleby tidigare sagt i en intervju med BT.
