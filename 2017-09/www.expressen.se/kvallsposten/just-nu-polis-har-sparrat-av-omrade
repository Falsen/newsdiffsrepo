Polisen spärrade
av bostadsområde
Karin Selåker Hangasmaa

På måndagen spärrade polisen av ett område i stadsdelen Augustenborg i Malmö. Det rör sig om en gräsyta vid ett bostadsområde längs Lantmannagatan och polisen genomförde sök med hund på platsen.

Det avspärrade området ska vara omkring 50 gånger 50 meter stort. Anledningen till avspärrningarna ska vara att en person utsatts för ett grovt våldsbrott på platsen under helgen, enligt uppgifter till Kvällsposten.

Fredrik Bratt på polisens ledningscentral bekräftar att polisen spärrat av ett område längs Lantmannagatan och att man arbetar på platsen.

– Vi är på platsen och genomför utredningsåtgärder i ett tidigare ärende. Det rör sig om ett brott som inträffade under helgen, säger Fredrik Bratt, presstalesperson vid polisens ledningscentral och fortsätter:

– Just nu söker vi med hund, mer än så kan jag inte säga just nu.



Polisen vill inte i nuläget gå in på vad det rör sig om för brott. Till Sydnytt säger Fredrik Bratt att det pågår en förundersökning om ett grovt våldsbrott och att platen är intressant för polisen, men mer detaljerad än så vill han inte vara.

– Men det rör sig inte om någon skjutning eller mord, säger Fredrik Bratt.

Klockan 10.20, efter drygt tre timmar, hävdes avspärrningarna på platsen.



LÄS MER: Fyra gripna för rån mot 95-årig kvinna
