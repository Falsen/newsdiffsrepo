Peter Madsen erkänner
brott mot griftefriden
Casper Danielsson

Peter Madsen har suttit häktad sedan den 12 augusti, misstänkt för att ha bragt den svenska journalisten Kim Wall om livet. På tisdagen klockan 14.00 väntas en omhäktningsförhandling, då ytterligare detaljer om incidenten väntas avslöjas.

Inför förhandlingarna kom Madsen med nya uppgifter, som framfördes via hans advokat Betina Hald Engmark.

– Han erkänner att han begått brott mot griftefriden, i samband med att han begravde Kim Walls kropp till sjöss, säger hon till BT.

Madsen nekar däremot fortfarande till mord.

I dag klockan 14 hålls en omhäktningsförhandling. Betina Hald Engmark kom med uppgifterna om Madsens erkännande drygt en timme innan förhandlingarnas start.

– Min klient har ingenting att dölja, säger advokaten till tidningen.

I omhäktningsförhandlingen ska det konstateras ifall Madsens häktning förlängs, eller om han släpps i brist på bevis.

Den danska uppfinnaren har tidigare erkänt att Kim Wall dog ombord på hans egenbyggda ubåt Nautilus, då hon var med honom på fartyget för att skriva en artikel om Madsens arbete. Peter Madsen har även erkänt att han dumpat Kim Walls kropp i havet.

Kim Wall anmäldes saknad, natten till 11 augusti. Peter Madsen menade först att han hade släppt av henne på land klockan 22.30 på kvällen den 10 augusti, men ändrade sedan sin historia i samband med erkännandet om olyckan.

Specialåklagaren Jakob Buch-Jepsen vill att Madsen ska hållas fortsatt häktad – men denna gång för mord.
