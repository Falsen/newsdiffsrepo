Madsens dator kan
dölja hans hemlighet
Lars-Olof Strömberg

Det är normalt att polisen i allvarliga brottmål omhändertar och tömmer datorer i jakten på bevis.

I fallet med den mördade svenska journalisten Kim Wall omhändertogs också Madsen dator tidigt i utredningen.

Men Madsen själv har hittills vägrat polisen tillåtelse att öppna datorn.

Och eftersom det inte fanns ett godkännande från Köpenhamns tingsrätt har polisen inte kunnat komma åt innehållet i datorn.

– Orsaken är att min klient har avtal med stora företag. Där finns klausuler om sekretess som innebär att man inte utan vidare kan lämna ifrån sig uppgifterna, säger försvarsadvokaten Betina Hald Engmark till den danska tidningen BT.

Enligt advokaten gäller klausulerna oavsett om man sitter frihetsberövad eller inte.

Peter Madsen ska enbart ha gett sitt samtycke till att polisen får titta i datorn om han själv får sitta bredvid.



LÄS MER: Peter Madsen erkänner brott mot griftefriden



Under tisdagens omhäktningsförhandling i tingsrätten gavs dock polisen rätt att ta del av innehållet i datorn.

Vad det betyder för utredningen är okänt. Men det kan vara så att där döljer sig inte bara affärsavtal, utan också ger en tydlig bild av både Madsens kontakter och privatliv.

– Där kan vara stora mängder med information som underlättar polisens kartläggning av Peter Madsen, säger rättsexperten och förre överåklagaren Sven-Erik Alhem, numera ordförande i Brottsförebyggande rådet.

I Sverige behövs normalt inget särskilt tillstånd att granska innehållet i en häktad persons dator.

– Det är rutin att man gör det. I Madsens fall kan det kanske visa på vilka andra förehavanden han haft.

Under omhäktningsförhandlingen förklarade Peter Madsen själv att Kim Wall dött efter en olyckshändelse på ubåten.

Den svenska journalisten ska ha fått en tung järnlucka i huvudet och i princip avlidit omedelbart. Madsen ska sedan i panik gjort sig av med den döda kroppen genom att kasta den överbord.

– Jag befann mig själv i en suicidalpsykos, jag betedde mig inte rationellt, förklarade den danske ubåtsägaren i rättssalen sitt agerande.

Han menade också att han inte ville ha en död kropp ombord på ubåten.

Peter Madsen har dock hittills förnekat att han skulle ha med styckningen av kroppen att göra.

När delar av kroppen flöt upp vid strandkanten utanför Amager i Köpenhamn fanns spår efter järnrör som använts för att tynga ner kroppen. Järnrören är av samma typ som hittats i hans egen raketanläggning.

I utredningen finns fortfarande fler frågor än svar. Under omhäktningsförhandlingen pekade åklagaren Jakob Buch-Jepsen på flera besvärande omständigheter för Madsen.



LÄS MER: Hundratals i fackeltåg för att hedra Kim Wall



Varför kastade han sin egen mobiltelefon i vattnet och varför har man inte hittat Kim Walls telefon?  Åklagaren pekade också på att flera av Kim Walls kläder hittades på ubåten.

Det finns även ett vittnesmål om att Peter Madsen ska ha setts med en såg med ett orangefärgat skaft i handen några timmar före avfärden med ubåten. Den aktuella sågen ska inte ha återfunnits, enligt en genomgång av fallet som BT gjort.

Madsen har i alla förhör nekat till brottsanklagelser om mord. Han sitter nu häktad i ytterligare fyra veckor medan polisutredningen pågår.
