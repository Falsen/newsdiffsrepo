EU stoppar gränskontrollerna
– hundratals kan mista jobbet
Maja Strömberg

Sedan slutet av 2015 har Sverige haft undantag från EU:s fria rörlighet vilket innebär att man kunnat genomföra gränskontroller. Undantaget har sedan förlängts av EU med jämna mellanrum. En sådan förlängning får dock bara göras tre gånger och den nuvarande perioden är den sista. Det beskedet gick EU:s migrationskommissionär Dimitris Avramopoulos ut med under under onsdagen.

Gränskontrollerna som pågått sedan vintern 2015 kan alltså komma att slopas. Det innebär att Sverige efter den 12 november inte längre får genomföra kontroller på den grund man fram tills nu gjort. EU:s beslut gäller även Danmark, Tyskland, Österrike och Norge.

Beskedet kommer bara några månader efter att Sveriges regering valt att skärpa gränskontrollerna. För närvarande är dessutom cirka 100 nya gränskontrollanter under utbildning i region Syd. Vad som kommer hända med arbetstillfällena vill gränspolischefen Patrik Engström inte spekulera i.

LÄS MER: EU stoppar svenska gränskontrollerna

– Det är på tok för tidigt. Det är ju inte heller så att vi inte har någon gränskontroll alls efter november, vi har ordinarie gränskontroll på till exempel Sturup, säger Patrik Engström.

Han säger att polisen ständigt arbetat för att tänka framåt i resurssättningen.

– Om vi skulle rekrytera personal utifrån det vi vet just nu och det ändrar sig om en vecka så står vi där sedan. Många kanske tänker "det är resursslöseri att ni har rekryterat personal som ni inte behöver" men alternativet är att vi kommer stå utan den personal som vi behöver.

När kontrollerna började 2015 fick man plocka poliser från andra regioner för att kunna möta behovet av gränskontrollanter. Patrik Engström menar att man sedan har kunnat tillföra fler och fler civila och därmed placera tillbaka poliserna till de regioner de kommer ifrån. Han kan inte svara på om polisens arbete med gränskontrollerna har gett resultat i att till exempel förhindra terrorbrott.

– Det är en stor fråga men givet de förutsättningar vi haft så tycker jag vi har gjort ett bra jobb. Vi har haft en svår och komplicerad situation som kräver utbildad personal som vi har haft brist på i hela Sverige. Kontrollerna har dessutom skett på platser som saknar infrastruktur för gränskontroll och utan anpassat it-stöd.

LÄS MER: Gränskontrollerna skärps i Skåne

Gränspolischefen är noggrann med att poängtera att onsdagens uttalande från EU-kommissionen inte innebär att gränskontrollerna definitivt kommer slopas och under onsdagen uttalar sig justitieminster Morgan Johansson (S) om att regeringen kan komma att gå alternativ väg för att fortsätta kontrollerna.

– Då finns en annan laglig grund att använda, att hänvisa till risken för den inre säkerheten. Frankrike har gränskontroller på den basen, med hänvisning till bland annat terrorn. Den möjligheten kan finnas för länder som vill fortsätta, men huruvida vi ska utnyttja den är för tidigt att säga, säger Morgan Johansson till TT.

Det som kommer avgöra hur gränskontrollerna kommer hållas kvar efter november är hur läget ser ut då enligt polischefen.

– Det finns ett grundkriterium och det är att det förekommer ett allvarligt hot mot allmän ordning eller inre säkerhet. Många tror att detta innebär någon form av krigstillstånd men det kan också vara att en viktig samhällsfunktion eller myndighet riskerar att inte kunna leverera sitt uppdrag. Det är i slutändan regeringen som bestämmer och de har pekat på att kontrollen kring den yttre gränsen vid Medelhavet inte fungerar. Man har också hänvisat till terrordåden som har varit i Sverige och övriga Europa.

Under dagen har polisen haft en dialog med justitiedepartementet och Patrik Engström säger att framtiden får utvisa vad som kommer hända.

– Vi planerar att hålla gränskontroller på det sätt som vi gör nu och sedan får vi se om det blir i minskad eller ökad omfattning från november. Men det går inte att uttala sig i september hur läget ser ut i november.

Om polisens behov av gränskontrollanter minskar menar han att det finns andra positioner de kan bli aktuella för.

– Det råder ingen brist på arbetsuppgifter inom polisen. Vi har behov av civila brottsutredare, verkställandeutredare inom gränspolisen och anmälningsmottagare. Jag vill verkligen understryka att det här är en hypotetisk frågeställning. Vi planerar och resurssätter efter det som regeringen avgör, inte EU-kommissionen utan regeringen.
