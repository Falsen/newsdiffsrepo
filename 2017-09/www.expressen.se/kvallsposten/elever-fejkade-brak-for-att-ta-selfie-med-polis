Elever fejkade bråk för
att ta selfie med polis
Simon Larsson

Larmet om bråket kom in till polisen klockan 13.15 på fredagen. Enligt uppringaren pågick ett bråk på gymnasieskolan Jenny Nyströmsskolan i Kalmar.

En polispatrull skickades till platsen med instruktioner att de skulle avstyra bråket.

Men det var inte alls något bråk på skolan, uppger P4 Kalmar. Enligt radiokanalen ville två elever ta en selfie med en polis.

En tävling pågick under dagen som gick ut på att samla så mycket poäng som möjligt. Ett moment i tävlingen var att ta en selfie med en polis.

– Det är riktigt korkat kan jag tycka. Det tar resurser helt i onödan, säger polisens presstalesman Stephan Söderholm till P4 Kalmar.

Poliserna som åkte till platsen tog ett samtal med rektorn på skolan, och förklarade för eleverna att det fejkade larmsamtalet var oacceptabelt.
