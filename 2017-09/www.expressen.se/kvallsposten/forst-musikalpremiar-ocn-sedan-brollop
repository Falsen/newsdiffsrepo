Först musikalpremiär
– och sedan bröllop
Claes Carlson

Elisa Lindström, 26, har utsetts till Årets sångerska två gånger, vunnit både "Körslaget" och "Let´s Dance" – och nu står hon inför sin debut som musikalartist. I en huvudroll, dessutom.

– Hon är ett koncentrationsfenomen, säger Elisas motspelare i Malmö, Christopher Wollter, 45.

– Hon är otroligt fokuserad och tar in väldigt mycket. Elisa sköter sig mycket, mycket bra. Det kommer att gå strålande.

Den 29 september går ridån upp för premiären på Nöjesteatern. Men Elisa Lindström känner inte några premiärnerver.

– Än så länge är de obefintliga, säger hon.

– Det här är jättekul – det är fantastiskt roligt att få sjunga, dansa och använda kroppen. Jag vill göra mycket mer av det här i framtiden. Jag är tacksam över att få göra olika saker i branschen.

"Sound of Music" är en av världens mest kända musikaler. Elisa har själv sett filmversionen fem–sex gånger, avslöjar hon.

– Det är min favoritmusikal och Maria har varit min drömroll i många år. Så detta är en dröm som har gått i uppfyllelse.

Christopher Wollter har i och för sig bara sett filmen en gång, men han har bra koll på de tidigare svenska musikalversionerna, med Tommy Körberg i mitten på 90-talet och Tommy Nilsson tio år senare.

Men han känner sig inte alls bunden till deras gestaltningar.

– I karaktären som kapten von Trapp tänker jag in mig själv. Om jag vore i den här situationen, vad hade hänt då?

– Kaptenen är sluten och militärisk. Men han bär på en stor sorg – han har förlorat sin fru, han har varit ute på havet, levt utan att ha kontakt med sina barn, säger Christopher Wollter.

Musikalen är förstås en hyllning till kärleken. Det omaka paret von Trapp och Maria finner varandra och tvingas då fly landet för att leva tillsammans med de sju barnen.

Elisa Lindström fortsätter alltså att hylla kärleken även när musikalsäsongen är över. Det blir sommarbröllop med pojkvännen, gitarristen Markus Frykén.

– Nu har vi äntligen börjat planera, säger hon.

– Det är på gång. Jag har en lillasyster som sjunger väldigt vackert, så jag vet at jag vill att hon ska sjunga på bröllopet.
