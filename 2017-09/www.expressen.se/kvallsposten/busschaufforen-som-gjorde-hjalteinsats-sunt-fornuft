"Jag såg att hon
var helt chockad"
Maja Strömberg

Det var vid 11-tiden på onsdagsförmiddagen som två 13-åriga flickor stod och väntade på bussen i Helsingborg, när de råkade ut för en obehaglig händelse. Tack vare en handlingskraftig busschaufför vid namn Tony Grönqvist fick historien dock ett lyckligt slut.

– I och med att man kommer körande tittar man på dem som står på hållplatsen för att se vilka som vill åka med. En liten bit ifrån ser jag två töser som vill åka med. Det står även en man i cirka 40-årsåldern en bit ifrån. Jag kör in till hållplatsen och precis när jag öppnar dörrarna så rusar han fram, säger Tony Grönqvist.

Först trodde chauffören att mannen försökte ta den bakre tjejens väska men snart förstår han att mannen har andra planer.

– Då skriker hon och vänder sig om och jag ser på hennes ansiktsuttryck att det inte var väskan han var ute efter, utan henne. Jag såg att hon var helt chockad och då förstod jag vad som hänt.

Mannen hade tafsat på en av flickorna genom att ta henne på rumpan. Chauffören sa till flickorna att gå på bussen. Han stängde dörrarna och gick ut och konfronterade mannen.

– Jag frågade mannen "vad håller du på med" och han försöker skylla på att han har druckit. Då säger jag åt honom att han är gammal nog att förstå vad han håller på med oavsett. Jag hör att tösen bryter ihop inne i bussen och jag har själv döttrar som precis börjat åka buss själva så då blir jag ännu argare, säger Tony Grönqvist.

Mannen ber om ursäkt men chauffören säger till flickorna att ringa sina föräldrar och ringer själv upp polisen.

– Då var det precis som det gick upp för mannen att han inte kommit undan och han försökte lämna platsen. Jag sprang ifatt honom och sa "det här hjälper inte du kan springa hur långt du vill, jag kommer inte släppa dig".

Tony Grönqvist ringer till sin ledning och det bestäms att bussturen ställs in. Inom fem minuter var en polisbil på plats och tog hand om mannen. Men för busschauffören, som då egentligen hade slutat för dagen, slutade hjälteinsatsen inte där.

– När allting var klart frågade jag töserna om de hade fått tag i föräldrarna. Då berättade hon som blivit antastad att hon bara hade fått tag på sin mamma som jobbar på en annan ort. Då sa jag "sitt ni kvar på bussen så kör jag er hem". De fick bestämma vilken väg vi skulle köra, jag blev lite privatchauffören. Hon hade varit helt förtvivlad men var mycket lugnare då. Det är en hemsk sak. Hon fyller 14 år nästa vecka, detta är ingen bra present på 14-årsdagen.

LÄS MER: Busschaufför grep in mot tafsare – hyllas av polis

Polisen för nordvästra Skåne hyllade Tony Grönqvists insats på sin facebooksida med ett inlägg som har fått stor spridning. De skriver "poliserna på plats var helt tagna över denne chaufförs empati". Flera tusen personer har "gillat" inlägget, de berömmande kommentarerna haglar och Tony Grönqvist kallas för en hjälte. Själv tar chauffören dock hyllningarna med ro.

– Jag har fått höra det många gånger nu att jag är en hjälte men jag tycker bara det är sunt förnuft som jag har fått lära mig. Att hjälpa dem som är behövande eller hitta hjälp. Jag accepterar inte sådant mot någon, varken man eller kvinna, oavsett ålder. Alla ska bli behandlade med respekt. Alla rår om sin egen kropp, man ska aldrig utnyttja någon eller tafsa.

Den 55-åriga helsingborgaren berättar att han jobbat som busschaufför i fyra år och gillar att möta de hundratals människorna som stiger på bussen varje dag. Han säger att det här turligt nog är första gången något sådant här har hänt men om det skulle hända igen skulle han inte tveka att gripa in.

– Utan problem och jag önskar att alla mina kolleger gör likadant om de ser någonting. Jag har tänkt mycket på tjejerna att det måste vara frustrerande och hemskt att mitt på dagen, på en vanlig busshållplats, inte ens då få vara i fred.

Chauffören säger att människor måste vara mer uppmärksamma på sin omgivning och våga ingripa.

– Jag önskar att fler gör som jag. Det är mitt hopp. Att man tittar upp och inte bara ner på sin mobiltelefon. Det finns mycket som händer omkring om man bara tittar. Både bra och negativa saker om man bara tittar runt sig, säger Tony Grönqvist.
