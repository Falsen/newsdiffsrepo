Här är Ken Rings nya
jobb – i Oskarshamn
Simon Larsson

Planerna på att öppna ett kafé i Oskarshamn har Ken Ring haft länge. Redan under sommaren avslöjade han sina planer på Facebook.

Nu blir det visserligen ingenting helt nytt. Men han ska ge sig in i kafébranschen, enligt Barometern.

Hiphop-stjärnan går in som partner och delägare i Coffeehouse i Oskarshamn.

"”Signed and sealed! Från och med i dag är jag en stolt partner till Hakeem och Coffeehouse Kronan i Oskarshamn. Det kommer bli mycket jobb, men vi hoppas kunna leverera grym mat, skön musik och en positiv vibration”, skriver han på Facebook.

Nuvarande ägaren Hakeem Yusuf har tidigare berättat att kaféet kan komma att skifta fokus. Han vill bland annat ha mer fokus på veganmat.

Att samarbeta med hiphop-artisten har han sett fram emot länge. I en intervju med Barometern sa han så här:

"Jag och Ken Ring passar väldigt bra ihop och känner att vi vill göra något gemensamt” och ”det är mycket som måste planeras innan något blir av."

Ken Ring äger sedan tidigare kaféet Marley Coffee i Stockholm.

Men Oskarshamn och Ken Ring har inte alltid slått väl ut. Under Oskarshamns-festivalen Latitud 57 portades stjärnan efter att han testats positiv för narkotika i Karlstad 2014. Han ansåg sig vid tillfället oskyldig, men eftersom han var misstänkt nobbades han.

Den gången bokades han i stället upp av Harrys i Oskarshamn.

– Vi tänkte på alla som såg fram emot att se Ken Ring, och vi ville vända det hela till något positivt. Hans privatliv har inte med hans musik att göra.
