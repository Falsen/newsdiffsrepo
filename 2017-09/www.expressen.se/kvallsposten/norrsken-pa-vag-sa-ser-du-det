Norrsken på väg
– så ser du det
Maja Strömberg

Tack vare två ovanligt kraftiga solutbrott finns det goda chanser att kunna se norrsken över hela Sverige till helgen.

– I måndags såg vi en jättefin soleruption och såg att det skickade ut ett stort plasmamoln med laddade partiklar ut i rymden. Då vet vi som är lite smånördiga att det tar ungefär 3 till 4 dagar för molnet att träffa oss, säger Calle Bergstrand, norrskensnörd som driver hemsidan norrskensverige.se och facebooksidan "Norrsken".

När laddade partiklar kraschar in i jordens atmosfär kan det uppstå norrsken. Så är alltså fallet i helgen.

– Man kanske inte kan se det i Malmö mitt i stan med blotta ögat men vi tror detta kan påverka hela landet, frågan är hur mycket. Organisationen "NOAA spacewheather" kom ut med en prognos som bekräftade att omständigheterna skulle räcka för att hela Sverige ska kunna se det, säger Calle Bergstrand.

Redan på torsdagskvällen kunde himlaspanare se det flammande gröna skenet över bland annat Öland. En som såg det var Jana Jansson som bor på en gård i Jordsläte på Öland. Hon passade också på att ta några bilder på ljusfenomenet.

– Det var mitt i natten runt  halv tre vi såg det härifrån lite grann så väckte min sambos dotter för hon har velat se det så länge. Sedan tog vi oss ut och åkte till Allvaret på mellersta Öland.

Det var första gången sambons 11-åriga dotter fick se norrsken och Jana Jansson berättar att hon tyckte det var häftigt.

– Hon hade väl förväntat sig lite mer som man har sett det uppifrån Kiruna men hon tyckte det var jättehäftigt och sa att vi måste väcka henne om det händer igen.

Jana Jansson berättar att hon har hållit koll på norrsken och följt norrskensgruppen på Facebook i några år. Hon har redan hunnit se norrsken flera gånger i sitt liv.

– Men så kraftigt som det var i natt har jag bara sett kanske två gånger förut. Det är väldigt mäktigt att se det och väldigt vackert, säger Jana Jansson, som hoppas på att få se fler norrsken i helgen.

Tack vare solens kraftiga aktivitet är chanserna goda även under fredagen och lördagen.

– Det har hittills dock inte hänt så mycket med molnet som lämnade solen i måndags men det har skett en ytterligare jättekraftig explosion som har skapat ett nytt laddat moln som kommer komma emot oss. Får vi in en träff inom de närmsta 24 timmarna så har vi några fantastiska nätter att vänta. Men man kan aldrig vara säker. Om det blir så pass bra som vi tror så är det definitivt ett skådespel man kommer minnas, säger Calle Bergstrand.

Calle Bergstand berättar att norrskensentusiaster sammanför norrskensentusiaster. Varje gång det är goda chanser att se norrsken skapas en observationstråd. Där kan alla som sett norrskenet lägga upp bilder med var och när.

–  Då kan man ganska snabbt se "om de fotar det där på Gotland då kan man ana att man borde kunna se det i trakterna av Jönköping och norr om Göteborg för det är på samma breddgrad", följ observationstråden, säger Calle Bergstrand

Han poängterar att det är viktigt att man är på ett helt mörkt område utan störande ljuskällor från städer. Bor man till exempel från Malmö så ska man tänka på att ta sig till ett område norr om stan, och inte för nära Lund. Man får även hålla tummarna för att vädret är klart.

– Jag tror på i dag fredag kväll och natten mellan lördagen och söndagen. Om man bor i södra Sverige så bör man ta sig en bit ut från stan. Man ska ha en mörk, nordlig, fri horisont, säger Calle Bergstrand.
