Miljonpublik på nätet
följde dataspelandet
Claes Carlson

De 16 bästa lagen från hela världen hade lockats till Malmö – bland annat från Singapore, Uzbekistan, USA, Brasilien och Tyskland – för att spela dataspelet "Counter-strike: Global offensive".

– Det är ett bra event. Arenan är en riktigt bra plats för eventet. Tyvärr lite för mycket avbrott. Men vi är nöjda, säger Mikhel Hansen, 26, Anders Karlsen, 26, och Niklas Bjergsted, 26, från Köpenhamn.

– Vi har även Dreamhack i Danmark. Vi började spela Counter-strike för över tio år sedan och har fortsatt med det och spelar fortfarande.

Många i arenan blev dock besvikna när det segertippade svenska laget Ninjas in Pyjamas – som vann tävlingen 2016 – blev utslagna före finalpasset.

Det är påfallande många unga män i sammanhanget. Men i publiken finns i alla fall en del kvinnor.

– Det finns faktiskt mycket tjejer inom e-sporten, fler än man tror, säger Olivia Nilsson, 18, och Amanda Nilsson, 23, från Malmö.

– Men det är inte lika spännande när Ninjas in Pyjamas förlorade sin match och inte gick till final. Nu får vi hålla på danska laget i finalen.

Rasmus Carlsson, 25, och Andreas Helméus, 24, från Vadstena är också nöjda med eventet – även om de gärna hade sett en svensk framgång.

– Det är riktigt häftigt tryck när det spelas på det här viset, säger de.

– Stämningen påminner om när man tittar på en fotbollsmatch. Förra året var det lite bättre när Ninjas in Pyjamas vann.

Och det blev alltså G2 Esports från Frankrike som vann. Och efter segerhyllningarna gick ett lämmeltåg från Malmö arena till Moriskan i Folkets park där efterfesten skulle dra i gång.

Tomas Lyckedal i arrangörsgruppen summerar:

– Det är en häftig grej att vi kan fylla en sportarena med esportfans. För några år sedan kunde vi inte fylla ett internetkafé med 50 personer.
