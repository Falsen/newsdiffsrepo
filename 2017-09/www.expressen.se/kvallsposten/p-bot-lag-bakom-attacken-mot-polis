P-bot låg bakom
attacken mot polis
Christer El-Mochantaf

Det var strax innan 21-tiden på torsdagskvällen som räddningstjänsten larmades till Sörbäcksgatan, på området Kroksbäck, i Malmö. Anledningen var en brand i ett soprum.

Initialt misstänkte polisen och räddningstjänsten att branden hade anlagts. På plats började också en folkmassa att kasta sten på blåljuspersonalen.

– Det har varit stökigt på platsen, de har kastat sten på oss och det har varit allt möjligt där, sa Torbjörn Krokström, inre befäl vid räddningstjänsten Syd till Kvällsposten.

– Både polis och räddningstjänst har fått stenar mot sig och man har uppfattat det som att någon kastat en flaska riktad mot polisen, fyllde polisens presstalesperson Maya Forstenius i.

Personalen klarade sig utan skador och polisen bistod räddningstjänsten även under släckningen av några brinnande bilar, senare under kvällen.

– Vi är ju där för att hålla situationen under kontroll och bistå räddningstjänsten så att de kan göra sitt arbete på ett säkert sätt, förklarade Maya Forstenius.

På fredagen skriver Sydsvenskan att anledningen till den upprörda stämningen på Sörbäcksgatan ska ha varit en utfärdad parkeringsbot. Malmös polismästare Stefan Sintéus säger till tidningen:

– Minst en flaska kastas mot polisen. Det är riktat mot polisen och inte mot räddningstjänsten. Detta är ett exempel på något som sker någorlunda regelbundet i Malmö.

Sintéus berättar vidare att det tidigare under torsdagen hade varit en insats i området. Polisen gjorde ingripanden mot personer efter en felparkering.

– Det var en felparkering som föranledde detta. Ungdomarna blev tillsagda att flytta två eller tre fordon, säger Sintéus till Sydsvenskan.

Några män i 20-25 årsåldern vägrade och någon ska enligt polisen ha ropat: "i kväll ska det brinna på Kroksbäck".

–Insatser mot kriminella leder till vedergällningar. Indirekt via dessa bilbränder så skadar de sina grannar och närboende, säger Stefan Sintéus.

På Malmöpolisens fokuslista finns 205 särskilts brottsaktiva personer – som tillsammans har 1 779 domar emot sig. Dessa utsätts av polisen för extra många kontroller, till exempel när de kör bil.

Ett ihärdigt arbete från polisen som pågår dygnet runt. Ingen polis eller brandman skadade sig under arbetet på Kroksbäck.
