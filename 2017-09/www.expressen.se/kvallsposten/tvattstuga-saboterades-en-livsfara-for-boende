Tvättstuga saboterades
– en livsfara för boende
Karin Selåker Hangasmaa

På lördagsmorgonen skulle en man som bor i hyreshuset i Genevad i Laholms kommun tvätta. När han slog upp dörren till tvättstugan upptäckte han att golvet var täckt av vatten och att vatten- och avloppslangarna skurits av.

Med hjälp av en strykbräda hade någon riktat vattnet – som sprutade ur kranarna – mot en elcentral och en strömbrytare. Golvbrunnarna hade dessutom täckts över för att vattnet inte skulle kunna rinna undan.

Tvättstugan har inte kunnat användas av hyresgästerna sedan sabotaget men det som oroar Stefan Lundström, vd på Laholmshem mest är att någon kunnat bli allvarligt skadad.

– Detta är inget busstreck utan ett sabotage i syfte att skada människor. Vi kommer att lägga ner stora resurser på att bistå polisen i utredningen, säger han.

Tvättstugan ligger i en fristående byggnad intill hyreshuset och för att komma in krävs en elektronisk nyckel.

Någon kameraövervakning finns inte men Stefan Lundström hoppas att polisen ska få in tips från de som sett någon vid tvättstugan under natten mot lördag.

– Polisen sköter visserligen utredningen men jag vill mana alla som sett eller hört något att meddela detta till polisen. Det som har hänt är något mycket värre än en skadegörelse, säger Stefan Lundström till Hallandsposten.

Tvättmaskinerna hoppas bostadsbolaget ska vara i gång på onsdag, men hela tvättstugan behöver renoveras på grund av vattenskadorna. Det arbetet väntas vara klart först i påsk och nästa vecka anländer därför en provisorisk tvättstugevagn till hyreshusets parkering.



LÄS MER: Var femte hyresgäst har bråkat i tvättstugan
