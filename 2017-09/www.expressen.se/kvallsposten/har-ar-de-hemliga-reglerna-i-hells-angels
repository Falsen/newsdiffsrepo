Här är de hemliga
reglerna i Hells Angels
Simon Larsson

Insynen i Bandidos och Hells Angel är begränsad. Vad som sker innanför klubbhusets väggar stannar oftast där.

Men genom åren finns det exempel på avhoppare som detaljerat berättat för poliser och journalister vad som förväntas av varje medlem.

– Reglerna är desamma överallt. Vad gäller Hells Angels och Bandidos är de väldokumenterade nu, både av amerikanska infiltratörer, och det som överensstämmer på vad vi anträffat i husrannsakningar, säger Patrik Andersson, kommissarie vid polisens regionala underrättelseenhet i region Syd.

Kassra Z hoppade av tyska Hells Angel för några år sedan. I dag lever han med vittnesskydd efter att han avslöjat några av reglerna inom den kriminella mc-klubben.

Hur reglerna ser ut i Tyskland skiljer sig inte nämnvärt från hur det ser ut i Sverige – eller något annat land. Därför har Kassra Z:s uppgifter kunnat appliceras världen över.

För att överhuvudtaget bli medlem krävs det att du är man, helst inte för mörk i hyn och minst 21 år gammal. Att visa avdelningen att kraven uppfyller brukar inte vara ett problem, så länge en medlem kan gå i god för en.

Men för att bli en fullvärdig medlem i Hells Angel måste en speciell process genomföras.

– Reglerna stiftas vid, vad de kallar för, Motherchapters. Och de är worldwide, det är som huvudkontoren för Mc'Donalds eller Burger King, där de producerar både loggor och regler. Det är bara att rätta sig i ledet, säger Patrik Andersson.

Det första steget är att gå igenom en minst tre månader lång period som "Hangaround". Perioden ger den potentiella medlemmen tid att bevisa sig för resten av avdelningen.

Att vara "Hangaround" innebär bland annat att städa klubbhuset, tanka motorcyklarna och springa ärenden åt fullvärdiga medlemmar. Enligt den tyska avhopparen ska en summa på 110 euro betalas till avdelningen.

Den potentiella medlemmen ska dessutom skaffa sig en Harley Davidson.

Hangarounden får inte vara med på avdelningens möte, på officiella klubbfoton eller bära Hells Angels emblem eller kläder.

Nästa steg är att under ett år gå som prospect.  Titeln ska framgå tydligt på kläderna – även om han inte får använda den officiella loggan. Under perioden ska prospecten besöka andra klubbar och visa "respekt" till bröderna i fängelset.

Ett engångsbelopp på 720 euro ska betalas vid starten för att bli prospect och 1500 euro om prospecten blir fullvärdig medlem.

Enligt Kassra Z är det för en Hells Angels-medlem i Tyskland förbjudet att köra tåg och buss. Enligt de nedskrivna reglerna är det dessutom förbjudet att dricka alkohol – såvida man inte gör det under en officiell fest med mc-klubben.

Det är förbjudet att använda sig av smartphones, eftersom de är lättare att avlyssna än gamla telefoner. I telefon är det dessutom förbjudet att prata om klubbrelaterade saker, och att nämna andra medlemmars namn.

För alla medlemmar är det också förbjudet att prata med polisen eller rättsväsendet – oavsett om du är offer eller målsägande.

Och reglerna förändras inte – åtminstone går det långsamt.

– Inte vad det gäller Hells Angels och Bandidos, där är det strikta regelverk som gäller och krav för medlemskap, säger Patrik Andersson.

Överträdelse mot någon av reglerna leder till böter och avstängning. Enligt Kassra Z kostar ett övertramp 500 euro och avstängningstiden varierar. Om avstängningen är längre än ett år utesluts medlemmen.
