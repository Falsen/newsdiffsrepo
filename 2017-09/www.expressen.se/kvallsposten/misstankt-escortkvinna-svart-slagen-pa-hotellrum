Kvinna svårt misshandlad på
hotell: "Kämpade för mitt liv"
Lars-Olof Strömberg

22-åringen åtalades på fredagen vid Malmö tingsrätt för den aktuella händelsen, som kammaråklagare Christoffer Östlind rubricerat som rån.

Mannen förnekar dock brott och påstår att det var kvinnan som gav sig på honom vid besöket på hotellet.

Själva händelsen inträffade den 14 november förra året.

Personalen i hotellreceptionen larmades av andra gäster som genom flera våningsplan hörde våldsamma skrik och rop på hjälp från kvinnans rum.

När anställda tog sig in i den aktuella hotellkorridoren såg de hur en man hastigt försökte lämna ett av rummen.

Personalen brottade enligt polisutredningen ner mannen och höll fast honom i väntan på att polis skulle komma till platsen. I händerna hade mannen 1 500 kronor i kontanter.

Kvinnan låg kvar svårt skadad inne på hotellrummet.

Hon var svullen i ansiktet, det blödde från flera ställen på kroppen och naglar hade lossnat från fingrarna.

Enligt åklagarens gärningsbeskrivning ska 22-åringen ha misshandlat den unga kvinnan genom att ta ett grepp kring hennes hals. Samtidigt ska han ha använt kniv vid överfallet.

När kvinnan ramlat omkull ska mannen ha dunkat hennes huvud hårt mot golvet samt utdelat ett flertal sparkar mot huvudet.

Vid den misstänkta gärningen ska 22-åringen även ha använt ett trasigt glas. När kvinnan skrek för att komma undan försökte mannen också tejpa för hennes mun.

Mannen själv förnekar brott och säger att han är brottsoffer. Han ska ha träffat kvinnan på en restaurang och blivit tillfrågad om han kunde hjälpa henne att leverera en del saker. Det ska ha varit anledningen till besöket på hotellrummet.

I polisförhören har den misshandlade kvinnan berättat att hon först trodde det var hotellpersonal som knackade på dörren och sedan tog sig in i rummet.

– Han dunkade mitt huvud i golvet 13-15 gånger, men jag kände att jag var tvungen att kämpa för mitt liv och gjorde allt för att hålla mig helt vaken.

För att misshandeln skulle upphöra ska den unga kvinnan ha känt sig tvingad att ge 1 500 kronor till 22-åringen.

Enligt kvinnan ska mannen inte ha försökt våldta henne. Inget sexuellt ska heller ha ägt rum, enligt henne.

Polisen misstänker dock att bakgrunden till kvinnan och mannens träffades var just att det var ett sexuellt möte.

Det finns uppgifter i polisutredningen om att kvinnan ingick i ett nätverk av eskortflickor som sålde sexuella tjänster. Den aktuella adressen ska 22-åringen ha fått genom ett sms. Polisen har tagit i beslag en omfattande konversation som skett mellan parterna före händelsen.

Men även 22-åringen förnekar att det rörde sig om köp av sexuella tjänster, som gick snett. Misstanken är att det uppstått ett bråk om vad som skulle ske på rummet och mannens betalning som till sist slutat i den allvarliga våldshandlingen.

I förhör erkänner bara mannen att man troligen kunde hitta hans DNA i rummet efter besöket.

– När jag såg att hon tog av sig kläderna blev jag upphetsad. Men jag har inte rört henne, förklarar mannen i förhör.

Åklagaren har begärt att 22-åringen utvisas från Sverige vid fällande dom. Mannen satt efter gripandet häktad i en månad.
