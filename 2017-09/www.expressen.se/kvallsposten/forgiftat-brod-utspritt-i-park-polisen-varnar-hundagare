Pojkar försökte förgifta
hundar med glykol i park
Lina Friberg

Veterinären Hanna Oest såg under tisdagseftermiddagen hur ett par pojkar slängde ut giftigt bröd i parken Slottshagen i Helsingborg.

– Det såg precis ut som om killarna matade ankor, de slängde ut brödbitar från en stor plastpåse. Det är bara det att det inte finns några ankor där, så uppförandet var ytterst suspekt, säger Hanna.

Hanna Oest, som är hundägare, var inte sen att reagera.

– Jag ropade åt dem och frågade vad de höll på med, då sprang de sin väg. Jag tog upp jakten, men insåg relativt snart att jag var chanslös att hinna ikapp dem, säger Hanna.

När pojkarna sprungit i väg gick Hanna fram till platsen där brödbitarna låg. De visade sig vara indränkta i en blåaktig vätska.



LÄS OCKSÅ: Hundstall hotas – hundskötaren: "Skottlossning mot byggnaden"



– Jag började direkt associera till ett liknande fall vi haft för några veckor sedan på djursjukhuset i Helsingborg där jag arbetar som veterinär. En hund från Landskrona kom in med glykosförgiftning  av bröd och avled av sina skador trots uppmärksamt och snabbt agerande från ägaren.





Hon menar att det känns extra obehagligt och påtagligt när ens egna djur är så nära att drabbas.

– Hade jag inte uppmärksammat detta så hade vi passerat precis där dem slängt ut bröd, och mina hundar äter precis allt, säger Hanna.

Polisen har tagit upp en anmälan om misstänkt djurplågeri och brödresterna är skickade till Nationellt Forensiskt Center för analys. De har även mottagit en liknande anmälan från Landskrona, om en hund som ätit glykosförgiftat bröd och avlidit.

Den avlidna hunden från Landskrona är samma hund som Hanna minns från sitt arbete på djursjukhet i Helsingborg. Inga liknande fall har inte rapporterats in till polisen.

Vittnesuppgifter till Expressen talar dock om två liknande fall i nordvästra Skåne där husdjur avlidit till följd av förgiftad mat de fått i sig utomhus. Vad de ätit och förgiftats av är oklart för Expressen.

Eva-Lotta Hermansson Treudsson på polisen i nordvästra Skåne uppmanar alla hundägare till att vara extra uppmärksamma.

– Dessutom uppmanar vi föräldrar att prata med sina barn och tonåringar om hur dödligt skadligt glykol är för djur, säger Eva-Lotta Hermansson Treudsson.



LÄS OCKSÅ: Mannen tänder eld på lyxbilar – och sig själv



Hanna Oest säger att det är en väldigt liten mängd glykol som krävs för att ett djur ska skadas dödligt.



Har du några tips till djurägare framöver?

– Håll hundarna kopplade, och var uppmärksamma på om de får i sig någonting utomhus. Egentligen bör man söka vård redan innan förgiftningssymtomen uppträder för att ha en chans att rädda dem. Så ser man att hunden äter något okänt är det bättre att uppsöka djursjukvård, säger Hanna.
