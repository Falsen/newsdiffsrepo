Skottskadad man
kördes till akuten
Johanna Cardell

Mannen kom in vid 21.35-tiden, enligt polisen.

– Han kom till sjukhuset i en privatbil. Han var vaken och talbar. Vi har en patrull på plats men mannen är inte speciellt intresserad av att medverka i en utredning, säger Fredrik Bratt vid polisens ledningscentral i Region syd.

– Men vi har jobbat på bra och har kunnat få fram att han tycks ha blivit skjuten i garaget till ett flerfamiljshus på von Rosens väg på Rosengård. Platsen är avspärrad nu och vi skickar dit kriminaltekniker och vapenhund.

Det har samlats en hel del folk i närheten av den misstänkta brottsplatsen som följer polisens arbete. Även på sjukhusets akutavdelning finns en större grupp människor.

– Det är vänner och anhöriga till den skadade som kommit dit. Men det är inga problem, läget är lugnt på platsen, säger Fredrik Bratt.

Bilen som körde den skottskadade till akuten försvann från platsen. Polisen har inte fått kontakt med föraren.

Sammanlagt ett 40-tal skjutningar har inträffat i Malmö hittills under 2017. Den senaste var i onsdags, den 30 augusti, på Lönngatan där polisen hittade en man med misstänkta skottskador.

Han fördes till sjukhus och området runt akuten i Malmö spärrades av.

Polisen gott hopp om att få in användbara uppgifter om fredagskvällens skottdrama.

– Vi har kontakt med ett antal personer som är intressanta som vittnen i utredningen. De kan troligen lämna upplysningar, säger Fredrik Bratt.

Utredningen av skjutningen kommer att överlämnas till polisens avdelning för grova brott.
