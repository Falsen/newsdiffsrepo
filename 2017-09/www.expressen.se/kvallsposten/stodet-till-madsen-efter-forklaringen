Ubåtsbyggaren: Madsens
förklaring kan vara sann
Lars-Olof Strömberg

Det är tidningen BT som återger en intervju med Jens Falkenberg, som konstruerat ubåten Nautilus tillsammans med den mordmisstänkte Peter Madsen.

Enligt Falkenberg kan Kim Walls död mycket väl ha skett som Peter Madsen påstått i både polisförhör och vid förhandlingarna i Köpenhamns tingsrätt.

– Det han lämnar är ingen osannolik förklaring, säger Falkenberg.

I tingsrätten hävdade Madsen att den svenska journalisten dött till följd av en olycka ombord på ubåten. Kim Wall ska enligt den mordmisstänkte dansken ha fått en 70 kilo tung järnlucka i huvudet när hon var på väg upp i ubåtstornet.

– Jag kunde inte se hur hon föll, utan hörde bara en smäll. När jag kom ner i ubåten såg jag att hon blödde kraftigt från huvudet. Jag kände ingen puls heller, förklarade Madsen vid omhäktningsförhandlingen i tisdags.

Efter händelsen ska han ha hamnat i chock och bestämt sig för att göra av med kroppen genom att dumpa den till sjöss. Styckningen av kroppen är inget Madsen säger sig ha med att göra.

Många tvivlar dock på att den häktade dansken talar sanning. Varken polis eller åklagare tror på hans berättelse. Madsen har ändrat sin historia under utredningens gång vilket sänker hans trovärdighet. Till en början hävdade han att han släppt av Kim Wall samma kväll som hon följt med honom ut.

Jens Falkenberg säger att han inte tar ställning i skuldfrågan. Men han tillägger att Madsens förklaring är en realistisk utläggning om ett möjligt händelseförlopp.



LÄS OCKSÅ: GW Persson om Madsen: "Han är ju en narcissist"



Falkenberg var med och byggde ubåten tillsammans med Madsen och är väl bekant med farkostens konstruktion. Den aktuella järnluckan känner han väl till.

– Luckan är massiv och mycket tung och det finns motvikter som gör att man ska kunna öppna den inifrån. Men om man inte exakt vet hur man ska dra i luckan kan det mycket väl inträffa en olycka. Då kan man få den över sig, säger han till tidningen.

– Det är ingen osannolik förklaring, säger Falkenberg vidare.

Han säger att man mycket väl kan bli slagen medvetslös av den aktuella luckan.

– Jag skulle faktiskt vilja säga att man har stor tur om man inte blir slagen medvetslös om man får luckan i huvudet.

En som varit kritisk mot Madsens förklaringar på flera punkter är Leif GW Persson. Bland annat kring hur Madsen säger sig ha dumpat kroppen samt hur Kim Wall dog.

– Han framstår  i mina ögon som en utomordentligt förhärdad människa, eller knäpp om man så vill, har Leif GW Persson tidigare sagt.

Jens Falkenberg betonar för BT att ubåten Nautilus inte är byggd med säkerheten för ögonen.

Han bekräftar Peter Madsens uppgifter från tingsrätten att den aktuella luckan bara kan öppnas i ett läge och då står den nästan i lodrätt ställning. Om den smäller igen blir alltså tyngden enorm.

I rättssalen intygade Peter Madsen att det var lugn sjö vid tiden för den påstådda olyckan i ubåten. Men han påstod samtidigt att fartyget var i rörelse efter att ha träffats av en större våg från ett förbipasserande handelsfartyg.

Enligt Madsen kan ubåtens krängningar ha gjort att järnluckan fallit över Kim Wall.

När han efteråt tog sig ner i ubåten för att se hur det gått för den svenska journalisten ska han ha sett att hon hade allvarliga skallskador och var död till följd av händelsen.

Peter Madsen omhäktades vid Köpenhamns tingsrätt i tisdags, nu med den skarpare brottsmisstanken mord och brott mot griftefriden. Madsen är i första hand häktad i fyra veckor. Han ska under närmaste tiden genomgå en rättspsykiatrisk undersökning.

Madsen själv har dock inte gett upp tanken på att bli frikänd. Han överklagade tingsrättens häktningsbeslut och krävde att omedelbart bli försatt på fri fot.

Men under torsdagseftermiddagen kom beslutet – överklagan avslås.
