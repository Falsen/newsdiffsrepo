Regnoväder slår till:
"Kan bli bekymmer"
Simon Larsson

Hösten är här och nu verkar det även som att höstens första regnoväder slår till mot Sydsverige. Enligt Sydsvenskan väntas den kraftiga nederbörden blåsa in över Sydsverige under dagen.

Prognosen är att danskarna på Jylland får 30-50 millimeter regn under onsdagsförmiddagen. Ovädret drar sig efter det österut och slår med kraft till mot Sverige mot eftermiddagen.

Men redan under tidig dag väntas regn i Skåne.

Enligt Johan Groth, meteorolog på Storm blir det en blöt dag.

– Det kommer en front västerifrån och nu bildas ett lågtryck över Danmark. Det ser ut att drabba främst södra och västra Skåne och det blir nog rejält, säger Johan Groth.

Under torsdagen avtar regnet och i stället ser molnen ut att dominera. Fram mot helgen ser regnovädret dock ut att vara tillbaka.

Regnovädret rör sig nordost och kommer i två klumpar.

Den ena slår till mot Halmstad, Göteborg och Jönköping redan under förmiddagen. Det kraftigare av fronterna träffar Malmö under eftermiddagen och rör sig nordost.

– Ja, lokalt kan det bli bekymmer. Särskilt i västra och södra Skåne eftersom regnet kommer västerifrån, säger Mats Andersson, meteorolog vid SMHI, till Sydsvenskan.

– Det kommer att samlas vatten i viadukter och på vägar, med risk för vattenplaning. Vi kan nog också ha en viss risk för översvämningar i källare.

Enligt Johan Groth vid Storm ska det inte mycket till för att det ska finnas risk för översvämningar.

– Det är väldigt nära till det, det behövs inte mycket. På danska sidan är det uppenbart mycket risk i och med att det förstärks under dagen. Är det något litet ställe så är det den allra sydvästliga delen av Skåne som kan drabbas, säger Johan Groth.

Ett svagare nederbördsområde ligger under onsdagsmorgonen redan över Kalmar och Norrköping.

SMHI har inte gått ut med någon varning ännu. Men meteorologen flaggar för att det lokalt kan komma mer än 25 millimeter regn på kort tid.
