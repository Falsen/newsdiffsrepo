Soldat hade nazi-bild
på Facebook – döms
Simon Larsson

Profilbilden dök – för anmälaren – upp i en privat grupp där bland annat Sveriges asylpolitik diskuterades. Facebook ansåg inte att bilden gick mot det regelverk som finns, men den som anmälde ansåg att den väckte anstöt.

Bilden föreställer en soldat från Nazityskland som slåss mot svarta män. Över bilden står "No surrender" i rött.

– Som polis och privatperson tycker jag att bilden är ett klart uttryck för nazistiska och rasistiska åsikter, säger anmälaren i förhör, som berättar att hon reagerar mer på bilden än debatten.

Mannen, som för några år sedan tjänstgjorde som soldat, friades av en tingsrätt i södra Sverige. Trots polisens vittnesförhör – som i regel anses trovärdiga – kunde det inte bevisas att bilden sågs av mer än ett fåtal personer.

Domen överklagades till hovrätten över Blekinge och Skåne, som ändrar tingsrättens dom.

"Hovrätten konstaterar inledningsvis att den i målet aktuella profilbilden med tillhörande text – som åklagaren påstått – har en stark nazistisk anknytning och att den i sig ger uttryck för missaktning mot folkgrupper med syftning på deras ras, hudfärg och trosbekännelse", skriver hovrätten.

Hovrätten åberopade ytterligare bevisning från Facebooks hjälpcenter, om profilbilders syntlighet. I domen skriver hovrätten att alla som varit inne på den dömde mannens Facebookprofil – under tiden bilden låg på Facebook – kan ha sett bilden. Den har varit exponerad för allmänheten.

Mannen döms till vilkorlig dom och dagsböter. Han nekar till brott.

– Jag har inget minne av att jag la upp bilden. Det kan ha varit jag, men det kan också ha varit någon annan. Datorn hemma hos mig står alltid på, någon kan ha varit inne på datorn när jag inte sett, säger han i förhör.

– Dessutom byter jag profilbild jätteofta. Minst en gång i veckan.

Mannen har erkänt att han haft bilden som profilbild, och angav i förhör att han förstår innebörden av brottsrubriceringen hets mot folkgrupp.

"XX har varit medveten om meddelandets innebörd och har därmed haft uppsåt till den åtalade gärningen. Åtalet för hets mot folkgrupp ska därför bifallas. Brottet kan inte betraktas som ringa", skriver hovrätten.
