Kal P Dals minne hyllas
med krogshow och gala
Olle Berggren

Jag reste med Kal P Dal och Pågarna på deras första turné. Det var sensation med 2-300 i publiken när de anlände till mindre idrottshallar och gymnastiksalar runt om i Skåne.

Han kunde nog aldrig tänka sig att förvandlas till arenastjärna – 32 år efter sin död.

– Kalle var en naturkraft, det var omöjligt att inte inspireras av honom, säger Danne Stråhed, som också för den skånska rock- och vistraditionen vidare.

På tisdagen samlades hela gänget som ligger bakom hyllningsshowen på Kulturbolaget i Malmö.

Inte lika mycket öl som skivbolaget Sonet bjöd publiken på den där natten sommaren 1977 när Kalle och Pågarna spelade in klassikern "Till Mossan" live i studion.

I samband med hyllningsgalan, och givetvis för att fira Kalles debutalbum, lanseras en ny Kal P Dal-öl, "Till Mossan". Och en rockmeny fylld av det bästa ur Kalles 70-tal, en tid då man turade mellan Limhamn och Dragör och fick "handpillede rejer" före huvudrätten.

– Det ska bli ett riktigt skånskt gille, säger Cornelius Löfmark, som även nu gör rollen som Peps Persson.

– Det kommer att bli samma tryck på arenan som när Kalle spelade in "Till Mossan", säger Schröder som bara var fem år när Kalle slog igenom.

Jag var med på festen och kan ge honom fler minnesbilder från den inrökta studion med ömsom sjungande, ömsom vrålande gäster.

– Tänk dig själv vad som händer när 5 000 människor vrålar "Blå, blå... blåa skor".

– Det blir mycket allsång, en helt otrolig happening, tillägger Stråhed.

Galan är uppdelad i två set – första delen blir en form skånsk krogshow med gäster som Hasse ”Kvinnaböske” Andersson, Sven Melander, Sanna Persson Halapi och Danne Stråhed som tolkar skånska storheter som Edvard Persson, Siw Malmkvist, Östen Warnerbring och förmodligen även Kim Larsen och Gasolin ("Danmark var ju en gång i tiden skånsk koloni...", säger någon i gänget).

Sedan blir det ett rejält set med Kal P Dals låtar (uppskattningsvis 27 stycken) och liksom i samband med succémusikalen om den skånske rockhjälten på Slagthuset för fem år sedan, är det delar av The Ark som kompar i rollen som Kalles Pågar.

Men den här gången kommer även gäster som Stråhed och Hasse Anderson att tolka Kal P Dals rockklassiker.

Hasse Andersson och Kal P Dal var nära vänner och sprungna ur samma generation. Båda upptäckte tidigt 50-talets rock´n´ roll.

Deras karriärer gick parallellt även om Hasse senare kom att dra mot country.

– Jag debuterade som 15-årig rock´n´roll-sångare med Thunderlines i porrtältet på Kiviks Marknad, minns Hasse.

– Det var jag, lillpågen, och strippan Miss Lee, som stod för underhållningen.

Men Kalle var ändå först att sjunga rock på skånska.

Han var också den direkta orsaken till att Peps gick över till skånska.

Och att Hasse landade på samma skivbolag som Kalle och Peps.

Kalle våldgästade Peps när han spelade på Kajutan i AF-borgen i Lund och den svenska rockhistoriens mest omaka par var ett faktum.

Kalle, som redan då såg ut som en 50-talsstjärna (långt innan det åter vara mode igen och innan punken) – och Peps som en hippie från Göinge.

– Skånska är en fantastisk dialekt att sjunga på för all roots-musik – rock´n´roll country, blues eller reggae, säger Hasse.

– Om Kalle levt i dag skulle han förmodligen också gjort sin form av country, på slashas-skånska.

Dessvärre kunde inte Sven Melander (som gjorde bra tolkning av skivbolagschefen Gunnar Bergström i musikalen) komma eftersom han befann sig på sjukhuset för att spränga bort ett antal njurstenar.

Men Melander ser fram emot Kal P Dal-showen Arenan, låter han meddela från sjukhussängen.

– Nu hoppas vi att det här Kal P Dal-gillet kommer att lyfta Mårten Gås till dess rätta nivå, tillägger Schröder (utan att tänka på kollegans njursten).

– Hela showen är anpassad för en ätande och drickande publik, inte så mycket snack men mycket skånsk musik.
