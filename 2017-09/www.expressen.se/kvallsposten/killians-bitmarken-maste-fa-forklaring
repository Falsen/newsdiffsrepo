Killians bitmärken
måste få förklaring
Claes Carlson

Jannica Sjödin är mycket besviken på hur föreståndare och personal på Killians förskola hanterat händelsen i tisdags.

Då upptäckte hon minst 15 bitmärken och blåmärken på lillkillens rygg när han skulle bada på kvällen. Han var så sargad att tröjan hade fastnat i intorkat blod.

När händelsen blev känd kommenterade Peter Wahlström, utbildningschef vid förskoleförvaltningen i Malmö, att han blivit "bestört när han såg bilden av pojkens rygg".

– Jag tycker att det är hemskt. Det är en fruktansvärd kränkning. Jag saknar ord, egentligen. Den förälder som upptäcker detta måste bli förfärad, sa han till Kvällsposten.

Men personalen på den aktuella förskolan är inte alls lika snabba att erkänna felet. I stället upplever Jannica Sjödin att de försöker förringa det inträffade – att de till och med hävdar att detta inte alls har hänt.

– Jag har fått höra av andra föräldrar att personalen pratar med dem om oss och försöker påstå att Killian inte alls blivit biten. De säger att det kan vara märken av ringorm, säger Jannica Sjödin.

Ringorm är en svampinfektion som oftast förekommer oftast armarna, benen, bröstet och i ansiktet. Den ger ganska små, runda utslag.

– Vi har läkarintyg på att det är bitmärken, Jannica Sjödin.

– Vi var på akuten och fick Killian undersökt. Föreståndaren på förskolan har själv fått se och fotografera märkena. Och hur kan de bryta mot sekretessen och pratar med andra om vårt barn?

Kvällsposten har utan framgång sökt föreståndaren för den aktuella förskolan.

Nu får de ansvariga i stället ge sin version av händelsen till Skolinspektionen. På fredagen beslutade myndigheten att inleda en granskning av det inträffade och kräva svar av Malmö stad.

– Vi har startat utredningen på eget initiativ. Vi måste få en bild av vad som har hänt, säger Hanna Antonsson, kommunikatör på Skolinspektionen, till Sydsvenskan.

Skolinspektionen har beslutat att ta upp ärendet efter att ha sett vad som skrivits i tidningarna om Killian.

Hans föräldrar har även bestämt sig för att låta honom byta förskola. På måndag ska de besöka en annan och se hur den verkar.
