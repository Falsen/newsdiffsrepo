Stenkastning mot
räddningstjänsten
Maja Strömberg

Vid 20.55 fick räddningstjänsten Syd larm om brand i ett soprum på Sörbäcksgatan i Malmö. Under släckningsarbetet har tumult uppstått och civila har börjat kasta sten på räddningspersonalen.

– Det har varit stökigt på platsen, de har kastat sten på oss och det har varit allt möjligt där, säger Torbjörn Krokström, inre befäl vid räddningstjänsten Syd.

Initialt finns misstanke om att branden kan vara anlagd.

– Det verkar ganska troligt, säger Torbjörn Krokström.

Polisen har ett stort polisuppbåd på plats med flera patruller och räddningstjänsten, som har två styrkor på plats, har fortfarande inte fått kontroll över branden.

– Det har brunnit genom taket på soprummet och kommer bli en totalskada, det är inte helt släckt, säger Torbjörn Krokström.

Enligt Kvällspostens fotograf på plats är det åtminstone fem polispatruller närvarande. Ingen gärningsman är ännu gripen.

– Både polis och räddningstjänst har fått stenar mot sig och man har uppfattat det som att någon kastat en flaska riktad mot polisen, säger Maya Forstenius.

Utöver branden i soprummet har flera andra bränder härjat i området under torsdagskvällen, det skriver Sydsvenskan.

På Gamlegårdsvägen började tre bilar brinna på kyrkans parkering. Det första larmet kom 20.49 och bränderna innebar en viss spridningsrisk enligt räddningstjänsten.

Polisen misstänker att de båda brandtillfällena kan ha ett samband.– Med tanke på hur nära det är kan man inte utesluta samband, säger Maya Forstenius.



Ingen ur räddningstjänsten eller personalen ska ha kommit till skada men vid 22.30-tiden är polisen kvar på platsen med flera patruller.

– Vi är ju där för att hålla situationen under kontroll och bistå räddningstjänsten så att de kan göra sitt arbete på ett säkert sätt, säger Maya Forstenius.
