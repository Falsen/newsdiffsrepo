200 000 får besvara frågan
"När hade du sex senast"
Claes Carlson

På måndagsmorgonen ska ett mejl med frågeformuläret ligga i brevlådan hos alla de slumpvis utvalda danskar som inbjuds att vara med i undersökningen som heter Projekt Sexus.

Det är efter ett helt års intensiva förberedelser som projektet nu rullas ut.

– Vi får en unik insyn i samspelet mellan hälsa och sexualitet och hoppas bli bättre på att förebygga sexuella problem och främja sexuell tillfredsställelse i alla åldrar och oavsett sexuella preferenser, säger Morten Frisch.

Frågeformuläret beräknas ta en halvtimme att besvara. Forskarna poängterar att de inte är ett dugg intresserade av den enskilde – bara av helheten.

Men de understryker samtidigt att det är helt avgörande för undersökningens kvalitet att så många som möjligt tar sig tid att svara. Frågorna ska sedan ställas återkommande med några års mellanrum.

Danska TV2 har i förväg fått ta del av en mindre undersökning – ett slags testkörning – som gjorts med 585 deltagare. Tre frågor redovisas:

Har du haft sex de senaste fyra veckorna?

Här svarar 76 procent av dem som har en fast partner att de har haft sex, och bara 25 av dem som inte har en fast partner. En gång per vecka tycks vara den mest vanliga dosen.

Hur viktigt är ditt sexliv?

Totalt 81 procent av de tillfrågade säger att sexlivet är viktigt. 17 procent säger "oviktigt" och tre procent vet inte.

Hur betygsätter du ditt sexliv det senaste året?

"Bra eller mycket bra", säger 49 procent, "varken bra eller dåligt" 20 procent, "dåligt eller mycket dåligt", tycker 15 procent, och lika många svarar att de inte har haft något sexliv under perioden. En procent vet inte.

En viss skillnad i svaren från män respektive kvinnor framgår. Mest märkbara skillnaden är att 89 procent av männen tycker att sexlivet är viktigt – men bara 72 procent av kvinnorna.

Ansvariga för Projekt Sexus är Statens Serum Institut och Aalborg Universitet. Forskarna är övertygade om att det finns en koppling mellan tillfredsställande sexliv och god hälsa.

– Vi tycker det är hög tid att få en bättre insyn i vad som pågår där ute, säger Christian Graugaard, professor i sexologi.

– Vi tar tempen på danskarnas sexuella hälsa i syfte att öka deras trivsel och förebygga problem.
