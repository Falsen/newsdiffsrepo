Stor stöld från skola
– 17 datorer borta
Maja Strömberg

Vid 19.32 fick polisen larm från väktare som upptäckt att ett inbrott skett på Eslövs folkhögskola i Eslöv.

– Det är väl en väktare som har upptäckt efter en runda, säger Calle Persson, informatör vid polisens ledningscentral.

Polisen har just anlänt till platsen där man kommer ta upp en anmälan. Man har säkrat vissa spår och det finns även tydliga brytmärken efter inbrottet. Det finns misstankar om att det är flera gärningsmän.

– Skjutton datorer är inte så lätt för en enskild person att bära så det kan vara flera stycken, säger Calle Persson.

Inledningsvis har man ännu inte noterat att något annat har stulits och polisen har i nuläget inte fått in några signalement på eventuella gärningsmän.– Det är ingen som har sett någon gärningsman, säger Calle Persson.
