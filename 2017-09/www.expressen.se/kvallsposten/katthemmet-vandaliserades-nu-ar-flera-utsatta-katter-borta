Katthemmet vandaliserades
– nu är flera katter borta
Atilla Yoldas

Josefina Gustavsson, som är ordförande på Djurskyddet Oskarshamn, arbetar stressat med att få ut en efterlysning av de tre katter som är borta efter ett inbrott på katthemmet i Oskarshamn.

– Det här är fruktansvärt. Hur kan man göra på det här sättet?

Det var på måndagsmorgonen som hon upptäckte det krossade glaset vid dörren, det vandaliserade kontoret och de vettskrämda katterna.

Tre av katterna var försvunna.

– Tack och lov att det bara är tre, men tre katter är för många som tagit sig ut. De är förmodligen ganska upprörda och livrädda just nu, säger Josefina.

Tjuvarna har klippt sönder nätet vid en av rastgårdarna som är knuten till två kattluckor. När nätet togs sönder måste katterna ha flytt den vägen, tror Josefina Gustavsson.

– De har dragit ut pärmarna och hällt ut alla blad. De tog vår telefon och har förstört en massa. Köksfönstret stod också öppet, säger hon.

– Det är bara tur att inte fler försvann. Katterna som var kvar var jätteskärrade.



LÄS OCKSÅ: Lösa katter ska avlägsnas med hjälp av jägare i Partille



Nu hoppas det ideella katthemmet att de tre katterna som är borta – Tiger, Nemi och Chili – ska hittas. Josefina uppmanar boende i närheten att hålla utkik men agera varsamt om man får syn på någon av dem.

– Man vet inte om de har skadat sig. Försök inte locka dem, det är bättre att höra av sig till oss så att vi kan sätta en kattfälla på rätt plats, säger hon.

Polis har varit på plats och letat efter spår från tjuvarna, men hittills finns det inte mycket att gå på, menar Josefina.

LÄS OCKSÅ: Skansen-chefen Jonas Wahlström: Släpp inte ut era katter
