Skandalen kan sänka svenska modellen
Ledarredaktionen

På 1980-talet avslöjades hur ombudsmän i LO-förbund fick traktamente när de gick till närmsta krog för att äta representationslunch med kolleger i andra förbund. Skandal. Det lovades bot och bättring.

Men det var bara denna specialersättning för att alls lyfta rumpan från kontorsstolen som försvann. Inte inställningen till att skaffa sig förmåner som inte syns.

Minns ni LO-ordföranden Wanja Lundby-Wedin? Hon hade så många styrelseuppdrag - för att få upp inkomsten med 400 000 kronor i arvoden - att hon inte hann sköta något. Det slutade i AMF-skandalen.

Nuvarande LO-ordförande Karl-Petter Thorwaldsson har fått rejält mycket högre synlig lön. Det är bra. Tydlighet är viktigt.

Men inte blev det allmänt räfst och rättarting inom förbunden efter det. Det poppar upp nya oegentligheter. Inte sällan på fackens kursgårdar. I höstas avslöjade Expressen att chefen på Rönneberga låtit folk från sin favoritidrottsklubb bo, äta och dricka gratis. Hon fick sen sparken av Byggnads. Precis som föreståndaren före henne.

Nu är det Aftonbladet som avslöjat Kommunals (o)vanor. Det handlar om kursgården Marholmen och krog- och konferensanläggningen Metropol Palais på Sveavägen i Stockholm.

För medlemmarna är det värsta att förbundet gått över 300 miljoner back på att leka krögare och hotellägare.

Ny förbundsledning kan man ju alltid välja på kongressen i maj i stället för de 17 som nu sitter och dricker ur vinflaskor med den egna etiketten Grosshandlaregården. Utan att betala.

Eftersom fackledningarna uppenbart har svårt att lära läxor får de hantera de eviga problemen på annat sätt. Ett enkelt råd för att slippa inledas i frestelse: Sälj alla kursgårdar. Eller hyr åtminstone ut dem till entreprenörer som driver flyktingmottagningar.

Än näringslivsdirektörerna då? De får med rätta kritik när de far med privatplan och jagar. Några får avgå. Andra som Swedbanks ordförande Anders Sundström -tidigare S-minister - sitter kvar trots SCA-jakterna.

Så ock i Kommunal. Ordförande Annelie Nordström sitter kvar. Kassören Anders Engström avgår, högst naturligt eftersom han  var ansvarig för kursgården och krogen och den som mest ägnade sig åt gratis konsumtion.

Företag och fack har skyllt detta lyxande på andras bekostnad på elitistisk gubbkultur. I så fall har Kommunal bevisat att kvinnor kan. Tolv av 17 i förbundsstyrelsen är kvinnor.

Om marknaden inte längre har förtroende för ett företag får aktieägarna lida. Surt för dem. Men om fackförbund tappar förtroende och därmed medlemmar får det återverkningar i hela samhället. Till slut blir Den svenska modellen på arbetsmarknaden omöjlig.

Därför bör fackföreningsrörelsen göra ett tillfälligt avsteg från revisionismen och genomföra en kulturrevolution. Från mörkret stiga mot ljuset, en verksamhet som tål granskning.



Följ Expressen ledare på Facebook för tips om fler ledare
