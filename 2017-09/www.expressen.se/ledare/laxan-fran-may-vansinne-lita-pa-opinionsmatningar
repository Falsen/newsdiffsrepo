Läxan från May: Vansinne lita på opinionsmätningar
Ledarredaktionen

Theresa May spelade högt och förlorade. Mandattappet för de regerande konservativa Tories är inte stort, men den egna majoriteten från 2015 försvann. När själva Mays avsikt med valet var att skaffa ett starkt personligt mandat och partiet tvärtom tappade viktiga mandat blir det i längden svårt att sitta kvar.

May har talat om att valet handlade om ett stärkt mandat att förhandla tufft med EU. Men när även Labour är för ett utträde, vilket var givet på förhand, blir det inte mycket till debatt om det. I ett nationellt val blir det aldrig en stor fråga hur mycket ett tullavtal med EU ska likna dagens tullunion.

Valrörelsen har självklart handlat om nationella frågor och Tories hade inte förberett sig. Valmanifestet innehöll synnerligen detaljerade förslag till omfördelningen av ökande kostnader för äldreomsorg inom pensionärskollektivet. En del därav var att pensionärer med större tillgångarna än 900 000 kronor - och det har nästan alla med lägenhet eller hus i växande städer och byar - skulle betala för omsorgen genom att staten tar inteckningar i fastigheten. Ramaskri följde. Öknamnet var givet - demensskatt.

Lojala partiarbetare kunde inte förklara och försvara förslaget. Än mindre kärnsympatisörer. Efter fyra dagar tog Theresa May tillbaka förslaget, i alla fall halvt om halvt.

Partier som går till val på förslag som är kontroversiella måste ha förankrat dem brett i partiet och helst i god tid. Även om sociala medier - som Labour varit duktigare på att använda i valkampanjen - spelar allt större roll är vardagssamtalen på jobbet och bland vänner viktigare för att forma åsikter. Kan de starka partisympatisörerna inte förklara vitsen med det egna partiets politik så får det följdverkningar.

Där hamnade Theresa May. Eftersom hon gick till val med uttalat syfte att kraftig kunna peka med hela handen var det illa att hon viftade lite hit och dit i valrörelsen. Och när hon dessutom duckade att ta valdebatter i tv blev det ännu ett tecken på feghet och svaghet - rakt motsatt Tories budskap om att hon och partiet är modigt och starkt.

Labours framgångar bör inte ses som ett stöd för ett det ekonomiskt vansinniga valprogrammet utan i huvudsak som proteströster. Tidigare kunde folk protestera genom UKIP, men när EU-utträdet är bestämt finns inget kvar av det partiet. Alternativet blev Labour, för en del i hopp om att Jeremy Corbyn ändå skulle genomföra det mesta av alla välfärdslöften, för andra i hopp om att de flesta parlamentsledamöter för Labour tycker nästan lika illa om Corbyns politik som förut och därför sätter stopp för excesserna.

Trots valfiaskot siktar Theresa May på att regera vidare, med stöd av DUP - unionistpartiet i Nordirland. Det är ett skakigt regeringsunderlag. Men den verkliga turbulensen kommer att uppstå inom Tories. En hel del parlamentsledamöter har redan sagt att May måste avgå, och partiledare har utmanats förr.

För Brexit-förhandlingarna med EU - som inleds 19 juni -innebär valutgången inte nödvändigtvis större skillnader i sak. Däremot kan det bli förseningar.

May trodde hon var en lågoddsare. Så kan det gå när man litar på opinionsundersökningar. Det är alltid riskabelt.

Ännu farligare är att inbilla sig att lyckan står den djärve bi. Det kan den göra, men man måste jobba hårt och genomtänkt för att turen ska stanna på ens sida.



Läs också:

Håll tassarna borta från sociala medier, Theresa May

Hellre May än rosaröd drömmare i Storbritannien
