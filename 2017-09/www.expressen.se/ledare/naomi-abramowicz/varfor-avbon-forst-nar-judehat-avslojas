Varför avbön först när judehat avslöjas?
Naomi Abramowicz

Debatten efter sommarens antisemitiska slagord i Helsingborg fortsätter. Rakel Chukri, Sydsvenskans kulturchef, ser några strimmor av ljus trots allt mörker (Sydsvenskan 4/9). Bland annat nämner hon att det finns judar och palestinier i Helsingborg som vill se mer dialog och möten mellan grupperna.

Det är så klart positivt. Men själv är jag mer svartsynt. Det som gör mig särskilt oroad är att det inte var vemsomhelst som yttrade antisemitiska slagord på Gustav Adolfs torg i Helsingborg, utan en imam. Religiösa ledare har ett särskilt inflytande.

”Judarna är apornas och svinens avkommor”, sa imamen Samir el Refai, som är verksam vid en av stadens mest populära moskéer.

Han var märkbart obrydd när han avslöjades.

”Vad ni är noggranna med detaljerna i talet. Jag minns inte alla detaljer, för det var improviserat,” sa el Refai till Sveriges Radio:s reporter Revend Shexo (SR 15/8).

I samma intervju sa imamen att han kanske skulle vara lite mer försiktig med att använda sig av uttrycket i fortsättningen.

Antisemitiska uttalanden är inte detaljer för svenska judar, särskilt inte i Skåne. Det som gör mig än mer oroad är att reaktionerna mot antisemitismen kom först när journalisterna började ställa frågor.

Det får en att fundera över vad som sägs i svenska moskéer när journalister inte hör. Är judehat ett återkommande inslag? Det har i alla fall skett åtskilliga gånger att muslimska organisationer har haft kontakt med antisemiter.

I april bjöd en moské i Borås in en föreläsare som var dömd i Tyskland för att ha uppmanat till mord på judar, skrev Borås Tidning i somras (BT 30/6). Det framkom efter en granskning av Centrum för kunskap och säkerhet i Borås. Ordföranden för Islamiska kulturföreningen i Borås, som driver moskén, hävdar att man brukar göra en bakgrundskoll av de personer man bjuder in. Men ibland missar man att granska personer ordentligt.

Det är en bekväm ursäkt. Men hur svårt är det egentligen att googla någons namn? Om vederbörande är dömd kan det väl inte vara så svårt att hitta information?

Det är förresten inte första gången den ursäkten används. Den 23-25 december 2016 anordnades en konferens av studieförbundet Ibn Rushd tillsammans med bland annat Islamiska förbundet. En av de inbjudna var egyptiern Zaghloul El-Naggar, en ökänd antisemit.

Svenska kommittén mot antisemitism skrev ett detaljerat blogginlägg om El-Naggar i januari. Bland annat publicerades ett utdrag ur hans bok La Conspiration: ”Judarna utmärks genom sin blinda intolerans för andra nationer och hela mänskligheten. De har varit skickliga i att bedriva konspirationer historien igenom.”

Kort därefter tog Ibn Rushd avstånd från El-Naggars antisemitism. Islamiska Förbundet skrev på sin hemsida att de inte hade bjudit in honom om de hade känt till hans åsikter.

Tänk om El-Naggars bakgrund aldrig hade uppmärksammats i medierna? Hade han varit inbjuden till nästa konferens då?

Det verkar närmast som att det största problemet är att man blir påkommen, snarare än vilka åsikter som legitimeras. Detsamma gäller imamen i Helsingborg. Just det, jag glömde. Judehat är ju bara en detalj.



Läs också:

Jag tänker inte be antisemiterna om ursäkt

Skrämmande judehat bland Palestinavänner
