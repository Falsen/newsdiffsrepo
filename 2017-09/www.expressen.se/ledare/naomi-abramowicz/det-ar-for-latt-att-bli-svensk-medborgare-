Det är för lätt att bli svensk medborgare
Naomi Abramowicz

Tuffare regler för medborgarskap är en fråga som har lyfts gång på gång under 2000-talet, utan att särskilt mycket har hänt. Ändå har det funnits en opinion för att ställa högre krav.

Det märktes inte minst vid valet 2002 då FP gick till val på att införa språkkrav. Partiet blev tredje största och fick hela 13,4 procent av rösterna, siffror som Jan Björklund bara kan drömma om i dag.

Politiska trender går i cykler. På torsdagen presenterade Moderaterna ett antal förslag för att skärpa kraven för att bli svensk medborgare (DN 7/9). Ett av dem som rättspolitiske talespersonen Tomas Tobé och advokaten Gunnar Strömmer presenterade var krav på grundläggande svensk- och samhällskunskaper.

Grundläggande svenska borde vara ett minimikrav för den som vill bli svensk medborgare.

Det räcker inte med att kunna engelska. Så länge man inte behärskar det svenska språket är det svårt att ta del av vad som sker runtomkring en och att orientera sig i samhället. Det gör en maktlös och passiv. Hur ska man kunna nyttja sin medborgerliga rättighet och rösta i riksdagsvalet, om man inte förstår vad partierna går till val på?

Språkkrav är för övrigt inga konstigheter i andra europeiska länder. Det är snarare Sverige som står ut.

Ett av de mindre genomtänkta M-förslagen är att införa en så kallad integrationsbonus. Den som lär sig god svenska, jobbar och kan försörja sig ska kunna bli medborgare snabbare. Det är en dålig idé.

Det är begripligt att man vill öka incitamenten för att jobba och lära sig svenska, men förslaget är kontraproduktivt. Det kan mycket väl leda till fiffel med arbetsintyg och att människor köper sig medborgarskap.

Tobé och Strömmer vill också göra det möjligt att återkalla medborgarskap i vissa fall, exempelvis om någon har lämnat felaktiga uppgifter eller begått allvarliga brott mot staten – som terrorbrott.

Den första frågan utreddes för tio år sen. Att man inte har tagit till sig av utredarens idéer är anmärkningsvärt. Ingen ska kunna mygla sig till ett svenskt pass. Den andra frågan behöver utredas noggrant innan man går vidare.

Det är bra att borgerligheten debatterar medborgarskapsfrågan på nytt. Vi ställer alldeles för låga krav på den som vill bli medborgare jämfört med våra grannländer.

Det räcker att man kan styrka sin identitet, har permanent uppehållstillstånd samt har bott ett antal år i Sverige och har levt ett skötsamt liv. Voilà, sen får man ett av världens mest attraktiva pass.

Syftet har varit att utjämna skillnaderna mellan icke-medborgare och medborgare. Men kravlöshet leder inte till ökad gemenskap. Det gör det inte heller lättare att integreras. I stället har man tömt en viktig symbol på dess betydelse.

Det gick väl an i ett homogent land med begränsad invandring. Det fungerar sämre i dag. Om det görs rätt kan medborgarskap vara en av de få enande symbolerna i ett samhälle där sedvänjor, religion och kultur skiljer oss åt.

Frågan är bara varför Moderaterna inte gjorde något åt saken när partiet faktiskt satt vid makten.



Läs också:

Rädda förorten från kamelmjölken
