Gustav Fridolin är inte trovärdig i terrorfrågan
Patrik Kronqvist

Efter terrordådet på Drottninggatan har en ny politiker fötts: Tuffe Gustav.

Gustav Fridolin, MP-språkrör och utbildningsminister, har vid flera tillfällen krävt skärpta lagar och tuffare åtgärder för att förhindra fler terrorattacker i Sverige.

I förra veckan var det han som i SVT:s Aktuellt stod upp för regeringens planer på att kriminalisera deltagande i terrororganisationer. Och under påskhelgen gick Fridolin ut i DN och krävde mer pengar till Säpo, avskaffad sekretess mellan myndigheter och fotboja för personer som fått avvisningsbeslut och som bedöms utgöra en säkerhetsrisk.

Gustav Fridolin verkar dock inte vilja tillstå att det handlar om en kursändring.

"Det här är inte något som vi plötsligt har kommit på sen i fredags", som han sa i Aktuellt.

Men faktum är att Miljöpartiets intresse för Säkerhetspolisens välbefinnande är synnerligen nymornat. Misstänksamheten mot Säpo har präglat partiet i decennier.

År 1996 krävde Yvonne Ruwaida och Peter Eriksson att Säkerhetspolisen helt skulle skrotas i nuvarande form och fråntas sina polisiära befogenheter. Elva år senare anklagades Säkerhetspolisen av samma Yvonne Ruwaida och Mehmet Kaplan för att "konsekvent trakassera muslimer och aktivt underblåsa islamofobi". I samma debattartikel var duon även kritisk mot att myndigheter övade för att förbereda sig för ett islamistiskt terrordåd i Stockholm. "Fördomsfulla scenarier", löd miljöpartisternas dom.

Med åren har nålsticken blivit mer subtila, men den grundläggande skepsisen mot Säkerhetspolisen har bestått. Genomgående har hotet från våldsbejakande jihadism tonats ned och i var och vartannat budgetförslag har MP funnit anledning att skära i Säpos budget.

Hösten 2011 - det vill säga knappt ett år efter att en självmordsbombare sprängt sig själv till döds på Bryggargatan i Stockholm - ställde sig flera ledande miljöpartistiska riksdagsledamöter frågande till varför Säkerhetspolisen hade fått 100 miljoner kronor extra för att förebygga terrorism som riktas mot Sverige. Motionsskrivarna, bland dem Maria Ferm och Mehmet Kaplan, ville att Säpo skulle prioritera miljöbrott och internationell ekonomisk brottslighet.

Samma år ifrågasatte också bland andra Maria Ferm och Peter Eriksson hela teorin om radikalisering. De menade att tankesättet riskerar att leda till åsiktsregistrering och var även kritiska till att Storbritannien arbetade förebyggande mot radikalisering. Detta är alltså bara tre år innan Miljöpartiet får regeringsansvaret för just det förebyggande arbetet mot radikalisering i Sverige. Den inställningen kanske kan vara en ledtråd till varför kulturminister Alice Bah Kuhnke inte har briljerat på området.

Det är värt att notera att den hårda kritiken mot Säpo och dess arbete mot terrorism inte har kommit från några anonyma backbenchers. Maria Ferm är i dag partiets gruppledare, Peter Eriksson är bostadsminister och Yvonne Ruwaida och Mehmet Kaplan var så sent som för ett år sedan statsråd respektive statssekreterare i den rödgröna regeringen.

Gustav Fridolin har under lång tid också själv ifrågasatt Säkerhetspolisens arbete och utmålat antiterrorarbetet som en urskillningslös hetsjakt mot muslimer.

"En muslim blir aldrig helt fri", skriver Fridolin i sin bok "Från Vittsjö till världen" från 2006 apropå uppgifterna om att den svenske Guantánamo-fången Mehdi Ghezali skulle övervakas av Säkerhetspolisen efter sitt frisläppande.

Gustav Fridolin har vid åtminstone ett tillfälle också agerat samtalsledare vid ett möte med organisationen Charta 2008, som vid flera tillfällen försvarat dömda terrorister.

Det är vidare en illa dold hemlighet att Miljöpartiet länge har spjärnat emot i regeringsförhandlingarna med Socialdemokraterna om åtgärder för att förhindra terrorism, bland annat försöken att strama åt den svenska passhanteringen.

Det är naturligtvis inte fel att politiker ändrar uppfattning. I sak är det också välkommet om fler tar hotet från terrorismen på allvar. Men om kursändringen ska bli trovärdig går det inte som Gustav Fridolin att låtsas som att Miljöpartiet under lång tid har tagit hotet från terrorismen på allvar. Det är helt enkelt inte sant.



Läs också:

Vi måste få tycka olika efter dådet på Drottninggatan

Göd inte konservativa i kampen mot IS

Följ Expressen Ledare på Facebook för tips om fler ledare och krönikor.
