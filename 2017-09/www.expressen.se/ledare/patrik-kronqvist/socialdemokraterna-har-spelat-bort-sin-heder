Socialdemokraterna har spelat bort sin heder
Patrik Kronqvist

Ett spelföretag som bryter mot reklamreglerna och säljer lotter på kredit till redan skuldsatta. Det måste vara väl ändå vara något skumraskbolag på Malta?

Nej då, det är bara en vanlig dag för Socialdemokraternas egna lotterier.

Reportern Mattias Carlsson på Dagens Nyheter har granskat A-lotterierna och Kombispel som ägs av Socialdemokraterna och SSU. Hans avslöjanden är faktiskt häpnadsväckande. Mellan 2014 och augusti 2017 har de socialdemokratiska lotteribolagen ansökt om betalningsföreläggande hos Kronofogden nästan 10 000 gånger efter att lottköpare inte kunnat betala sina räkningar.

Att sälja spel och lotter på kredit är egentligen förbjudet i Sverige. Syftet är att skydda utsatta grupper från skuldsättning. Men Socialdemokraterna har sett till att driva igenom ett undantag för det egna spelbolaget

Någon kreditkontroll har spelbolagen inte bemödat sig med att göra vilket lett till att över 700 redan skuldsatta personer har fått nya skulder hos A-lotterierna och Kombispel. Ett 90-tal av dem har rentav fått köpa nya lotter på kredit trots att de redan har skulder till de socialdemokratiska spelbolagen, visar DN:s granskning.

Många spelare har dessutom varit okunniga om att deras lottköp har finansierat socialdemokratiska ombudsmän, valstugor och affischkampanjer. Socialdemokraterna har nämligen i strid med reglerna utelämnat den informationen i flera av sina annonser, något man varnats för av Lotterinspektionen.

Däremot måste man faktiskt ge Socialdemokraterna poäng för den självinsikt partiet visar när det gäller vilka de effekter regeringens högskattepolitik ger.

"Jag visste att jag aldrig skulle bli rik genom att jobba ihop pengarna," förklarar tvåmiljonersvinnaren Göran glatt på spelbolagets hemsida.

Hyckleriet är totalt.

I riksdagen har Socialdemokraterna drivit på för att minska problemet med överskuldsättning och för att göra det lättare för människor att få skuldsanering. Samtidigt har det egna bolaget skickat sex personer om dagen till Kronofogden.

I debatten driver Socialdemokraterna på för skärpta regler för spelreklam. På samma gång har det egna bolaget brutit mot spelbranschens riktlinjer om att inte framställa spelande som en lösning på ekonomiska problem.

Men värst av allt är ändå att Socialdemokraterna tjänar mångmiljonbelopp i en bransch för vilken man själv är med och skriver spelreglerna. Civilminister Ardalan Shekarabi räknar med att redan nästa år lägga fram ett nytt licenssystem för spelbolag i Sverige. Enligt spelutredningen ska lotterier som Socialdemokraternas slippa den 18-procentiga vinstskatt som kommersiella spelföretag ska få betala. Det är inte så förvånande, regeringen påtalade vikten av det redan i utredningsdirektiven. Det är verkligen det gamla maktpartiet när det är som sämst.

Att tro att S skulle göra sig av med lotteriet vore naivt. Pengar luktar som bekant inte och Socialdemokraterna och SSU har en halv miljard skäl att behålla det nuvarande systemet, så mycket har de tjänat på spel de senaste tio åren.

Men om Stefan Löfven och Socialdemokraterna har någon heder i kroppen borde de åtminstone lägga över ansvaret för spelfrågorna i regeringen till någon miljöpartist som inte har direkt ekonomisk vinning av systemet.

Men den hedern har väl Socialdemokraterna spelat bort för länge sedan.



Läs också:

Staten ska inte agera hantlangare åt ockrare
