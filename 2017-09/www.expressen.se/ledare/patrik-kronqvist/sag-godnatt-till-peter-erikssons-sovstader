Säg godnatt till Peter Erikssons sovstäder
Patrik Kronqvist

I vintras lanserade bostadsminister Peter Eriksson, MP, idén att staten ska stötta byggandet av nya städer i storstadsområdena. Den statliga samordnaren Johan Edstav överlämnade en delredovisning av uppdraget i förra veckan. Den är rena skräckläsningen.

För trots att rapporten är fullproppad med trendiga begrepp – testbäddar för innovation, cirkulär ekonomi, transformativa lösningar – är det uppenbart att regeringen är på väg att upprepa misstagen från miljonprogramstiden.

Johan Edstav försäkrar visserligen att man dragit lärdom av de fel som begicks på 60- och 70-talen och att man ska bygga levande och socialt blandade stadsmiljöer. Men ingenting i hans rapport talar för annat än att resultatet kommer att bli nya sovstäder.

Samordnaren har identifierat nio platser i sex olika kommuner där det totalt sägs kunna byggas mellan 50 000 och 100 000 bostäder. Upplägget är detsamma som under miljonprogramstiden. I regel handlar det om att bebygga avlägsna naturområden i anslutning till spår - befintliga eller planerade. I vissa fall levereras rena blåkopior av planer från miljonprogramstiden. Områden kring Segersäng utanför Nynäshamn, Hemfosa i Haninge och Knivsta utanför Uppsala pekades ut som lämpliga platser för stora bostadsområden redan 1966.

Placeringen tycks styras mer av var kommunerna äger mark, än av var människor faktiskt kan tänkas vilja bo. Ta bara planerna på en ny stad - Landvetter södra - för 25 000 invånare i skogen utanför Göteborg.

Härryda kommun lovar där ett brett utbud av idrott, kultur och upplevelser i en "stad där det alltid händer något" (för det brukar det ju göra i småstäder). Men med höga byggkostnader kommer det knappast att bli speciellt mycket billigare att bo där än i de stora förtätningsprojekt som planeras i centrala Göteborg. Varför skulle någon i det läget välja att bo dyrt i ett flerbostadshus ute i skogen?

Läget för Segersäng i Nynäshamn är om möjligt ännu sämre. Med tåget tar det 50 minuter till Stockholms central och externa konsulter konstaterar att merparten av arbetsplatserna i regionen därmed inte kan nås på rimlig pendlingstid. Men i en hisnande uppvisning i konsten att leverera vad beställaren vill ha, vänder konsulterna detta till en fördel. Eftersom få väntas vilja bo där, kan priserna kanske hållas låga. Därmed kan Segersäng "möjliggöra bostäder för en bredare socioekonomisk grupp än andra områden närmare Stockholm.” Så mycket för samordnarens löften om socialt hållbara städer. Låt de fattiga bo ute i skogen, långt från jobb och nöjen.

Det är svårt att tänka sig ett mer ineffektivt sätt att använda knappa resurser - såväl ekonomiska som miljömässiga - än att glesa ut Sveriges redan vidsträckta storstadsområden. Nya bostadsområden kräver enorma investeringar i nya vägar, järnvägsstationer och avloppsledningar. Samtidigt ökar transportbehoven kraftigt om folk bor glest isär. Det går säkert att få en hygglig andel av nybyggarna att ta tåget till jobbet, men de flesta andra resor lär ske med bil.

Det konstigaste med förslaget är därför inte att samordnaren tror sig kunna knäppa med fingrarna och skapa levande stadsmiljöer långt ute på landet, eller att områdena på samma gång ska kunna erbjuda teknik i världsklass och billiga bostäder. Det märkligaste är att det är en miljöpartist som levererar idén och det vid en tidpunkt när det är viktigare än någonsin att förtäta städerna.

Snälla Peter Eriksson, säg godnatt till nya sovstäder!



Läs också:

Jan Jörnmark: Sverige är på väg att upprepa felen från miljonprogrammet

Sluta drömma om ett nytt miljonprogram
