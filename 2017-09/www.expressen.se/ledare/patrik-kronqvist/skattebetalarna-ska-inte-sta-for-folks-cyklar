Skattebetalarna skainte stå för folks cyklar
Patrik Kronqvist

Blir du omcyklad i cykelbanan allt oftare? Det behöver inte vara ditt flås som det är fel på. Försäljningen av elcyklar har ökat kraftigt i Sverige på senare år. Bara i fjol såldes det 45 000 elcyklar i Sverige.

Det är goda nyheter för miljön. För enligt tyska undersökningar är det framförallt bilåkandet som minskar när folk skaffar sig elcykel. Och det är inte bara privatpersoner som köper dem. Min kompis som är fotograf har upptäckt att det går betydligt snabbare att ta sig fram i innerstaden med kameror, stativ och blixtar packade på en elassisterad lastcykel än att ta bilen.

Samtidigt som svenska politiker gör stora ansträngningar för att stimulera försäljningen av elbilar skaffar sig folk alltså de tysta, mindre och betydligt mer miljövänliga elcyklarna utan pappa statens hjälp. Marknaden kan lösa miljöproblem på egen hand.

Ett utmärkt läge för politikerna att hålla sig undan, alltså. Men nej, de är förstås ivriga att lägga sig i ändå. Miljöminister Karolina Skog, MP, öppnade nyligen för att ge skatterabatt till den som köper elcykel.

"Det är relevant att titta på vad vi från politikens sida kan göra för att uppmuntra ett genombrott när det kommer en ny teknik som söker en ny marknad", sa hon till Dagens Nyheter, som om den 50-procentiga försäljningsökningen ifjol inte är tecken nog på att marknaden fungerar.

Utländska förebilder finns. Oslo - som tidigare har varit en notoriskt dålig cykelstad - ger som ett led i sin stora cykelsatsning ett bidrag på 10 000 kronor till den som köper en elcykel.

Spontant kan det framstå som rättvist. Svenska staten ger ju 40 000 kronor i handen till den som köper en "supermiljöbil". Då är det väl inte mer än rätt att även elcyklister får en slant?

Men förutom det principiellt felaktiga i att skattebetalarna ska betala för privatpersoners fordon är det en ineffektiv politik om syftet är att till exempel minska partikelutsläppen i svenska städer. För ingenting garanterar att de cyklar som staten skulle subventionera stannar i Sverige.

Miljöbilspremien förskräcker. Bara under 2015 såldes över 2 000 skattesubventionerade bilar vidare till utlandet – vissa av dem hade inte rullat en enda meter på svenska vägar.

Dessutom framstår det som besynnerligt att ge stöd till elcyklar och inte vanliga cyklar. Jag är ingen moralist – folk får gärna använda elmotor för att betvinga backarna, speciellt om det betyder att de ställer bilen. Men faktum är att det är bättre för miljön att trampa helt för egen maskin.

Nej, den som vill slå ett slag för cykeln bör i stället rikta in sig på de bidrag som snedvrider konkurrensen till bilens fördel. Det är ju inte cykeln som subventioneras med mångmiljardbelopp genom reseavdrag, gratis parkering och generösa skatteregler för förmånsbilar. Om sådana bidrag avskaffas skulle fler upptäcka fördelen med att trampa förbi bilköerna i rusningstrafik.

De pengar som sparas kan satsas på fler, bredare och säkrare cykelbanor. Det kommer att behövas i takt med att de snabba elcyklarna bli fler. Att svenska cyklister fortfarande får hålla till godo med farliga och ofullständiga cykelvägar, däri ligger den verkliga orättvisan.

Läs också:

Cyklisterna är ju trafikens hjältar

Märkligt mediegnäll på gröna elcyklar

Följ Expressen Ledare på Facebook för tips om fler ledare och krönikor.
