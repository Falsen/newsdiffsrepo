Lägg ner er oseriösa välfärds-wrestling
Ledarredaktionen

Man skulle kunna likna det vid politisk wrestling - en form av amerikansk showbrottning som kräver viss skådespelartalang. Socialdemokraterna vet att Reepalu-utredningens förslag om vinstbegränsning är behäftat med stora problem och att det aldrig kommer att gå igenom riksdagen. Ändå lägger de fram en proposition i vår för att skapa en efterlängtad konflikt längs höger-vänster-skalan.

Minst lika förtjusta är allianspartierna. Som de har längtat efter att få kasta ner Löfven i mattan och höja sina händer i skyn inför publiken. Se där, alliansen lever och står enad mot den fartblinda vänstern!

Med andra ord är detta precis det bråk som båda sidor behöver inför valet nästa höst. Väljarna har dock anledning att hålla sig för skratt.

Lyssnar man på näringslivet och alliansen låter det alltmer som att marknadens intåg i välfärden är en ren solskenshistoria. Man talar inte gärna om JB-konkursen, den skenande betygsinflationen eller hur välfärdsmarknader leder till bristande likvärdighet och "cherry picking", det vill säga en jakt på lönsamma elever/patienter.

Inte heller vill man diskutera hur välfärden har öppnats för oseriösa aktörer och rent kriminella upplägg. Andra avigsidor är behovet av en växande kontrollapparat och ökade kostnader inom exempelvis vårdvalen.

De rödgröna å andra sidan låtsas som om det går att införa drakoniskt försämrade villkor för privata aktörer inom välfärden, utan att det får några oönskade konsekvenser. De vill heller inte höra talas om de förluster som många kommunala verksamheter dras med, liksom effektivitetsproblem.

Få vill se frågans komplexitet. Än mindre låta insikten om denna vägleda politiken.

Reepalus förslag om en vinstbegränsning kan intuitivt låta övertygande. Men till att börja med skulle det bli enkelt att kringgå regeln, åtminstone för de stora koncernerna. Ett skolbolag skulle exempelvis kunna köpa dyra tjänster av ett annat bolag inom samma koncern och på så vis flytta över vinsten.

Än märkligare är själva konstruktionen. I stället för att begränsa möjligheten att plocka ut vinster riktar man in sig på vinsten i sig i relation till bolagets operativa kapital. Enkelt översatt betyder det att verksamheter som i första hand har kostnader för personal och service knappt får gå med någon vinst över huvud taget.

Det är därför som även den idéburna sektorn har gått i taket över förslaget. Ingen vinner på att välfärdens verksamheter ska drivas utan några marginaler. Också ett föräldrakooperativ behöver kunna lägga undan en buffert för oförutsedda händelser.

Regeringen har givetvis läst remissinstansernas kritik och inser problemen. Men i stället för att kassera förslaget och göra ett omtag väljer man nu att kasta in det som ett vedträ i valrörelsen. Det är förbluffande oseriöst.



Läs också: S slarvar bort frågan om vinst i välfärden
