Gå mer på krogen, för invandrarnas skull
Ledarredaktionen

Den lilla myndigheten Ifau har det långa namnet Institutet för arbetsmarknads- och utbildningspolitisk utvärdering. Mer än hälften av de 36 årsarbetskrafterna har doktorsexamen.

Återstår att se om Ifau gör sitt för att nå regeringens mål om 5 000 moderna beredskapsarbeten inom staten. Åtgärden ska användas för nyanlända samt människor som varit färdiga för gamla Fas3. Det är inte lätt att se vilken nytta en nyanländ med svag utbildningsbakgrund kan göra på en forskningsmyndighet, men ganska enkelt att ana att en sådan beredskapsjobbare skulle känna sig helt utanför.

Alla svenska arbetsplatser är förvisso inte forskningsinstitut, men kraven på att kunna förstå och läsa svenska höga på många ställen. Man måste kunna begripa instruktioner, mejla och messa hit och dit om order som gått fel.

Det är en av förklaringarna till att det går trögt för flyktinginvandrare att etablera sig på arbetsmarknaden. Ifau noterar dock i sin nya rapport "Flykting- och anhöriginvandrares etablering på svenska arbetsmarknaden" att läget varit stabilt uselt länge.

Efter fem år med uppehållstillstånd har bara 45 procent löneinkomster som motsvarar hälften av vad den typiske 45-åringen drar in. Efter 15 år är det fyra av fem som klivit över denna låglönegräns. Och då har Ifau endast räknat med människor mellan 20 och 50 år. För dem som är äldre är läget betydligt värre.

Det har alltså gått trögt att ta sig in på arbetsmarknaden, relativt lättast har det varit i servicebranscher som restaurang, hotell och städning. Men det har varit ungefär lika illa alla undersökta år mellan 1990 och 2004.

– De som oroar sig och säger att nu när det är så många som är på väg in så kommer det vara ännu svårare än för dem som kom tidigare. Tittar vi på historien så ser det inte ut som att det sambandet är så starkt, säger Ifaus generaldirektör Olof Åslund till Ekot.

Nja. Rapporten visar att det gått bäst för ex-jugoslaverna, som var den förra stora flyktinggruppen. Människor från Mellanöstern och Afrika har lyckats sämre med sin etablering. Nu är väldigt många av de arbetslösa just från de två regionerna samt Afghanistan.

Det talar för att problemet är ännu svårare att lösa. Ifau har förstås heller ingen dunderkur i bakfickan. Man skriver att lägre minimilöner skulle öka sysselsättningen, men bara måttligt.

Ändå är sänkta ingångslöner den väg parterna bör enas om. För arbetsgivarna lockas inte av de många och generösa bidrag som de kan få via Arbetsförmedlingen. Sådana anställningar innebär för mycket administration.

Staten bör dock inte lägga alltför mycket pengar och kraft på åtgärder för de människor som knappt lärt sig någon svenska efter flera år. Det allmänna bör koncentrera energin på att rycka upp grundskolan, så att barnen kan konkurrera på arbetsmarknaden som de svenskar de är.



Läs också:

Facken måste säga ja till fler låglönejobb

ANN-CHARLOTTE MARTEUS: Politikerna ger tomma sluta röka-löften
