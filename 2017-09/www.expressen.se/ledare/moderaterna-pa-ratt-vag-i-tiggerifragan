Moderaterna på rätt väg i tiggerifrågan
Ledarredaktionen

Tre kvinnor och fem män från Bulgarien lurades till Sverige med ljusa löften om jobb. Men väl här blev de inhysta i en usel industribyggnad i Kopparberg och tvingades att tigga. Pengarna de drog in - liksom deras ID-handlingar - togs ifrån dem.

De åttas vittnesmål har nu lett till en rättegång om människohandel i Örebro tingsrätt. Enligt kammaråklagaren är det första gången man har ett mål där de tvångstiggande inte har något handikapp. När två bröder i Göteborg dömdes för människohandel 2015, var offren blinda, rullstolsbundna eller hade andra handikapp. De utnyttjades under oerhört grymma former.

Att det förekommer tvång och utnyttjande i tiggeriets värld borde inte överraska någon vid det här laget. Och såväl Claes Ling-Vannerus, den nuvarande tiggerisamordnaren, som hans företrädare, Martin Valfridsson, tycker sig se tecken på att utnyttjandet ökar.

Tiggeriet på svenska gator och torg måste motas i grind. Frågan är hur.

Vellinge kommun har nyligen beslutat att införa ett lokalt tiggeriförbud. Eftersom lagstiftningen inte är glasklar återstår det att se vad länsstyrelsen säger.

Samtidigt, på riksnivå, föreslår Moderaterna ett nationellt förbud mot tiggeri som försörjning. En sådan lag kräver en utredning. Men det är uppenbart att M, både lokalt och nationellt, är på rätt väg i tiggerifrågan.

Regeringen har dock inga planer på att utreda tiggeriförbud, säger statsrådet Åsa Regnér till DN. Hon påtalar att regeringen i stället har gjort det lättare att avhysa illegala bosättningar och att man vill skärpa straffen för människohandel.

Det är bra, men otillräckliga, åtgärder. Deras effektivitet förutsätter dessutom att det finns en ordningsmakt som har resurser att spana, utreda och avhysa. I Sverige råder akut poliskris.

Förbud som gör det mindre attraktivt att tigga i Sverige skulle rimligen minska arbetsbördan för polisen.

Regnér påtalar också att Sverige försöker förbättra för fattiga på plats i Rumänien. Rent humanitärt är det utmärkt, men självfallet kan inte lilla Sverige lösa andra EU-länders sociala problem.

Svenska politiker har däremot ansvar för tillståndet i Sverige. En växande majoritet av svenskarna är för ett tiggeriförbud och det är ingenting att fnysa åt. Sverige är ett högskatteland med stor tillit, både mellan människor och mellan medborgare och stat. En känsla av att oordningen ökar, samtidigt som de folkvalda står handfallna, undergräver den svenska modellen.

Tiggeriet för inget gott med sig. Inte ens när det är friviligt lyfter det någon ur fattigdom. I värsta fall innebär det grovt utnyttjande inför våra ögon. Däremellan finns en bred gråzon.

För hur frivilligt tigger egentligen en höggravid kvinna som lever i en starkt patriarkal klanstruktur?



Läs också:

Regeringen bör utreda ett tiggeriförbud
