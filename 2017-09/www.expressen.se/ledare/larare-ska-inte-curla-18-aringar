Lärare ska inte curla 18-åringar
Ledarredaktionen

I Göteborgs-Posten har det debatterats hur stort ansvar lärare har för att gymnasieelever ska lyckas med sina studier. Enligt Skolinspektionen, SI, tycks det vara gränslöst.

Allt började med att matematikläraren Johan Svensson i en debattext förundrades över SI:s kritik av matematikundervisningen på Hvitfeldska gymnasiet i Göteborg. En del av SI-kritiken mot skolan bestod i att en del lärare "utgår ifrån att elevers eventuella svårigheter med studierna beror på egenskaper eller omständigheter som är kopplade till eleven."

Så får man inte göra. Om en elev misslyckas är det per definition skolans fel.

Snicksnack, menade mattemagister Svensson. Det absolut vanligaste skälet till att unga misslyckas med studierna är att de har fel inställning. Om de är vakna på lektionerna och följer undervisningen klarar de i regel plugget.



Detta fick fart på Skolinspektionens Per Ekborg som i en replik gjorde lärarens roll klar för Svensson. Oavsett hur ointresserad en elev är när han kommer till skolan måste läraren se till att väcka viljan och motivationen, slår Ekborg fast. Att "lägga över ansvaret på eleverna när skolan inte lyckas med sitt uppdrag får aldrig vara lösningen".

Kontentan av SI:s syn tycks alltså vara att gymnasieelever - 16-, 17- och 18-åringar - inte på något sätt är ansvariga för sin utbildning. Om de avskyr matte eller är lata eller ständigt sömndruckna, om de är olyckligt kära eller på andra sätt uppfyllda av tonårshormoner - allt det ska läraren fixa.

Det är en helt verklighetsfrånvänd inställning, vare sig den har sin källa i skollagen eller i SI:s tolkning av lagen.



För det första är gymnasiet frivilligt. Vill man inte gå där, kan man låta bli. Väljer man att gå där, har man ett ansvar för att sköta sina studier.

För det andra handlar detta om studenter på gränsen till röstberättigande. De är unga vuxna. Självklart har lärare alltid till uppgift att göra lektionerna intressanta och stimulerande. Men med stigande ålder måste eleverna få ökat egenansvar. I gymnasieåldern borde de kunna ta det absoluta huvudansvaret.

Om elever inte gör denna vandring mot ökande mognad genom grundskolan och gymnasiet, kommer de att få enorma problem på högskolan och i arbetslivet. Och vice versa.



Det svenska curlandet är en av förklaringarna till Sveriges sjunkande skolresultat, av allt att döma. Enligt den Sverigeanalys som OECD gjorde efter Pisahaveriet 2013 har svenska elever mycket låg tilltro till sina möjligheter att påverka sina skolresultat genom egen ansträngning. De tror mycket på talang och tur. Eller så skyller de dåliga resultat på läraren.

I framgångsrika skolnationer säger barn som misslyckas: "Jag borde ha ansträngt mig mer".

När man anstränger sig och lyckas, växer självkänslan. Omvänt är det nedbrytande att känna sig som offer för yttre makter.

Gör upp med den utopiska curlingskolan. Den gynnar varken elever, lärare eller samhälle.



Läs också:

Flumskolan strikes back

Försök inte babbla bort Pisahaveriet



Följ Expressen Ledare på Facebook för fler ledartexter och krönikor.
