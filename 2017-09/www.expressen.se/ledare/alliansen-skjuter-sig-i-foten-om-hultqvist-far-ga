Alliansen skjuter sig i foten om Hultqvist får gå
Ledarredaktionen

Samtidigt som den största svenska försvarsövningen på 20 år inleds, planerar alliansen att skjuta sig i foten. Vad värre är; den kan komma att underminera Sveriges säkerhet. På pin kiv, mer eller mindre.

På tisdag öppnar riksdagen och hotet om att snabbt rikta misstroende mot försvarsminister Peter Hultqvist (S) kvarstår. Detta trots att beslutet ter sig dummare för varje vecka som går.

Det vill inte säga lite; det var redan från början överilat att inkludera Hultqvist i misstroendepaketet. Anna Johansson var huvudansvarig för Transportstyrelsen. Anders Ygeman var ansvarig för krisberedskapen.

Hultqvist klandras för att han inte larmade när han fick vetskap om outsourcingen i början av 2016. Nu står det dock klart att Ygemans statssekreterare, Ann Linde, informerades av Säpo redan i september 2015 utan att aktivera några av de krisfunktioner hon förfogade över.

Stefan Löfvens statssekreterare, Emma Lennartsson, sparkades nyligen med motiveringen att hon blev informerad om IT-haveriet i början av 2016, utan att inse allvaret.

Det finns ingen saklig grund för att rikta en misstroendeförklaring mot just försvarsministern.

Men det som gör alliansens hot mest frustrerande är att Peter Hultqvist är en förträfflig försvarsminister.

Som nybakad president varnade ju Donald Trump de övriga Natoländerna för att lita blint på USA:s hjälp. I samma veva sa hans försvarsminister, James Mattis, i en DN-intervju: "Om Sverige hamnar i knipa - då kommer vi."

Detta illustrerar förstås Trumpadministrationens lynnighet - men det är också ett kvitto på Peter Hultqvists framgångar. Han har rappt och metodiskt bäddat in Sverige i en skyddande kokong av samarbetsavtal, såväl med Nato som med enskilda Natoländer.

Medlemskapet i snabbutryckningsstyrkan Joint European Force och försvarsövningen Aurora gör att Sverige framstår som ett land som är berett att ta ansvar, både för den egna säkerheten och för stabiliteten i Östersjöområdet. Det i sig ökar vår säkerhet.

Det är ingen slump att ryska trollfabriker och statskontrollerade medier lägger krut på att svartmåla Peter Hultqvist, påpekar tidskriften Fokus i sitt senaste nummer. Kreml tar Hultqvist på allvar.

Hultqvist har visserligen inte lyckats äska tillräckligt med pengar till försvaret. Men han har ändå utverkat mer än vad oppositionspartiet Moderaterna har krävt.

Om M, L, C och KD tvingar bort försvarsministern lär försvarspolitiken bromsa in. Förtroendet utomlands kan komma att svaja. Inom regeringen är risken stor att utrikesminister Margot Wallström stärker sitt inflytande - samma Wallström som är mer intresserad av oseriös kärnvapennedrustning än av försvarsarbete.

Och med det på sitt cv tänker alliansen alltså gå till val som garant för säkerhet och stabilitet? Lycka till med den tulipanarosen.



Läs också:

Peka hellre finger mot Ann Linde än Hultqvist
