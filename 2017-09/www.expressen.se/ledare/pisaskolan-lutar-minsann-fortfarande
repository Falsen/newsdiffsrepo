Pisaskolan lutar minsann fortfarande
Ledarredaktionen

Efter den förra Pisastudien, som kom i december 2013, bredde krismedvetandet ut sig i Sverige. Ingen protesterade längre högljutt mot Jan Björklund-tesen att skolan måste fokusera på kunskap. Det ska vi vara glada för.

Tre år senare visar både Pisa 2015 och Timss 2015, den andra internationella kunskapsstudien, på ett trendbrott för svensk skola. Det fria kunskapsfallet tycks ha stoppats inom matematik, NO och läsförståelse.

Men alla nyheter är inte goda. Precis som Timss visar Pisa att Sverige har upphört att vara den utbildningspolitiska jämlikhetens högborg. Vi har blivit ett genomsnittligt jämlikt OECD-land: ett barns framgång i skolan beror i ökande grad på socioekonomisk och på vilken sorts skola man går i.

Och skillnaden mellan elever, sett till migrationsbakgrund, är större i Sverige än i OECD. De utlandsfödda har sämre resultat i snitt.

En glädjande sak är dock att elever med utländsk bakgrund sedan 2012 har förbättrat sina resultat mer än den inhemska gruppen. Det innebär att Sveriges snittresultat inte har påverkats mellan åren 2012 och 2015, fastän andelen elever med utländsk bakgrund har vuxit.

Men det är likväl en skillnad som oroar.



Nu gäller det att Sverige inte förlorar krisinsikten. Det är långt kvar till de höga kunskapsnivåer där vi en gång ståtade. Det finns gott om problem att lösa och fler tornar upp sig framöver.

Statliga fortbildningsprojekt som Matematiklyftet och lärarlyft ges av många som en förklaring till trendbrottet. Och fortbildning - som länge varit eftersatt i Sverige - är a och o för ett framgångsrikt skolsystem. Men ett myller av projekt, som kan komma och gå lite hursomhelst, är inte vägen framåt.

Fortbildningen måste formaliseras. Sverige behöver ett nationellt institut för fortbildning och utvärdering av lärare och skolledare. Det ska vara obligatoriskt att delta. Dessutom bör det inrättas statliga övningsskolor så att lärare kan drillas i både teori och praktik.

I OECD:s djupstudie av  den svenska skolan, som kom i fjol, kritiserades Sverige för sättet att integrera nyanlända elever på: det sker lite ad hoc, beroende på kommuners resurser och lokala tankar om vad som fungerar bäst. Den verksamheten måste styras upp och centraliseras.

Svaga skolor behöver mer resurser. Men det måste ske klokt och riktat. Beslutsfattarna måste veta vad de vill prioritera och uppnå. Det måste också ske en utvärdering: Gav insatsen någon utdelning? Sverige satsar mer på skolan än många mer framgångsrika länder - pengar är inte allt.

Pensionsavgångar och snabb befolkningsökning gör att lärarbristen är stor och ökande. De som har lämnat måste lockas tillbaka och snabbvägar in i yrket för akademiker måste upprättas. Klasserna måste kanske bli större. Det behöver inte vara ett problem: små klasser är inget framgångsrecept, enligt Pisa.

Det viktigaste är att varenda elev har höga förväntningar på sig, från både skola och föräldrar.



Läs också:

Var är krisplanen mot lärarbristen, Fridolin?

Försök inte babbla bort Pisa-haveriet



Följ Expressen Ledare på Facebook för fler ledartexter och krönikor.
