Erdogans häxjakt hör inte hemma i Sverige
Ledarredaktionen

Turkiets president Erdogan bedriver en hämndlysten jakt på politiska motståndare. Utrensningen  har nu lett till över 60 000 arresteringar. AKP-regeringen har utlyst undantagstillstånd i tre månader och tillfälligt frångått Europakonventionen om de mänskliga rättigheterna.

Erdogan anklagar exilturken och predikanten Fetullah Gülen för att vara hjärnan bakom. Jakten på hans anhängare är global.

Ekot avslöjade i fredags att en grupp AKP-sympatisörer i Sverige uppmanat sina vänner att ange misstänkta Gülen-följare direkt till Erdogans presidentkansli.

Risken för den som anmäls är att hen fängslas vid nästa resa till det gamla hemlandet.

Turkiets ambassadör i Sverige anser inte att det är något märkligt. Tvärtom, det är ”naturligt” enligt ambassadören.



Det är det inte alls. Tvärtom för det tankarna till olovlig underrättelsetjänst.

Flyktingspionage är, som Säpo förklarar det, ”underrättelseverksamhet som riktas mot oppositionella, regimkritiker och andra i exil”. Det är ingen ny företeelse i Sverige. Iraks ökände diktator Saddam Hussein hade agenter på plats för att spionera på flyktingar.

Det turkiska agerandet nu är så allvarligt att det gränsar till folkrättsbrott, säger Ove Bring, professor i folkrätt vid Försvarshögskolan till SvD. Men utrikesminister Margot Wallström (S) vill inte tala om eventuella lagbrott för att inte stöta sig med den turkiska regeringen.

I dag lever många människor med turkisk bakgrund i Sverige. Bortåt 50 000 är födda i landet, långt fler är barn och barnbarn.

Det är lätt att tro att de som anländer hit för att bygga sig ett nytt liv släpper konflikterna i sina hemländer. Men de lever ofta vidare här. Och det gäller förvisso inte bara invandrade från Turkiet.

Minns Jugoslavien. När staten föll isär och krigen började höll många ihärdigt fast vid att de var svenskjuggar. Och gör så än idag. Andra kallar sig bara svenskar för de vill inte ha med det etnifierade eländet att göra. Medan andra blev mer serber, kroater och bosniaker än de varit förr.

Var och en får välja. Men den som väljer att tänka bort det svenska i svenskturkiska och stötta Erdogan genom att ange misstänkt oppositionella i Sverige - hen ska veta att det kan vara brottsligt. Och det är definitivt förkastligt.

Den som själv lever i en demokrati och rättstat har en moralisk skyldighet att visa praktisk tolerans. Inte att älska sin motståndare, men att låta hen leva sitt fria liv här i Sverige. Precis som man själv gör.



Oavsett hur mycket Säpo arbetar mot flyktingspionage eller om regeringen fördömer Turkiet så är bollen hos Sveriges turkiska diaspora.

Vill svenskturkar verkligen hjälpa Erdogan i hans hysteriska jakt på politiska motståndare?

Förhoppningsvis inte.



Följ Expressen Ledare på Facebook för fler ledare och krönikor.

Läs även Säpo måste vara på tårna.
