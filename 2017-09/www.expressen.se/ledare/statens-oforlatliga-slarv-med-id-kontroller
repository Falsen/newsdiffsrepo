Statens oförlåtliga slarv med ID-kontroller
Ledarredaktionen

Några av Sveriges största glädjespridare är anställda på Systembolaget. Var och varannan 30-plussare har brett leende berättat för vänner och bekanta att de minsann tvingats visa legitimation.

Ibland är nog frågandet avsiktligt smickrande, ett led i charmkampanjen för att bevara monopolet. Men oftast handlar det om att personalen vill göra rätt och ha en god säkerhetsmarginal.

Inget fel i det. Men visst är det märkligt att statens kommersiella sidoverksamhet gör ett så grannlaga arbete med att fastställa korrekt identitet medan statens kärnverksamhet, som rättsväsendet och Skatteverket, kör den totala tillitslinjen?

Stockholms tingsrätt försatte i måndags Securitas vd Alf Göransson i personliga konkurs på egen begäran. Man hade fått in en ansökan med oläslig underskrift (inte alls lik Göranssons) och agerade prompt. Beslutet skickades till Bolagsverket som fimpade Göransson som vd för säkerhetsbjässen och som styrelseledamot i andra företag.

Göransson fick på något sätt reda på det hela och överklagade. På onsdagen hävde Svea hovrätt föredömligt raskt konkursbeslutet.

Tingsrätten ser inte som sin uppgift att kolla identiteten på den som begärt sig själv i konkurs. Däremot att hen har betalt ansökningsavgiften. Finns inget medskickat personbevis kollar domstolen i person- och adressregistret. Ingen behöver inställa i egen hög person. Beslutet skickas sedan till den konkursades uppgivna adress.

Förfarandet bygger på fullt förtroende vilket är obegripligt i dessa tider av ständigt ökande id-kapningar. Bevakning av offrens brevlådor är en självklarhet för identitetsbedragarna. Där hämtar de ut dyra elektronikbeställningar och smycken. Där nappar de myndighetsbrev, som konkursbesked, om det är personliga trakasserier de är ute efter.

Den normala gången borde vara att myndigheter i förväg meddelar berörda via elektroniska brevlådor - sådana som kräver bank-id . Saknas e-låda ska det ses som en signal för att vara noga med id-kontroll. Lantmäteriet fick hygglig bukt med lagfartskapningarna efter sådana åtgärder.

Men det räcker inte. ID-kort tillverkas och lämnas ut av för många instanser med för dålig kontroll. Det borde vara en enda myndighet som sköter det, förslagsvis Polisen. Personlig inställelse måste vara ett tvång för att få ut legget.

Skatteverket delar ut samordningsnummer till utlänningar vitt och brett. Ofta utan någon koll alls. Hur illa det är ställt berättar verket i sommarens kusligaste läsning: "En analys av samordningsnummer för beskattningsändamål".

Tillit människor emellan är en av grundstenarna i gott samhälle. Men den bygger på att myndigheterna som ska säkra tryggheten inte är närmast religiöst godtrogna, som de ännu är i Sverige.



Läs även:

ANNA DAHLBERG: Skuggsamhället är större än någon anar

ANNA DAHLBERG: Ta tag i fusket med falska identiteter
