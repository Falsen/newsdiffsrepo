S har bytt den tomma ladan mot guldbyxor
Ledarredaktionen

Minns ni Magdalena Anderssons tomma lada? Det var inte så länge sedan den stod där och skrämde i sin svultna ödslighet.

"Ladan är tom och bordet är rensat", påstod den nya finansministern efter maktskiftet 2014. När hon 2015 la fram regeringens höstbudget intygade hon att tomheten bestod.

Men det var då. Två år senare är ladan glömd - och tydligen ersatt med ett par magiska guldbyxor. Plötsligt tycks det finnas utrymme att satsa pengar på allt möjligt som faller regeringen in.

Elcyklar ska subventioneras. Skolungdomar, inklusive de från den burgna över- och medeklassen, ska få gratis kollektivtrafik under sommarloven. Fackavgiften blir avdragsgill. En ny myndighet för arbetsmiljö ska inrättas. En karensdag i a-kassan försvinner. Barnbidraget höjs.

Alla får påsar ett år före valet. Rent partitaktiskt är det logiskt, men det är inte vad Sverige behöver.

Svensk ekonomi går visserligen för högtryck just nu. Men Riksbanken eldar ändå på med minusränta och obligationsköp. Ju mer regeringen hjälper till att blåsa på elden, desto mer ökar risken för överhettning och kraschlandning.

Att höja barnbidraget, om nödvändigt, borde Magdalena Andersson exempelvis vänta med tills lågkonjunkturen kommer. Det gör den ju, förr eller senare. Då behövs stimulanser.

Sverige står dessutom inför stora ekonomiska påfrestningar: allt fler äldre, arbetskraftsbrist och flykt från välfärdsjobben, integrationsutmaningar och segregationsproblem, ett rättsväsende och försvar som måste rustas upp. Det handlar om mångmiljardbelopp.

I stället för att bjuda till skördefest borde regeringen spara i den berömda ladan. Och det som satsas nu, måste satsas klokt.

Elcykelsatsningen är definitivt inte riktigt klok - inte bara för att utspelet lär leda till att elcykelköpandet nu tvärnitar i väntan på de utlovade bidragen. Men varför belöna just dem som inte orkar cykla på en supergrön trampcykel?

Det är knappast förvånande att arbetarrörelsens parti, Socialdemokraterna, vill återinföra ett skatteavdrag för dem som betalar fackavgift (det togs bort av alliansregeringen). Partikollegerna i fackföreningsrörelsen jublar säkerligen över draghjälpen. Men staten borde inte sponsra människors medlemskap i utvalda föreningar. Det är fackens uppgift att göra sig attraktiva för löntagare.

Magdalena Andersson borde i stället satsa på reformer som stärker arbetslinjen. Ta bort värnskatten och sänk den där skatten för arbetande pensionärer som helgalet nog höjdes i en tid av stora pensionsavgångar och arbetskraftsbrist.

"Arbete är en förutsättning för välfärden. Varje arbetad timme bidrar till välfärdens finansiering", som förre skatteministern Thomas Östros (S) sa i riksdagen 2007.

Det är lika sant tio år senare.
