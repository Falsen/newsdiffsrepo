Fler än Peter Hultqvist behöver en lägenhet
Ledarredaktionen

I veckan fick försvarsminister Peter Hultqvist rubriker för sitt hyreskontrakt med en militär bostadsstiftelse och i början av året skapade utrikesminister Margot Wallström skandal efter att ha fått en lägenhet via fackförbundet Kommunal.

Statsrådens lägenhetsbekymmer visar att hyresregleringen skapar problem i hela samhället. Medan bostadsbristens effekter kan ses med blotta ögat i utanförskapsområdena – svartmögel, madrasshögar – är dess påverkan på samhällsekonomin svårare att mäta.

Men var tredje tillväxtbolag i Stockholmsområdet säger sig ha upplevt svårigheter att rekrytera personal på grund av bostadsbristen. Och var femte företag har helt misslyckats med en rekrytering, visade Stockholms Handelskammares i en undersökning för två år sedan. Risken är uppenbar att de decennielånga bostadsköerna får tillväxtmotorn i Stockholm att börja hacka.

Redan nu syns illavarslande tecken. E-handelsföretaget Cuponation började för ungefär ett år sedan att planera en flytt av kontoret för sin nordiska verksamhet från München till Stockholm. Man ville bli en del av Stockholms livaktiga start up-scen och komma närmare sina nordiska kunder.

Men i höstas drog man i bromsen för flyttplanerna. Företaget insåg att det helt enkelt skulle bli för svårt för de anställda att hitta bostäder, speciellt för de medarbetare som saknade kontakter i Sverige. Därmed gick Stockholm miste om ett 30-tal arbetstillfällen.

Ministrarnas bostadsaffärer satt har fart på diskussionen om huruvida statsråd - i likhet med riksdagsledamöterna - ska erbjudas övernattningslägenheter i huvudstaden. Statsminister Stefan Löfven öppnar för den möjligheten och en intern promemoria som SvD tagit del av visar att frågan diskuteras på regeringskansliet.



Flera debattörer har kritiserat förslaget. Jesper Ahlgren, chefsekonom på tankesmedjan Timbro, föreslog i januari rentav att staten borde sälja riksdagsledamöternas övernattningslägenheter. Ahlgren menar att det skulle öka sannolikheten att politiken faktiskt tog tag i problemen på bostadsmarknaden.

Men fram till 1962 fungerade Utrikesministerhotellet vid Blaisieholmstorg i Stockholm som officiell tjänstebostad för just utrikesministern. Inget tyder på att bostadsmarknaden blev bättre av att den tjänsteförmånen drogs in.

Även om riksdagen skulle besluta om marknadshyror och enklare plan- och byggregler i morgon kommer det dessutom att ta lång tid innan spåren av 70 års planekonomi på bostadsmarknaden försvinner.

I verkligheten finns det ingen motsättning mellan att verka för att bostadsmarknaden reformeras i grunden och att i det korta perspektivet se till att utomsocknes som kallas till Stockholm för statsrådstjänst snabbt kan få ett övernattningsrum.



Läs också:

Ge ministrarna tjänstebostäder



Följ Expressen Ledare på Facebook för tips om fler ledare och krönikor.
