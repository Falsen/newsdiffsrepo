Grand-bojkotten är ett sluttande plan
Ledarredaktionen

I början av 2006 drog en bojkott i gång mot Danmark i arabvärlden. Många kände sig kränkta av Jyllands-Postens publicering av Muhammedkarikatyrer och svarade med att sluta köpa danska varor. Effekterna blev så kännbara att bland andra Arlas chef vädjade till den dåvarande danska regeringen att gå kritikerna till mötes.

För alla som nu hyllar den här typen av spontana bojkotter måste detta exempel framstå som en förebild på området. Yttrandefriheten sattes under stenhård press av en global konsumentmakt.

För det är annars lätt att misstänka att entusiasmen följer de politiska preferenserna. Om ett lyxhotell i Östeuropa skulle utsättas för en bojkott för att det härbärgerar en gaygala kan man anta att fördömandena här hemma hade varit unisona - på goda grunder.

Det är mycket som är motsägelsefullt i dessa dagar. När tingsrätten i förra veckan gav landstinget i Sörmland rätt som nekade en barnmorska jobb efter att hon vägrat att genomföra aborter, jublades det på vänsterkanten. För det vore onekligen en vansklig idé att införa samvetsfrihet inom vården.

Men samma vänster tycks nu bakvägen förorda ett slags samvetsfrihet i en rad andra yrken. Servitörer och hotellstädare ska tydligen inte behöva ge service till personer som de känner olust inför. Hotell- och restaurangfackets (HRF) lokalavdelning har protesterat högljutt mot att dess medlemmar skulle behöva vara i närheten av högerpopulisterna på Grand Hotel.

I samma anda protesterade brevbärare för några år sedan mot att de skulle behöva dela ut Sverigedemokraternas valsedlar inför EU-valet. Logiken är inte glasklar. En barnmorska som anser att abort är mord måste ändå utföra skrapningar. Men en städerska eller brevbärare som känner obehag inför SD ska alltså bli lyssnade på.

En betydligt bättre princip vore att avstå från att politisera alla aspekter av våra liv. En sjuksköterska eller en servitör ska behandla alla lika och göra sitt jobb. Svårare än så är det inte. Om det strider mot det egna samvetet eller de egna politiska preferenserna får man söka sig någon annanstans.

På samma sätt är det ett sluttande plan om alla näringsidkare ska bekänna färg politiskt. Vilka grupper står i så fall näst i tur? Kan Grand Hotel verkligen ta emot bokningar från abortmotståndare? Scientologer? Saudiska prinsar? Delegationer från diktaturer? Om alla hotell ska hålla sig med en egen värdegrund som de kräver att gästerna ska dela, kommer det att bli många avbokningar framöver.

Grand Hotel ångrar nu att man lät Sverigedemokraterna med vänner hålla en prisgala på hotellet. Inte ens Sveriges finaste hotell orkade stå emot nätkampanjer och avbokningar.

Det finns naturligtvis extrema lägen där man gör rätt i att arbetsvägra eller där bojkotter mot lomhörda näringsidkare är befogade. Men Putinpartyt på Grand kvalar inte in i den kategorin.

I stället riskerar vi att få ett alltmer ängsligt samhällsklimat, där ständigt nya aktörer avkrävs insatser i den goda intoleransens namn. I den kampen är vi alla förlorare.



Läs också: SD bjuder på party med rysk kaviar



Följ Expressen Ledare på Facebook för tips om fler ledare och krönikor.
