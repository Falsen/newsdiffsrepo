Miljöpartiet har inte gjort sin flyktingläxa
Ledarredaktionen

Att Miljöpartiet ogillar de hårdare asylreglerna är knappast någon hemlighet. Åsa Romson grät och Gustav Fridolin kallade dem för "skit" redan när de presenterades hösten 2015.

Partilinjen har hela tiden varit att verka för en snabb återgång till mer generösa regler. Vägen dit skulle gå genom reformer.

"Vi måste anpassa systemen så att vi på ett bättre sätt kan ta emot människor. [...] Då kan vi säkerställa att vi kan påskynda återgången till en mer human migrationspolitik", sa Maria Ferm, gruppledare i riksdagen, i februari ifjol.

Fjorton månader senare tycker MP att det är dags att mjuka upp reglerna. Partiet har under våren fått regeringen att driva kravet på att gymnasiestudier ska ge rätt till uppehållstillstånd. Och på tisdagen blev det känt att MP:s partistyrelse vill att även flyktingar som studerar eller har en subventionerad anställning ska kunna få permanenta uppehållstillstånd. För närvarande krävs en riktig anställning för det – åtminstone på papperet.

Frågan är bara vad som hände med de utlovade reformerna. Vilka större förslag menar Miljöpartiet att man nu har genomfört för att Sverige bättre ska kunna ta emot människor?

Visst kommer det att bli lite lättare för kommunerna att bygga modulhus från och med i sommar. Och de statliga myndigheterna ska tydligen skaka fram 5 000 beredskapsjobb under året. Men det är förändringar i marginalen – om man är generös.

Samtidigt fortsätter bostadsbristen och köerna till arbetsförmedlingen att växa. Och i en del kommuner tvingas nyanlända numera vänta ett halvår på att ens få börja studera svenska.

Detta är egentligen inget nytt, Miljöpartiet har länge varit mer intresserat av migrationspolitik än av integrationspolitik. Det är förståeligt, det är ju betydligt enklare att kräva öppna gränser än att ta fram svar på knöliga frågor som var människor ska bo och hur de ska försörja sig. Men bristen på svar på sådana basala frågor tycks MP nu försöka skyla över genom att använda integrationsargument för att kräva förändrad migrationspolitik.

Generösare regler för uppehållstillstånd behövs för att nyanlända ska studera vidare i stället för att ta första bästa jobb, menar Maria Ferm. Och visst var det en dålig idé att koppla permanenta uppehållstillstånd till sysselsättning. Det har gjort systemet vidöppet för fusk och svarta anställningskontrakt. Men de problemen försvinner inte med MP:s förslag.

I grunden är hela premissen för förslaget felaktig. MP låter påskina att det är de tuffare reglerna för uppehållstillstånd som är det stora hindret för bättre integration. Men om det vore sant borde ju integrationen ha fungerat utmärkt då permanenta uppehållstillstånd var huvudregeln. Och det gjorde den ju som bekant inte. Det var en viktig orsak till att Miljöpartiet var med och drog i nödbromsen hösten 2015.

Nu föreslår de gröna mer av den gamla politiken igen. Att man fortfarande inte har en susning om hur människor ska integreras spelar tydligen ingen roll.



Läs också:

Sverige har inte stängt gränsen
