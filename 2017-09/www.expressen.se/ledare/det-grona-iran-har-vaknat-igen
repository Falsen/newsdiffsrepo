Det gröna Iran har vaknat igen
Ledarredaktionen

Inför dagens iranska presidentval har det konservativa väktarrådet lagt in sitt veto mot närmare 700 misshagliga kandidater. På ytan liknar valet därför det som Henry Ford sägs ha ställt köparna av T-Forden inför: "De får välja vilken färg de vill, så länge de väljer svart."

Liksom i alla diktaturer som försöker framställa sig som demokratiska har den iranska regimen tvingats till en balansgång. Å ena sidan vill man att valet framstår som legitimt, å andra sidan vill man inte att en reformvän går och vinner.

Lösningen blev att bland de åtta presidentkandidaterna också inkludera två grå kandidater som varken är konservativa eller lojala med ayatolla Khamenei, den högsta religiösa ledaren, och som kan locka oppositionen till valurnorna.

Med de tidigare närmast okända kandidaterna hoppades regimen få såväl legitimitet som rätt valresultat. Det var en taktik som fungerade bra - fram till för en knapp vecka sedan. Då klev reformkandidaten Mohammad Reza Araf ut på ett valmöte och deklarerade att han hoppar av. Med bara en reformkandidat kvar i racet finns plötsligt en reell chans för oppositionen att få med en kandidat till en trolig andra valomgång.



De reformvänligas hopp heter Hassan Rohani, som tidigare förhandlat om kärnprogrammet för Irans räkning. Han kandiderar visserligen inte som en renodlad reformist, men oppositionen tycks ändå se sin gröna färg i honom.

Rohani har fått helhjärtat stöd av den reformrörelse som leds av de tidigare presidenterna Rafsanjani och Khatami. Och på valmöten har unga studenter skanderat den gröna rörelsens slagord från 2009. Den tidigare närmast okända Rohani steg därefter som en raket i inofficiella opinionsundersökningar och leder nu rentav i vissa mätningar.

Presidentvalets betydelse ska dock inte överskattas. Den verkliga makten ligger fortfarande hos ayatolla Khamenei och tidigare reformvänliga presidenter har endast åstadkommit mindre förändringar.

Men valet är ändå en ventil för de reformsinnade, en möjlighet att verka för förändring utan att gå i öppen konfrontation med regimen. Kanske kan den religiösa polisens inställning i alla fall bli lite mindre strikt.

"Jag vill kunna bära vilken huvudduk jag vill", som en kvinnlig student och anhängare till Rohani uttrycker saken i Time.



Presidenten har också ett betydande inflytande över ekonomin, den kanske viktigaste valfrågan i ett land som efter år av sanktioner lider av skyhög inflation och hög arbetslöshet.

Frågan är dock om regimen kommer att tillåta Rohani att vinna. Tidigare i veckan ryktades det att väktarrådet övervägde att slänga ut honom från vallistorna. Minnet av 2009 års val, där reformkandidaten Houssein Moussavi anses ha blivit bestulen på segern, förskräcker. Tre miljoner demonstranter gick då ut på gatorna. Men deras protester slogs ner med brutalt våld.

I bästa fall kan Iran i dag ta ett myrsteg mot ökad frihet.
