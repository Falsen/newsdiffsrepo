Har Sveriges Radio noll koll på Putin?
Ledarredaktionen

Under ett par minuter förra veckan jagade ett ryskt stridsflygplan ett svenskt stridsledningsplan ovanför Bornholm. Ett par Jas Gripen som fanns i luften kom till undsättning. ÖB Michael Bydén informerade sedan riksdagens försvarspolitiker om denna incident.

En sak är säker: Den här typen av ryska provokationer kommer att fortgå. Sannolikheten är stor att de trappas upp när Putin ska flexa med den ryska krigsmaktens nya muskler.



I veckan presenterade en brittisk domare en rapport om det uppmärksammade giftmordet på den avhoppade KGB-agenten Aleksandr Litvinenko. Utredningen bygger på uppgifter från amerikanska och brittiska underrättelsekällor och landar i den spektakulära slutsatsen att mordet på Litvinenko "troligen" har sanktionerats av Vladimir Putin.

Det är naturligtvis närmast omöjligt att fastslå med säkerhet. Men anklagelsen måste ha passat Putin som en handske av björnskinn. Officiellt kunde ryska myndigheter vifta bort utredningen som "politiserat" nonsens. För många medborgare i ett allt mer nationalistiskt Ryssland framstår dock Putins eventuella inblandning snarare som en hjälteinsats: Putin har minsann agerat kraftfullt mot en landsförrädare.

Samtidigt som nyheten om Litvinenko-utredningen kom meddelar SR att Radio Sweden skrotar sina sändningar på tyska och ryska.

Kanalchefen Ingemar Löfgren ger en märklig motivering: "Nu vänder vi skutan och riktar in oss mot nysvenskar och nyanlända. Då kan man betrakta ryska och tyska som en rest av de gamla utlandsprogrammen."

Som om det ena måste utesluta det andra. Löfgrens förklaring riskerar att sätta hatsajterna i spinn om att Sveriges Radios satsningar på arabiska innebär att radions psykologiska försvar skrotas.

Att bedriva oberoende journalistik för rysktalande är inte någon gammal rest utan något som behövs mer än någonsin. Radio Sweden ska givetvis inte köpa Putins mediepolitik och bli någon propagandakanal. Men public service har ett ansvar att möta en ökad efterfrågan på opartisk nyhetsrapportering på ryska, och med ökad nyhetsförmedling via sociala medier.

Nu läggs sändningarna ner. På vilken planet befinner sig egentligen ansvariga chefer vid Sveriges Radio?



I Putins hybridkrigföring ingår satsningar på ett lågintensivt propagandakrig via olika plattformar. Det rör sig om inhyrda nättroll i sociala medier som jagar svenska och andra journalister som inte köper den världsbild Kreml förmedlar. Och det rör sig om väldiga mediesatsningar utomlands - som Sputnik på svenska.

Vi har chefer vid public service som inte kan göra en inte allt för komplicerad omvärldsanalys. Då finns det anledning att ifrågasätta radions kompetensförsörjning. SR:s vd Cilla Benkö kan svara med att riva upp nedläggningsbeslutet.



Läs också:

Så skriver Ryssland om svenska försvaret



Följ Expressen Ledare på Facebook för fler ledartexter och krönikor
