Byt maskrosen mot tulipanaros
Ledarredaktionen

Nu står inte skolfrågorna främst på kongressdagordningen. Och tur är väl det för utbildningsminister Gustav Fridolin som i valrörelsen lovade att "fixa skolan" på 100 dagar.

Av detta har det bara blivit en skolkommission – vilket i och för sig är bra. Den tog det ett halvår att tillsätta. Och så ett par intelligensförolämpande filmer på Youtube där Fridolin håller små tal till Sveriges lärare och elever. Men också här har MP flax, få har tittat.

Desto fler såg partiledardebatten i SVT där vice statsminister Åsa Romson liknade flyktingbåtstragedierna på Medelhavet vid Auschwitz och talade om zigenare när hon ursäktade sig. Alla kan snubbla med orden. Men Romsen gör det väl ofta, som i vargfrågan. Riksdagens konstitutionsutskott (KU) kritiserade henne för detta, och för att inte snabbt och tydligt ha rättat felaktiga uppgifter om sin statssekreterare Yvonne Ruwaidas ansvarsområden.

Bostadsminister Mehmet Kaplan har inte gjort gott intryck och krånglar till sin berättelse på typiskt MP vis. I Örebro talade han förvisso inte om sju intelligenser, men väl om "tre hållbarheter". Bostäder ska vara ekonomiskt, ekologiskt och socialt hållbara. Och billiga förstås. Men inte dumsnåla. Frågan är om MP inte borde byta partiblomma till en tulipanaros.

Alice Bah Kuhnke gick med i Miljöpartiet när hon fick frågan om att bli kulturminister. Början var svajig, vilket kulturkritiker påpekade med stränghet. Men Bah Kunke tycks ha samma förmåga som Gudrun Schyman och Carl Bildt att rycka på axlarna och glatt gå vidare. Och presstödpropositionen i våras var smart framförhandlad för att få brett riksdagsstöd. Men de fria museibesöken rymdes inte i vårbudgeten.

Biträdande finansminister Per Bolund är den ende av de gröna som inte klantat sig. Kanske för att han faktiskt arbetat i regeringskansliet förut, han var politiskt sakkunnig åren 2002 till 2006.

Det är klart att regeringsrookies gör nybörjarfel, miljöpartister som socialdemokrater. Även om slumpmässigt valda politiska amatörer aldrig skulle ha slösat 300 miljoner kronor på att symbolpausa bygget av Förbifarten.

Problemet med Miljöpartiet är att ministrarnas inlärningskurvor inte går uppåt brant nog. Kanske för att de tror på sju intelligenser. Eller för att de bokstavstolkar sin skolpolitik: "Kunskap låter sig inte frammanas under plikt och tvång; lärande bygger på lust, nyfikenhet och lek."

Måhända MP-ministrarna har kul när de leker politik. Men de har faktiskt plikt att snabbt lära sig regerandets konst.
