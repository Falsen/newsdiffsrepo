Åkesson (SD) måste sparka Kent Ekeroth
Ledarredaktionen

Sverigedemokraterna slog på stora trumman 2012 när man efter sju sorger och otaliga skandaler införde "nolltolerans mot extremister, rättshaverister och rasister". Arbetet för att nå målet har ofta genomförts motvilligt och selektivt.



Men just nu borde en annan nollvision ges högsta prioritet: nolltolerans mot Kent Ekeroth. SD måste kasta ut denne man ur justitieutskottet och partiet. Annars får man vänja sig vid att i tilltagande grad misstänkas vara Putins parti i riksdagen.

Kent Ekeroth är visserligen inte en lika osannolik figur som nyss avskedade "Egor Putilov". Men nästan. Om Putilov hade fem olika identiteter, har Kent Ekeroth nio liv.

Oavsett hur många "affärer" Ekeroth utlöser, får han stanna i SD-värmen. Det må handla om järnrörsbråk, finansiella kopplingar till Avpixlat eller rasistiska utfall. En längre lista finns i Patrik Oksanens förnämliga ledaressäer om SD och säkerhetspolitiken i Hela Hälsingland.



Den senaste tidens avslöjanden sätter dock fokus på Kent Ekeroths ryska kopplingar. Det är Ekeroth som ska ha anställt husmiljonären Putilov, vilket gjorde att denne fick tillträde till riksdagskansliet. Och det är Ekeroths politiska sekreterare i justitieutskottet, Dick Abrahamsson, som i onsdags stängdes av från sitt arbete.

Abrahamsson - som även har kopplingar till gamla nazistiska Svenskarnas parti - har kallat Putin "en stor statsman" och hävdat att den ryska propagandakanalen RT är "den enda kanalen som beskriver verkligheten". I själva verket är RT Kremls förlängda arm i propagandakriget mot väst. Det säger det mesta om Abrahamssons världsbild.

Kent Ekeroth har fler tentakler in i den ryssvänliga västvärlden, bland annat genom sina kopplingar till Marine Le Pens EAF och till brittiska UKIP. Fast - egentligen är det tvärtom. Det är Ryssland som har spridit sina tentakler in i de högerextrema och främlingsfientliga miljöerna i Europa. Det är ingen slump.

Ytterkantsgrupper - det må vara politiska extremister, vaccinskeptiker eller GMO-motståndare - betraktas som särskilt mottagliga för påverkan och indoktrinering. De är redan på kant med majoritetssamhället, misstror nyhetsrapportering och vetenskap och är öppna för alternativa sanningar. De kan utgöra det fotfäste i väst som Ryssland behöver för att sprida sin destabiliserande propaganda och få gehör för sin agenda.



Via tentakeln Kent Ekeroth ser det alltså ut som att Ryssland har fått in en tå ända in i riksdagskansliet. Det är oerhört allvarligt. Om SD vill troliggöra att de tar svensk säkerhet på allvar, måste Kent Ekeroth sparkas. Det finns inga genvägar.

Men det är bara början. SD måste erkänna sitt partis - och den europeiska högerflankens - ryska problem, gå till botten med dess inverkan på SD och dra upp en strategi för att motverka den.

För "Sverigevänner" borde väl det vara självklart, Jimmie Åkesson?
