Flummiga förslag från friskolekommittén
Ledarredaktionen

Många har nog tagit för givet att kriminella element inte får starta skattefinansierade friskolor. Någon ordning måste det väl vara? Svar: Nej. Oordning av vilda västern-mått utmärker friskolesystemet, trots att det har mer än 20 år på nacken. Ty allianspartierna och Miljöpartiet har försvarat systemet med fundamentalistisk frenesi. Socialdemokraterna, å sin sida, har tassat försiktigt i sin kritik, rädd att stöta sig med breda väljarsegment. Den djuplodande kritiken har kommit från Vänsterpartiet - som i ett internationellt perspektiv dock är högst mainstream i sammanhanget.

Men alltmedan skolresultaten sjunkit och larmen om oseriösa friskolor duggat tätt, har en begynnande probleminsikt börjat skönjas. I slutet av 2011 tillsatte regeringen en parlamentarisk friskolekommitté som i går, ett år försenad och efter en sista nattmangling, levererade sina förslag. De går i rätt i riktning, men är påtagligt lösa i kanten.

Vandelsprövning ska alltså införas av huvudmän. Ägarintressena bakom huvudmannen ska också prövas. Ägarna måste i framtiden vara "seriösa och långsiktiga". Frågan är vad det betyder. Är riskkapitalister fortfarande välkomna? I så fall är det ett slag i luften.

"Samråd" ska ske med kommunen innan en friskola får öppna. Men om kommunen säger nej, kan friskolan öppna ändå. Vad är syftet? Att gynna fikabrödsindustrin?



Meddelandeskydd ska införas så att friskolelärare får rätt att larma om missförhållanden, trots företagslojaliteten. Offentlighetsprincipen ska införas. Borde vara självklart, förstås.

I frågan om lärartäthet blev det en kompromiss: Skolinspektionen ska kunna kräva fler lärare i en skola - om den kan "bevisa" att problemen är relaterade till lärarbrist.

Skolinspektionen skulle snart behöva svälla till Pentagon-storlek: När skattefinansierade verksamheter får verka på en oreglerad, pengastinn marknad och vinsterna tillåts vara oinskränkta, krävs det en väldig kontrollapparat för att hålla avarter i schack. Det är den apparaten kommittén nu vill bygga vidare på. SI ska alltså, vid sidan av sina reguljära skolinspektioner, sitta och grunna över vad en "seriös och långsiktig ägare" egentligen betyder, och slåss med skolor om huruvida ett specifikt problem hör ihop med bristen på x stycken lärare.



Regeringen slog fast i direktivet till kommittén att friskolevinster är bra; alltså fick den inte titta på möjliga konstruktionsfel i systemet. Det är djupt beklagligt.

Sverige skulle behöva en regering utan tunnelseende, och en riktig utredning där man undersöker möjligheten att förbjuda eller kraftigt begränsa vinstuttaget i friskolor. I stället har vi fått en räcka luddiga förslag. De går som sagt i rätt riktning, men vägen till målet - en skolpolitik som sätter kvalitet och likvärdighet i första rummet - är fortfarande alarmerande lång.
