Magplasket eftermötet i Maramö
Ledarredaktionen

Det var en plåga att bevittna presskonferensen från Maramö i går. Fyra partiledare försökte prata på om ingenting och få tiden att gå. Det gjorde den, fast väldigt sakta.

Som PR-jippo betraktat blev Maramö ett fiasko. Upprinnelsen till mötet var en uppmaning från Annie Lööf (C) om att ingjuta ny reformglöd i allianssamarbetet. I det ljuset blev utfallet löjeväckande magert: Några arbetsgrupper, en Sverigeresa och en kommunikationsplan.

Visst kan det finnas skäl för alliansföreträdarna att träffas informellt och lägga upp taktiken inför de kommande åren. Men då borde de ha åkt till Mallorca i stället i all hemlighet eller låst in sig på Harpsund.

Nu stod 50-60 journalister och stampade otåligt i snön och landets strålkastarljus var riktat mot Maramö. Då duger det inte att komma ut med ingenting. Det stärker tvärtom bilden av en regering som har tappat geisten och lider akut brist på idéer.



Alliansen har fastnat i ett antal tankefigurer. En är att man ständigt och jämt ska "lyssna in". Men väljarna vill framför allt ha politiker som har idéer om hur samhällsproblemen ska lösas, inte rådvilla politiker som åker land och rike runt och lyssnar.

En annan favorit är regeringsfrågan. Där har man tveklöst ett övertag på Socialdemokraterna, men med två allianspartier under riksdagsspärren och ett allt större SD är det egna blocket kraftigt försvagat. Och framför allt kan regeringsfrågan inte vara svaret på allting, eller ett skäl till att vägra debattera med S-ledaren. Alliansen måste börja hushålla med sitt favoritargument.

Om alliansen ska lyckas med bedriften att vinna ett tredje val måste man vinna slaget om politikens innehåll. Det är en svår konst att gå i opposition mot sig själv, men det är just det som regeringen behöver göra.

Alliansen måste bli bäst på att beskriva de samhällsproblem som finns och mest trovärdig i att kunna lösa dem. En förutsättning för att lyckas med det är ödmjukhet.

Regeringen måste våga berätta för väljarna att "det här blev inte riktigt som vi hade tänkt oss" och "det här problemet har vi underskattat".

Det finns självfallet en risk att det skulle uppfattas som ett svaghetstecken, men troligare är att väljarna ser en regering som är beredd till självkritik och omtag.



Det finns ett antal sådana frågor, där regeringen antingen kan välja att släppa prestigen eller att hamra på om att allt har gjorts rätt och att vändningen är nära. Den höga arbetslösheten inom utsatta grupper är en sådan fråga, som kräver nya svar.

Skolan är ett annat område, där en skolkommission skulle visa på regeringens beredskap att vända på alla stenar. Frågan om vinst i välfärden är ytterligare ett exempel, där fältet ligger öppet för en klok mittenpositionering inför den röda S-kongressen i april.

Om alliansen hade lagt fram ett skarpt förslag i någon av de frågorna hade mötet i Maramö blivit ihågkommet som en offensiv nystart i stället för en uppvisning i tomhet.
