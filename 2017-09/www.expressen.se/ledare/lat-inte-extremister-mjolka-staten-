Låt inte extremister mjölka den svenska staten
Ledarredaktionen

”I dagsläget möter extremismen dessvärre litet motstånd i Sverige”. Det skriver terrorforskaren Peder Hyllengren (GP 2/9). Han anser att svenska kommuner gärna presenterar pappersprodukter och planer för hur de ska förebygga extremism. De är däremot inte lika bra på att redovisa konkreta resultat.

Bristen på handlingskraft är illa nog. Än värre är att extremism finansieras med skattemedel.

I våras gjorde journalisten Sofie Löwenmark en uppmärksammad granskning av föreningen Sveriges Förenade Muslimer (SFM) för Timbros nättidning Smedjan. Hon visade på att den har fått miljontals kronor i bidrag av Myndigheten för ungdoms- och civilsamhällesfrågor. Detta trots att föreningen spridit odemokratiska budskap och bjudit in föreläsare som uppmuntrar till väpnad kamp. Till slut krävde myndigheten tillbaka pengar från SFM.

I juli avslöjade Niklas Orrenius att CSN har betalat över 2,5 miljoner kronor till 71 svenskar som studerat på Medinauniversitet i Saudiarabien (DN 1/7). Universitet är en generös beskrivning. Det är egentligen en skola för blivande missionärer där varken kvinnor eller icke-muslimer tillåts. Dess kärnuppgift är att sprida den extrema salafistiska läran till resten av världen. Ända sen universitetet grundades 1961 har målet varit att 80 procent av studenterna ska komma från utlandet, enligt forskaren Michael Farquhar vid King’s College i London.

Hur kommer det sig att studenter har fått CSN-pengar för att gå på en missionsskola? Reglerna är för slappa. Det räcker med att lärosätet är godkänt av landet där utbildningen äger rum.

Förmodligen var det få som förutsåg att det svenska studiestödet skulle kunna utnyttjas av missionerande islamister. På onsdag ska ett antal ministrar, generaldirektörer och chefsjurister mötas för att diskutera frågan, enligt DN (1/9). Förhoppningsvis ändras reglerna. Svenska skattebetalare ska inte behöva ge fickpengar till blivande salafistiska missionärer.

Det finns ännu fler exempel på att svenska skattepengar används i samband med extremism. Nyligen uppmärksammade SVT att döda IS-terroristers identiteter fortfarande används (SVT Örebro 30/8).

Även om Säpo och polisen vet att personerna är döda behöver Skatteverket dödsbevis, något som är svårt att få tag på från en krigszon. Om det inte finns dödsbevis kan kriminella alltså utnyttja döda människors identiteter för att ta lån, få bidragspengar och i värsta fall finansiera terrorverksamhet. Därför har Skatteverket också begärt en sekretesslättnad mellan myndigheter, så att det kan förhindras i fortsättningen.

Det finns många hål som behöver täppas till för att stoppa den våldsbejakande islamismen från att spridas. Det är precis som Peder Hyllengren säger; extremismen möter för lite motstånd i Sverige.



Läs också:

Oljepengarna har skapat ett monster
