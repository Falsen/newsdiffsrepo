Magdalena Andersson tar en springnota
Ledarredaktionen

Det är inte ofta finansministern syns till numera. Till skillnad från sin företrädare Anders Borg (M) har Magdalena Andersson valt en låg profil i offentligheten.

Men när hon väl träder fram är det för att berätta hur bra allting går. Svensk ekonomi går som tåget och finanserna är numera i trygga händer, låter hon förstå.

Olika expertorgan ser dock betydligt större risker. Finanspolitiska rådet har kritiserat regeringen för att slösa i goda tider. IMF varnade nyligen återigen för hushållens höga skuldsättning. Och på tisdagen anklagade Riksrevisionen regeringen för att underskatta de offentliga utgifterna fram till år 2020.



Enligt Riksrevisionen ignorerar regeringen de kraftigt ökade kostnaderna inom skola, vård och omsorg under kommande år. Befolkningen växer kraftigt och andelen äldre och barn ökar snabbt.

Om dagens nivå på välfärden ska behållas behöver statsbidragen till kommunerna höjas med ytterligare 50 miljarder kronor. Alternativet är en chockhöjning av kommunalskatten med i genomsnitt två procentenheter. Annars återstår bara nedskärningar.

Så vilken väg tänker sig S-MP-regeringen? De rödgröna låtsas som att de extra välfärdsmiljarderna i höstens budget med råge ska lösa välfärdens finansiering. I själva verket kommer staten att vältra över alltfler kostnader på kommunerna under åren framöver.



I takt med att Migrationsverket avvecklar sina boenden är det kommunerna som tar över ansvaret för att ordna bostäder, service och så småningom försörjning för nyanlända. Jakten på personal inom välfärdens alla bristyrken kommer också att öka kostnaderna.

Därför är det hög tid att skapa utrymme i budgeten för att värna samhällskontraktet. Det mest grundläggande - välfärdens kärna, försvaret och rättsstaten - måste prioriteras medan annat får stå tillbaka.

Här är några goda råd till Magdalena Andersson:

• Ta tag i den sjuka bostadspolitiken. Det behövs både för att minska risken för en finansiell kris och för att dra in mer pengar till statskassan. En ny fastighetsskatt bör införas och ränteavdragen trappas ner.

• Strama åt sjukförsäkringen och assistansersättningen. Kostnaderna har skenat under senare år.

• Slopa de nya gratistjänsterna, såsom gratis medicin för barn. Höj maxtaxan på dagis och se över högkostnadsskyddet för läkemedel.

• Höj pensionsåldern och gör det mer lönsamt för äldre att jobba.

• Inför låglönejobb så att fler kan försörja sig själva.

• Gradera välfärden. Sänk etableringsersättningen och se till att nyanlända i högre grad får kvalificera sig för välfärdsförmåner.

Tillsammans skulle dessa åtgärder skapa det utrymme som behövs för att säkra välfärdsstatens kärna. Vad väntar regeringen på?



Läs också: Därför bör vara orolig över ekonomin



Följ Expressen Ledare på Facebook för tips om fler ledare och krönikor.
