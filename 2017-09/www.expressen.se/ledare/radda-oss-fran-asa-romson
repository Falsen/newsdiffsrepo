Rädda oss från Åsa Romson
Ledarredaktionen

Det är svårt att hålla räkningen på alla gånger Stefan Löfven i en debatt sagt: "För det första, för det andra och för det tredje." En sak är dock säker: Det blir självfallet väldigt tjatigt.

Lika tjatigt är Löfvens ständiga gnäll över alliansens skattesänkningar. Om statsministern ville skulle han när som helst kunna komma med förslag på egna och omfattande skattehöjningar. Och med Decemberöverenskommelsen i ryggen hade han dessutom garanterat fått igenom dem i riksdagen.

Förutsättningarna för SVT:s partiledaredebatt på söndagskvällen var speciella. SD-ledaren Jimmie Åkesson gjorde comeback efter sin sjukskrivning och försökte förstås trumma in budskapet om att allianspartier som M, FP och KD köpt delar av Sverigedemokraternas flyktingpolitik. Men att låta SD ha problemformuleringsmonopol på detta område vore förödande.

Nyvalda KD-ledaren Ebba Busch Thor kunde inte vara med på grund av att hon just fött barn. Vice partiledaren Jakob Forssmed fick rycka in med kort varsel och klarade det alldeles utmärkt. Han konstaterade korrekt att statliga subventioner inte är någon lösning på bostadsbristen.

Samtidigt var det Anna Kinberg Batras debut i dessa debattsammanhang. Partilojala moderater försöker troligen övertala sig själva om att hon med sitt lugn gjorde en strålande insats.

Det gjorde hon inte. Kinberg Batra behöver bli betydligt mer av agitator än kommentator. Partiledaren för alliansens största parti var anmärkningsvärt frånvarande i tv-debatten. Kinberg Batra har ännu inte klarat av omställningen från moderat gruppledare och inpiskare i regeringsställning till den oppositionsledare hon faktiskt är tänkt att vara.

Alliansledarna borde i den här typen av debatter också skjuta in sig på frågor där de har ett gemensamt alternativ.

Sedan är det beklämmande att Stefan Löfven fortsätter att undvika att kalla Saudiarabien för en diktatur och i stället använder sig av omskrivningen "icke-demokrati". När statsministern inte använder allmänt vedertagna begrepp växer klyftan mellan väljare och valda.

FP-ledaren Jan Björklund klarade sig som vanligt bra i sådana här debatter. Att hans favoritämnen - skola och kärnkraft fick så stort utrymme gjorde honom nöjd. Men hans framfusighet i debatterna belönas uppenbarligen inte i opinionen.

Vad kommer då denna partiledardebatt att ihågkommas för? Knappast för några stora politiska utspel. De fanns inga. Nej, det blir nog för Åsa Romsons fullständigt horribla liknelse mellan Auschwitz och dagens flyktingkatastrofer på Medelhavet. Till på köpet levererad just som 70-årsminnet från krigsslutet i Europa har högtidlighållits. Av Sveriges vice statsminister borde vi kunna kräva ett betydligt mer statsmannamässigt uppträdande.

Åsa Romson hade definitivt inte en av sina bättre dagar på jobbet.



Läs också:

Hur nazistiskt är Miljöpartiet?

Romson är vice statsminister och bör granskas som en sådan



Följ Expressen Ledare på Facebook för tips om fler ledare och krönikor.
