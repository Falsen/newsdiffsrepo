Prussiluskan måste vara byråkraternas förebild
Sanna Rayman

”Bara för att man är vän eller känner en person så behöver man inte vara jävig.”

Orden är Cecilia Langemarks. Hon är chef för Konstnärsnämndens enhet för stipendier och bidrag till enskilda konstnärer och pressas för stunden av en reporter från Sveriges Radios granskningsprogram Kaliber. Det hon säger låter oroväckande. Är detta en vanlig attityd bland våra kulturstödsgivande instanser?

I granskningen framkommer att ledamöter i Konstnärsnämndens arbetsgrupp för musik har delat ut 2,3 miljoner kronor i statliga bidrag och stipendier till musikkonstnärer som de har personliga kopplingar till. Det visar sig även att Konstnärsnämndens policy stämmer illa med lagen, eftersom man slår fast att vänskap inte nödvändigtvis konstituerar jäv. ”Fel, rakt upp och ned”, säger Olle Lundin, professor i Förvaltningsrätt, som intervjuas i programmet.

Åh nej. Tar det aldrig slut? Transportstyrelsen, polisen – finns det ingen ände på lagtrotsandet? Har vi plötsligt blivit Italien eller vad är det frågan om?

Nej, så illa är det nu inte. Svårigheten i just kultursammanhangen är att om landet är litet så är kulturbranscherna yttepytte. Visst finns det många musiker, men syftet med att ha expertgrupper är ju att bedömningarna ska göras av kunniga individer i ett kulturområdes olika genrer. Och så snart du kliver ner på genrenivå har kretsen genast krympt betänkligt och det blir svårt att ducka jävstillfällena, i synnerhet om man samtidigt vill behålla genreexpertisen i rummet. Vilket förmodligen förklarar varför Konstnärsnämnden har försökt odla en tulipanaros i sina policydokument.

I det här fallet bör vi emellertid glädja oss snarare än misströsta. För även om Kaliber hittar fall – närmare bestämt 16 olika beslut – där tre olika ledamöter är med och klubbar stipendier som de troligen inte borde ha medverkat till, så är den andra sidan av myntet desto mer glädjande. Den där skörden om 16 beslut får man nämligen efter att ha grävt bland beslut från 2012 och framåt. Vi snackar sexton klavertramp bland hundratals stipendier varje år. Utöver dessa förefaller mycket vara både korrekt och välfungerande. Reportern berättar att ”i de protokoll som jag går igenom från 2012 och framåt ser jag att vid varje beslutstillfälle är det ledamöter i arbetsgruppen som anmäler jäv – ofta för flera av dem som ansökt om pengar.”

Hela den här historien har en ljus sida. En granskning är gjord, en granskning som kommer skrämma Konstnärsnämnden att återigen inskärpa för sina arbetsgrupper hur avgörande det är att de inte förslappas i sin inställning till de skattemedel de fördelar. (Senast det hände var 2008, då man fick kritik från Riksrevisionen.)

Detta i sig är viktigt, inte minst eftersom vi i Sverige tenderar att vilja dra slipsen av allt högtravande och avdramatisera allt som känns seriöst eller pretentiöst. Den tendensen bör motverkas när det handlar om resursfördelande instanser. Här ska man tvärtom inges känslan av vilken oerhörd ära det är att få ingå i en dylik arbetsgrupp och hur viktigt det är för kulturlivet att uppdraget förvaltas korrekt: gör aldrig något som Kaliber kan ringa om! Tyngden ska kännas när man går in i mötesrummet: Härinne är vi alla Prussiluskor, vår inre Pippi lämnar vi utanför.



Läs också:

Vuxna människor ska inte skvallra för mamma
