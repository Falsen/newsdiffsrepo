Efter nya skjutningen:
"Jag känner ilska"
Eva Rogsten

Söndagens skottlossning i Tynnered var den 14:e i raden av konstaterade skjutningar i Göteborg hittills under 2017.

Den skottskadade unge mannen blev nummer elva i raden av skadade och döda under samma period.

Större delen av skjutningarna har inträffat i just lokalpolisområde Syd där Tynnered och Frölunda ingår. Här har det varit sex skjutningar där där totalt två har dödats och ytterligare två har skadats.

Kommunstyrelsens ordförande Ann-Sofie Hermansson, S, konstaterar att hennes spontana reaktion är att bli arg och ledsen.

– Det första jag känner är ilska. Det hände mitt i ett bostadsområde. Jag blir förbannad och ledsen när jag tänker på majoriteten av dem som bor där som är hederliga medborgare. Min reaktion är nog inte speciellt unik, säger hon.

Ann-Sofie Hermansson säger att det är viktigt att "inte låta sig nedslås av det här bakslaget". Hon håller med om känslan av att tappa modet och förstår dem som tycker det verkar hopplöst.

– Men i vardagen får man inte ge vika för den känslan. Det har gjorts ett jättebra polisarbete i de här frågorna. Och från kommunens sida gäller det att fortsätta hålla i det långsikta arbetet, säger hon.

Hermansson räknar upp en rad satsningar som ska verka förebyggande, som exempelvis flera nya fältassistenter, trygghetsvandringar och en familjecentral i varje stadsdel.

– Man får inte tappa taget hur besviken och arg man än blir, säger hon.

En diskussion hon tycker kan föras "här och nu" är den om droganvändningen i Göteborg.

– Jag vet inte om den senaste skjutningen är drogrelaterad, men det är fortfarande knarket som är motorn i gängkriminaliteten. Narkotikan måste bort. Inte bara i missbrukarleden utan det finns även människor som köper både cannabis och kokain till helgen. Alla medborgare har ett moraliskt ansvar, säger Ann-Sofie Hermansson.



LÄS MER: En person skjuten i Tynnered – fyra till sjukhus



Vid halv niotiden på söndagskvällen fick polisen larm om att en man blivit skjuten i Tynnered. Mannen är i 20-årsåldern och ytterligare tre män i samma ålder hade misshandlats i samband med skjutningen.

Alla fyra fördes till sjukhus och vårdades där fortfarande under måndagen.

– Den skjutne mannen är allvarligt skadad och har inte kunnat höras av polisen. De övriga tre har hörts ytligt, bara ett första förhör i samband med att de transporterades i väg efter händelsen, förklarar Hans Lippens vid lunchtid under måndagen.

Han kan inte säga om söndagskvällens skjutning kan kopplas till någon gängkonflikt.

– Nej, det går inte att säga ännu. Det kan också handla om en enskild händelse i ett helt annat sammanhang, menar Lippens.

De fyra männen är alla i viss mån kända av polisen.

– Ja, de förekommer hos oss sedan tidigare i mindre omfattning, säger Hans Lippens.



LÄS MER: Gängkriget i Frölunda gäckar polisen
