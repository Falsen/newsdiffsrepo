Stordalens kärlekshyllning
– till sitt älskade Göteborg
Jonathan Berntsson

Göteborg är stället som fått många att falla. Världsartisten Bruce Springsteen har upprepade gånger berättat hur mycket han tycker om staden på den svenska Västkusten, Glenn Hysén anser att "Göteborg är bäst" – och Petter Stordalens imperium bara växer här.



LÄS MER: Bruce Springsteen älskar fansen i Göteborg



Stordalen har högtflygande planer och ska öppna hotell i det 245 meter höga Karlatornet som ska stå klart år 2021 på Hisingen.

– Det finns de som tror att the sky's the limit. Det är fel, har Petter Stordalen, ägare till och styrelseordförande i Nordic Choice Hotels, tidigare sagt.

När han en gång i tiden invigde det då nybygga Post-hotellet bara ett stenkast från centralstationen slog han fast:

– Det bästa jag fått i livet har jag fått av Sverige. Förutom min fru Gunhild då. Min hund Qross är uppvuxen utanför Göteborg, min första bil var en Volvo och det bästa hotellet jag byggt ligger i Sverige.



LÄS MER: Här hyllar Petter Stordalen Sverige



Och i ett inlägg på Instagram avslöjar han nu hur mycket särskilt Göteborg betyder mycket för honom. Stordalen, som är en flitig resenär som besökt platser på jordens alla hörn, skriver:

"Morgon och soluppgång. Lämnar en favoritstad för en annan: #Göteborg next! #Barcelona".

Inlägget kryddas dessutom av två symboler: en sol och en klappande hand.

För det får han ett glatt bemötande från sina följande. "God tur!", svarar en. "Mina favoriter oxå", skriver en annan. En tredje undrar vad Stordalen ska göra i Göteborg men den frågan lämnas till vidare obesvarad.

I Barcelona har han i alla fall blivit inspirerad.

"#hotellnörd på inspirationstur för att få nya idéer. Skulle gärna gjort något roligt i byggnaden bakom mig", skriver han i ett annat Instagram-inlägg, poserandes utanför den berömda katedralen och turistattraktionen La Sagrada Familia.
