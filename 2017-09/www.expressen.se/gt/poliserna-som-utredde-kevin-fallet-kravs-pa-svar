Kevin-utredarna
krävs på nya svar
Jonathan Berntsson

Ett antal personer har blivit hörda i den återupptagna förundersökningen kring fyraårige Kevins död i Arvika år 1998.

Bland dem finns poliserna som utredde fallet när det begav sig och som kom fram till slutsatsen att det var Kevins lekkamrater Christian och Robin som bragt honom om livet.

– Vi är intresserade hur de upplevde utredningen och hur arbetet fortlöpte. Och bevisningen, säger Tomas Johansson, chef för utredningssektionen i polisregion Bergslagen.

Han fortsätter:

– Vår primära del just nu är bröderna. Det är det vi har fokus på just nu. Utan att överdriva kan man säga att man från utredningens sida gick ut med ett väldigt starkt påstående att de är skyldiga. Vad är det som ligger till grund för det? Var är substansen? Det är till exempel sådant vi pratar om.

Exakt vilka av de som då ansvarade för utredningen som polisen varit i kontakt med nu vill Tomas Johansson inte gå in på. Men han menar att poliserna har varit samarbetsvilliga.



LÄS MER: Kevins pappa om skräcken kring nya mordutredningen



– Jag har inte märkt av något annat. Det som har varit i tv och så har väl varit oemotsagt, så de vill också komma till tals, säger Tomas Johansson.

Tvivlar de nu på brödernas skuld?

– Det vill jag inte uttala mig om.

Tomas Johansson säger att polisen följer upp alla spår om vad det är som kan ha inträffat när Kevin dog. Det primära är att få klarhet i om de utpekade bröderna har någonting med det att göra.

– Vi kan inte springa på allt samtidigt, utan får ta det steg för steg och har olika prioriteringar. Det är inget konstigt att det är bröderna som har högsta prioritet. Eftersom man gått ut med påståendet att de var skyldiga vill vi veta vad som styrker det. Det är det som vi håller på med, säger utredningschefen.



LÄS MER: Leif GW Perssons misstanke: Han dödade Kevin



Det har gått 19 år sedan Kevin hittades död. Tror du att ni kommer kunna komma fram till vad det var som hände?

– Tja ... Man kan väl säga att tiden inte är på vår sida. Det kan jag inte säga att den är. Det är en fullt motiverad fråga, men jag har jättesvårt att svara på den. Jag vet inte.
