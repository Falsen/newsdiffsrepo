Här anlitar toppdirektören
sin chefkollegas fru
Daniel Olsson

Uppdragsavtalet undertecknades, enligt avtalstexten, den 8 november förra året och innebar att frun till en tidigare nära chefkollega till Rickard Ernebäck anlitades för att genomföra ett fem månader långt utbildningsprogram för chefer i Angereds stadsdelsförvaltning.

Avtalet omfattade som mest 200 konsulttimmar och värderades till 256 000 kronor exklusive moms med ett timarvode om 1280 kronor.

Men när GT under gårdagen ställde en rak fråga till Rickard Ernebäck i en bandad intervju om hans egen inblandning i affären så nekade han:

Har du haft någonting konkret med anlitandet av det här bolaget att göra?

– Nej, jag har ju inte det på det sättet. Nu är vi i det här gränslandet där det pågår en utredning och det är viktigt att den här utredningen nu får ha sin gång, sa Rickard Ernebäck då och underströk flera gånger att han egentligen inte ville föregripa utredningen.

Men du sa nej på frågan om du anlitat bolaget?

– Ja, sa Ernebäck under torsdagen.



LÄS MER: Stadsdelsdirektör utreds för jäv - anlitade chefkollegas fru



Under fredagen, efter att ha blivit konfronterad med de nya uppgifterna om hans underskrift på avtalet, meddelar Rickard Ernebäck att han mindes fel:

– Det korrekta är, och det sa jag i går, att jag har det övergripande ansvaret och att det är inom mitt ansvarsområde.

Men vi ställde en fråga om du haft någonting konkret med anlitandet att göra. Då sa du nej. Men att skriva under avtalet med en konsult har väl konkret med anlitandet att göra?

– I mitt huvud i går hade jag hela upphandlingsprocessen för mitt eget minne, och kände mig trygg med att den hade gjorts av andra personer. Jag hade inte minnesbilden att avtalet var undertecknat av mig, ska jag va ärlig. Det har jag sett först nu i efterhand. Det är ganska många avtal man skriver under på ett år.

Göteborgs stad utreder nu om Rickard Ernebäck varit jävig i sin relation till konsulten. Detta efter ett anonymt tips som kom in till stadens så kallade whistleblowerfunktion tidigare i sommar.

Advokatbyrån som går igenom alla inkomna tips bedömde själva uppgifterna som att de "pekar på allvarliga förhållanden".

Ernebäck bekräftar att kvinnan anlitades av den avdelning han ledde hösten 2016 och att han under ett par år var chef i samma kommunala förvaltning - med närbesläktade ansvarsområden - som den anlitade kvinnans make.

Han passade själv på frågan om han såg relationen till kvinnan och hennes make i övrigt som grund för jäv, och överlämnade det till whistleblowerfunktionen att utreda.



LÄS MER: Kommunal chef på dubbla stolar - utreds



Förvaltningen har två avtal där chefkollegans fru anlitas. Hennes bolag har inget ramavtal med kommunen. I stället har hon vid båda tillfällena tagits in till Angered som underleverantör till ett stort konsultbolag som har ramavtal.

Det andra avtalet rör förvaltningens chefsdagar. Även det avtalet värderades till en kvarts miljon kronor exklusive moms, men bara drygt hälften av den summan kom att faktureras.

"I arbetsgruppen som ansvarade för anlitandet av konsulter till chefsdagarna satt sektorschef Rickard Ernebäck", skriver förvaltningen i ett mejl till GT.

Men själva undertecknandet skedde den gången av Ernebäcks företrädare på posten som stadsdelsdirektör.

– Jag kommer inte riktigt ihåg vad vi diskuterade i den gruppen. Det är ju ett tag sedan nu och det får vi kolla vidare på det också, säger Rickard Ernebäck.

I går sa du att du inte varit med och konkret anlitat den här konsulten. Nu har vi ett avtal du skrivit under och du är med i början av processen fram till det andra avtalet. Det låter som att det du sa i går inte var sant?

– Det jag sa flera gånger i går var att jag inte ville vara kategorisk, och att jag ville avvakta en utredning här om vad jag gjort och inte gjort. Har jag gjort något som är olämpligt har jag gjort en missbedömning. Så enkelt är det, säger Rickard Ernebäck och återkommer till att han överlämnar till utredningen att avgöra vad som skett.

Rickard Ernebäcks företrädare på posten som stadsdelsdirektör i Angered tvingades gå i december förra året efter en serie missförhållanden.

En områdeschef som anlitat en konsult som hon hade en relation till privat tvingades också gå. Det visade sig också, vilket GT avslöjade under hösten, att hon hade tagit in bekanta musiker för att spela på förvaltningens julfester. Hon utreds fortfarande av åklagare för anklagelser om att ha försökt undersöka GT:s källor i granskningen av förvaltningen.

Ett brott mot grundlagens bestämmelser.

Rickard Ernebäck gick först in som tillförordnad stadsdelsdirektör men är från 1 juni ordinarie direktör.

Tipset om påstått jäv kom in den 28 juni.



GT:s granskning av chefsskandalerna i Angered:

160909: Kommunal chef på dubbla stolar - utreds internt 160913: Ifrågasatta konsulten anlitas fortfarande 160923: Här är fakturan kommunen inte vill att du ska se 160923 Nu bryter kommunen med ifrågasatta konsulten 161006 Ingen vill ta ansvar för omstridd anställning 161207 Kommunal toppchef får sparken 161208 Sparkade toppchefen får miljonfallskärm 161221 Ännu en Angeredschef tvingas lämna sin post
