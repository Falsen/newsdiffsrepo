Stopp i tågtrafiken efter kopparstöld
Eva Rogsten

Bohusbanan har flera gånger drabbats av kopparstölder och i natt var det dags igen.

Stölderna orsakar elfel och därigenom stopp i tågtrafiken. Alla tåg mellan Strömstad och Uddevalla är inställda i båda riktningarna.

– Vi fick besked om detta strax efter klockan sex nu på morgonen men jag har ingen information om när stölderna ska ha skett, säger Lennart Helsing, Trafikverkets presskommunikatör.

De flesta inställda tåg ersätts med bussar uppger Västtrafik.

– Vi har en prognos där stoppet kommer att vara hela fredagsförmiddagen. Resenärer kan hitta information på vår hemsida och på stationerna, säger Kajsa Pedersen, störningskoordinator på Västtrafik.

Sträckan mellan Uddevalla och Göteborg trafikeras som vanligt.

Kopparstölderna är ett stort problem inom tågtrafiken. Förutom  elfel och inställda tåg leder de till livsfara både för tjuvarna själva och för andra eftersom rälsen kan bli strömförande.

Även i juni drabbades Bohusbanan av kopparstöld och tågtrafiken fick då ställas in mellan Strömstad och Munkedal. Dessutom stals koppar på sträckan i mars.

I maj inträffade kopparstölder som drabbade tågtrafiken mellan Borås och Varberg.

Trafikverket har beräknat vad kopparstölderna kostar samhället och har då värderat restidsförluster, rågkostnader, försenad persontrafik och godstrafik. Man kom fram till att kostnaderna under 2015 uppgick till 33,4 miljoner kronor.

LÄS OCKSÅ: Tågen på Bohusbanan stod still – igen
