Serievåldtäktsman dömd –
begick två nya våldtäkter
Jonathan Berntsson

I november i fjol bestämde den 48-årige mannen träff med en kvinna vid Varbergs station för att köpa sex av henne. Han körde henne ut i skogen, där han hetsade henne att dricka alkohol och tvingade därefter till sig oralsex samtidigt som han förde in fingrarna i hennes underliv, mot hennes vilja. Han stal också hennes mobiltelefon.

Kvinnan flydde till en stuga och larmade.



LÄS MER: Serievåldtäktsman döms för nya brott



Några månader senare inträffade ytterligare en våldtäkt i kommunen, den gången i ett olåst rum på Naturum på Getterön. Tillvägagångssättet var liknande och den gången flydde offret till en bensinmack.

Mannen är en av Sveriges värsta våldtäktsmän. På 90-talet dömdes till fyra års fängelse för lika många fall av våldtäkter i Stockholmsområdet. Sedan har han dömts för ytterligare våldtäkter och våldtäktsförsök.

Han har dessutom blivit dömd för sexbrott i Varberg tidigare, när han år 2015 erkände att han köpt sex av en prostituerad kvinna.

För de två senaste våldtäkterna dömde Varbergs tingsrätt honom till fängelse i fyra år och sex månader. Han valde då att överklaga till hovrätten, som under måndagsförmiddagen meddelade sin dom.

Den är densamma som tingsrättens, rapporterar P4 Halland.

Mannen själv har nekat till brott och menar att han endast blivit osams med kvinnorna om betalningen. Enligt P4 anser däremot hovrätten att kvinnorna och deras berättelser är trovärdiga.
