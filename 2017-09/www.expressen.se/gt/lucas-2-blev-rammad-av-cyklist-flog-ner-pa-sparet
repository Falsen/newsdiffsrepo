Lucas, 2, blev rammad av
cyklist – flög ner på spåret
Alfred Dikalow

Olyckan inträffade under måndagen. Lucas var i sällskap med sin barnvakt på spårvagnshållplatsen utanför Ica på Kaptensgatan i Majorna i Göteborg.

– Lucas hade ena foten på kanten, mot spåret. Cyklisten cyklade längs spårvagnsspåret och hade bråttom. Antagligen så ville han undvika att köra ner i spåret och väjde då för nära själva hållplatsen, berättar Lucas mamma Eva Farkas.



LÄS MER: Cyklist påkörd utanför Liseberg – förd till sjukhus med ambulans



Barnvakten uppmärksammade vad som var på väg att hända och försökte dra undan Lucas, men cykeln kom i så pass hög fart att hon inte hann förhindra en kollision.

– Cyklisten körde rätt in i min son som flög med och landade på spåret bredvid. Han slog i pannan och fick ett djupt jack och massa blåmärken. Det blödde rejält, säger Eva.

Polis och ambulans kallades till platsen och tog hand om de som var inblandade i olyckan. Samtliga var chockade, och Lucas sattes direkt i en ambulans till Östra Sjukhuset där man kunde konstatera att han inte ådragit sig några allvarliga fysiska skador.

– Han hade verkligen änglavakt. Som förälder tänker man ju alltid "tänk om", hade han slagit sig mer eller landat på bakhuvudet kunde det här ha slutat riktigt illa, säger Eva.



LÄS OCKSÅ: Cyklist körde på fotgängare – två till sjukhus



Hon berättar att Lucas efter olyckan fortfarande är chockad och inte vill lämna sina föräldrars sida. Han pratar mycket om händelsen och har svårt att sova på nätterna för att han är orolig och har ont.

Samma dag som olyckan skedde publicerade Eva Farkas ett inlägg på Facebook där hon uppmanade cyklister att visa hänsyn:

Du CYKLIST SE Hit!!

- Du cyklist som har bråttom till jobb/skola/träning etc

- Du cyklist som absolut inte tar hänsyn utan kör i all fart och tänker att alla andra får visa hänsyn genom att flytta på sej

- Du cyklist som ser dej som nr 1 i trafiken!!

- Du cyklist det finns bilar, barn, hundar, katter, pensionärer, ungdomar, barnvagnar, andra cyklister, bussar, spårvagn, taxi etc runt dej tyvärr! Ville uppmana dej om det!

Vår Lucas 2.5 år blev påkörd av en cyklist som kom i all hastighet!! Han hade bråttom!! Lucas hade verkligen änglavakt! Det blev ett djupt jack och blåmärken, plus en massa oro och rädsla för oss föräldrar och närstående!!

VISA HÄNSYN!!

Eva menar att tanken med inlägget inte är att peka ut någon utan håller med om polisens bedömning – att det var en olyckshändelse.

Samtidigt tycker hon att cyklister måste vara mer uppmärksam när de rör sig i miljöer där det finns mycket folk.

– Jag vill verkligen inte dra alla över en kam, men det finns många cyklister här i stan som kör hur galet som helst och drar på oavsett var de kör. De måste tänka på att de inte har företräde i alla lägen och att människor kan skada sig om de inte är uppmärksamma. Jag hoppas att det här kan få folk att vara mer försiktiga.
