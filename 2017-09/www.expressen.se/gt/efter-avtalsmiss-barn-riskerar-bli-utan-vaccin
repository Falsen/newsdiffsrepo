Efter avtalsmiss: Barn
riskerar bli utan vaccin
Eva Rogsten

Det är Region Skåne som sköter den nationella upphandlingen av vacciner till barnvaccinationsprogrammet. Det har nu blivit ett glapp mellan de avtal som går ut sommaren 2018 och de nya avtalen som börjar gälla först i januari 2019, rapporterar Dagens Medicin.

– Jag är väldigt orolig för den här situationen, säger Ann Lindstrand, chef på enheten för vaccinationsprogram vid Folkhälsomyndigheten, till tidningen.

Bristen på vaccin kan drabba både nyfödda och äldre barn inom skolhälsovården.

Bland de elva vårdgivare vars avtal om barnvacciner går ut nästa sommar finns Jönköpings län, Värmland, Stockholms län, Örebro och Skåne.

SVT Nyheter Jönköping har talat med Carin Oldin, barnbarnhälsovårdsöverläkare Region Jönköpings län:

– Vi vaccinerar spädbarnen vid tre, fem och tolv månader. Vi måste se till att det finns vaccin, det finns inte mycket tid att skjuta upp vaccineringar som ska ske under spädbarnsåret, säger hon till SVT.

Hon kan inte värdera hur stor risken är att Region Jönköping blir utan vaccin, och hon hoppas att problemet ska hinna lösas i tid.

–  Det hoppas jag. Det är bra att det här uppmärksammas nu, det ligger ju ett år framåt, säger Carin Oldin till SVT.

Leif Ekholm som är barnhälsovårdsläkare i Region Örebro län är kritisk till det nya upphandlingsbeslutet.

– Det är skrämmande dåligt skött. Nu måste man snabbt se till att säkra vaccinförsörjningen både för skolhälsovården och för de minsta barnen, som riskerar att stå utan under den avtalslösa perioden, säger han till Dagens Medicin.



LÄS OCKSÅ: Andrea kan dö – för att föräldrar inte vaccinerar
