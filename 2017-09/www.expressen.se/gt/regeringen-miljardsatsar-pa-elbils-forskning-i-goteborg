Regeringen miljardsatsar på
elbils-forskning i Göteborg
Alfred Dikalow

I maj presenterade staten, tillsammans med lärosäten och fordonstillverkare, att de skulle jobba för att försöka bygga en testanläggning för elektrifiering i fordonsbranschen. Man vill underlätta för omställningen till elfordon i Sverige och minska klimatutsläppen.

Tanken är att forskningslaboratoriet ska bli ett nationellt centrum för fordonsutveckling och satsningen beskrivs som ett viktigt steg för att den svenska fordonsindustrin ska klara av teknikskiftet att gå från fossila bränslen till elektrifiering. Den svenska industrin har många kopplingar till den globala fordonsindustrin och man tror att satsningen kan innebära att man håller sig fortsatt konkurrenskraftiga internationellt.

Under en presskonferens i Göteborg i tisdags presenterade näringsminister Mikael Damberg (S) budgeten för projektet. Under nästa år ska 180 miljoner kronor avsättas för elektrifiering av fordonsflottan och biogas. Pengarna ingår i den miljö- och klimatsatsning på 5 miljarder kronor som regeringen presenterat tidigare i år.

Hur pengarna ska fördelas mellan biogas och elektrifiering hänger enligt näringsministern på industrins prioriteringar.

– När vi summerar den här satsningen måste vi se att industrin tar sin del av ansvaret. Min målbild är att industrin bidrar med 50 procent och staten med 50 procent. Vi har kommit längst i diskussionerna om testbädden för elektrifiering så det är den som ligger närmast, säger Mikael Damberg.

Den statliga forskningsorganisationen Rise, med huvudkontor i Göteborg, och Chalmers tekniska högskola i Göteborg kommer att äga anläggningen gemensamt. Forskningslabbet kommer husera på Lindholmen i Göteborg. Vilket betyder att anläggningen kommer ligga i närheten av flera bolag i branschen som AB Volvo, Volvo Cars och Geelys utvecklingsbolag Cevt .

Utöver att testanläggningen utnyttjas av fordonstillverkare, kommer även akademisk forskning bedrivas i lokalen, och flera universitet är inblandade. Branschen letar efter ny kompetens för att få ett försprång inom elektrifiering.

LÄS MER: Beskedet från Volvo: Alla bilar får elmotor

På näringsministerns pressträff fans representanter från de olika stora fordonstillverkarna, och alla var väldigt positiva till projektet. Tanken är att de ska kunna bidra genom att utnyttja anläggningen i perioder. Torbjörn S Holmström, rådgivare inom teknologi och forskning till Volvos vd, är inte orolig för att det i framtiden kommer bli ett problem att samarbeta med företagets konkurrenter.

– Jag är övertygad om att vi kommer överens kring finansieringen. En sådan här öppen testbädd är mycket välkommen. Den drar till sig forskning och arbetstillfällen och i vissa lägen måste vi samarbeta, även om vi är konkurrenter, säger han.

Mats Fägerhag, som är vd för Cevt, hyllade tempot.

–Det är positivt att det sker så snabbt. Och att det görs i samarbete. Vi behöver ha de skarpaste hjärnorna, säger han.
