Sjuksköterskan Mattis
sa upp sig från jobbet
Oskar Lindwall

Runt 300 personer tog sig under söndagen till Järntorget i Göteborg för att delta i manifestationen för bättre vård.

Mattis Nilsson är en av arrangörerna bakom och han vittnar om en problematik som blivit värre och värre för varje år som gått.

– Under mina nio år på Sahlgrenska har jag märkt hur det har blivit tyngre för varje år. Det har blivit färre och färre vårdplatser samtidigt som vårdbehovet har ökat. Det har blivit allt större rotation på kollegor och fler sjukskrivningar. Personalen orkar inte längre, säger han.

Mattis Nilsson sa själv nyligen upp sig från sin tjänst på Sahlgrenska universitetssjukhus och jobbar i stället på bemanningen på akuten i Kalmar.

– Det måste bli en satsning på slutenvården och primärvården. Arbetsvillkoren måste bli bättre för att personalen över huvudtaget ska orka jobba kvar, säger han.

Manifestationer i stil med den på Järntorget planeras på runt tio olika orter i år. Bakom nätverket står i synnerhet vårdpersonal, men även patienter.

– Det ger bra respons. Jag tycker att det är viktigt att hålla vårdfrågan vid liv hela tiden och att man på så sätt sätter lite press på politiker och tjänstemän genom detta, säger Mattis Nilsson.

En av de som var på plats under dagen var sjuksköterskestudenten Anna Mikkelsen, 31, från Göteborg.

– Det är framtiden det handlar om och det ser oroväckande ut. Jag vill vara med och stoppa det, säger hon.

Brith Holm, 65, har jobbat som sjuksköterska i 44 år och märker i allra högsta grad av en mörk tendens.

– Det ser tyvärr väldigt tungt ut. Framför allt i och med sjuksköterskebristen och det finns inte möjlighet till kompetensutveckling. Man ser flera kolleger som slutar, går hem gråtandes över den usla arbetsmiljön. Det är tråkigt för personen i fråga, men även för samhället, säger hon.
