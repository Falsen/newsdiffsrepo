Lastbilsolycka: Läcker diesel – väg avstängd flera timmar
Eva Rogsten

SOS fick larm om lastbilsolyckan strax före klockan 12 på måndagen. En lastbil har gått i diket och läcker diesel.

– Det är en dragbil som vält och den läcker stora mängder diesel. Det handar om flera kubikmeter som redan har läckt ut, säger Christian Carlsson, räddningschef i beredskap vid Samhällsskydd Mellersta Skaraborg.

Riksväg 26 har stängts av helt i båda riktningarna mellan Borgundarondellen och Stenstorp. Olyckan inträffade mellan Skövde och Falköping vid trafikplats Grevagården.

– Vägen kommer att vara avstängd i flera timmar, säger Christian Carlsson.

Ingen person ska ha skadats.

– Vi har precis kommit fram och har inte fått hela bilden av olyckans omfattning ännu. Vi försöker just nu få ett helhetsgrepp och förhindra spridning till mark. Vi ska försöka samla upp så mycket diesel vi kan så att det blir en så liten miljöskada som möjligt, säger Christian Carlsson strax före klockan halv ett.

Polis finns på plats för att dirigera trafiken.
