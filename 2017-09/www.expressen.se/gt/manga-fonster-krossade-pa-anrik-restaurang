Många fönster krossade på anrik restaurang
Eva Rogsten

Strax efter klockan 03 natten mot torsdagen larmades polis till Societetsrestaurangen i Varberg. Någon hade krossat ett 20-tal glasrutor.

–  Vi kunde inte konstatera att någon varit inne i lokalen. Det var personal kvar på restaurangen och de hade sett ryggen på någon som sprang därifrån, säger Tommy Nyman, polisens presstalesman i region väst.

Medan polisen fortfarande var kvar på Societetsrestaurangen gick ett inbrottslarm på Simstadion i Varberg.

– Där var en glasruta krossad, och en man i 25-årsåldern kunde gripas i närheten. Han hade en låda glass under armen när han greps, säger Tommy Nyman.

Inne i en försäljningslokal på Simstadion stod en frysbox med glass öppen. Mannen misstänks nu för inbrott.

Polisen misstänker att det är samma person som gått från Societetsrestaurangen till Simstadion.

– Det är något vi kommer att kontrollera nu, säger Tommy Nyman.
