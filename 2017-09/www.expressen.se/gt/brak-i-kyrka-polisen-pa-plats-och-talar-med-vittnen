Gick bärsärkagång i kyrka
– misshandlade prästen
Björn Lindsten

Polis är på plats. Det ska det handla om ett bråk som har inträffat inne i Partille kyrka i centrala Partille. Vittnen säger att polisen pratat med personer utanför kyrkan.

Polis bekräftar att man är på plats.

– Man jag har för få uppgifter för att gå ut med något ännu, säger Stefan Gustafsson, polisens presstalesperson klockan 12.

Kyrkoherden i Partille församling, Lars Hjort, berättar lite senare att fått samtal om incidenten:

–  Det var en påverkad person som gick in i kyrkan under en begravning. När vår vaktmästare vänligt men bestämt bad honom avlägsna sig uppstod ett bråk.

Hjort var inte själv på plats.

– Jag har fått en rapport och är på väg till kyrkan nu.

Personen som störde begravningen ska har varit påverkad och haft med sig en hund in i kyrkan.

I samband med att vaktmästaren och några andra i kyrkan försökte få ut mannen ska denne ha blivit våldsam och handgemäng uppstod. Därav polisens närvaro.

– Men jag har ingen uppgift på om någon är skadad, säger Lars Hjort.

Klockan 12.25 är polisen fortfarande inte klara på plats.

– Jag har inte fått någon avrapportering ännu. Vad jag kan säga innan dess är att en person gått in i kyrkan och stört en förrättning. Vi är fortfarande kvar på plats, säger Thomas Gorner, vakthavande befäl vid polisen i region Väst.

Klockan 12.47 har patrullen på plats avrapporterat. Enligt rapporten ska den påverkade mannen bland annat ha slagen prästen i ansiktet och kastat stolar under begravningsakten.

Mannen är gripen misstänkt för misshandel och hans hund är omhändertagen.

– Det kan bli fråga om fler brottsrubriceringar senare, säger Stefan Gustafsson vid polisen.

Prästen som blev slagen ska ha fått skador. De verkar dock inte allvarliga. Polisen uppger att prästen "troligen inte behöver uppsöka sjukhus".

Strax efter klockan 13 har kyrkoherde Lars Hjort fått en samlad bild och håller på att ta hand om sin personal som var inblandad i incidenten.

– De är naturligtvis chockade efter att ha utsatts för oprovocerat våld. Samtidigt är vi är tacksamma för att det inte blivit några svåra fysiska skador.

Blev den tjänstgörande prästen slagen?

– Ja, i ansiktet. Vi vet inte om det var ett riktat slag eller inte. Dessutom blev prästens röcklin (den vita överklädnaden på prästdräkten) sönderriven under tumultet, berättar Lars Hjort.

Också kyrkvaktmästaren och två representanter från begravningsbyrån försökte få ut den ovälkomne begravningsgästen.

– Efter omständigheterna mår alla bra såvitt jag kunnat bedöma. Vi har pratat om detta i grupp, nu ska jag sätta mig och tala enskilt med mina medarbetare, säger Lars Hjort.

Begravningsakten kunde slutföras trots bråket, uppger han också.
