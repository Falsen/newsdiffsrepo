Miljonregnet över
Bert Karlssons barn
Erik Göthlin

Det går bra för Bert Karlssons flyktingbolag Jokarjo. Bolaget är en av de största vinnarna på flyktingvågen till Sverige och tjänar pengar på allt ifrån boenden till maten.

Barnen Joakim Karlsson, 50, och Johanna Karlsson, 40, står som ägare utan att jobba i det. Bert, 72, är vd. I somras tog barnen en aktieutdelning på 55 miljoner kronor ur bolaget som anklagat andra för höga vinster.

– Det har varit fantastiskt. Det är helt enormt, säger Bert Karlsson.



LÄS MER: Miljonutdelning till Bert Karlssons barn



I debattartiklar och i tidningsartiklar har flyktingdirektören Bert Karlsson gång på gång gnällt och klagat på Jokarjos konkurrenter i flyktingbranschen.

Han har främst varit arg på övervinster hos konkurrentföretag som Attendo och de bolag som sysslar med ensamkommande flyktingungdomar.

Före flyktingvågen hade Jokarjo tillgångar på 69 miljoner kronor. I dag har bolaget tillgångar på 372 miljoner kronor, omsatte senaste bokslutet drygt 700 miljoner kronor – och gjorde en vinst efter finansnetto på 137 miljoner kronor. Och enligt Bert Karlsson har företaget inga lån.

Syskonparet har på tre år tagit aktieutdelningar på sammanlagt 93 miljoner, trots att de alltså inte jobbar i bolaget.

Och de är försiktiga med kommenterar för egen del:

– Såna grejer får du ta med Bert, jag uttalar mig inte, säger den ena hälftenägaren Johanna Karlsson och besvarar resten av frågorna med inga kommentarer.

– Jag göra inga uttalanden i den frågan. Det hänvisar jag till vd:n Bert, säger den andre hälftenägaren Joakim Karlsson.

Samtidigt är det ni som är ägare och tar del av aktieutdelningen.

– Ja, men vi pratar inte om det i tidningen, det får ni ta med honom.

Men tidningen läser ju också de skattebetalare  som står för intäkterna i Jokarjo AB, är det inte rimligt att ni kan förklara hur ni ser på aktieutdelningen?

– Ja, det är väl inget konstigt med det, att ett företag som går med viss vinst så sker det i alla företag att det blir aktieutdelning till de som är ägare, säger Joakim Karlsson.

Bert Karlsson förklarar den generösa aktieutdelningen med att de trodde att reglerna för de privata flyktingbolagen skulle ändras i grunden och att verksamheten var inne på sista året:

– Vi trodde att sossarna skulle ändra regelverket. Vi tog ut för att vi trodde det var sista året. De ska ju höja skatten med fem procent. Det hade vi förlorat ett par tre miljoner på, säger han.

Vad händer med pengarna?

– De är kvar som riskkapital i bolaget. Vi satsar stora pengar på camping, på vår matfabrik och i Rullebo där vi bygger hus. Pengarna behövs.

Själv uppger Bert Karlsson att han inte behöver några mer pengar.

– Men jag vill se till att mina barn och barnbarn har ett bra liv. Pengar för mig är bara till för att investeras. Själv tar jag inte ut någon speciell lön, vilket jag skulle kunna göra. Jag behöver inte mer än att äta, ha en bil och någonstans att bo.

Samtidigt svingar du hårt mot andra bolag i asylbranschen som tjänar stora pengar?

– Ja, men vi gör ju inte de vinsterna. Vi ligger på tio procent. De ligger på så mycket högre.

Bert Karlsson säger alltså att vinstmarginalen ligger på tio procent och att han inte gör några övervinster. Men den faktiska vinstmarginalen låg på 17,71 procent 2016.

– Nej  nej. Du räknar totala vinster. Men det finns aktievinster och grejer i det här. Inte bara vinster i företaget.

Samtidigt som Jokarjo gör miljonvinster på skattebetalarnas bekostnad får familjen Karlsson också lönebidrag för att anställa personer som står utan jobb. För 2016 fick Jokarjo 12,3 miljoner kronor och för 2015 fick bolaget 8,8 miljoner – alltså totalt drygt 21 miljoner kronor i bidrag på två år.

Hälftenägaren Johanna Karlsson duckar för frågan om bidragsmiljonerna och aktieutdelningarna:

– Jag kommer inte kommentera det utan ring Bert om ni vill ha någon kommentar.

Samma med Joakim Karlsson:

– Inga kommentarer.

Frågan går tillbaka till vd Bert Karlsson:

– Vi får bidrag, precis som alla företag får. De stora skattepengarna ligger på ensamkommande. 25 miljarder! Och vem har fått dem? Det är fastighetsägarna i de stora städerna, framför allt.



LÄS MER: Bert Karlsson drar in miljoner – trots varslet



Bert Karlsson säger själv att han förlorade 250 miljoner kronor i samband med att Skara Sommarland var konkurshotat och han gick in i politiken på 90-talet. Aktieutdelningen blir därför ett sätt att betala tillbaka till barnen, menar han.

–  Det är inte mer än rätt att de får tillbaka pengarna, säger Bert Karlsson.
