Man skållades i bad –
gruppboende får kritik
Eva Rogsten

En man på ett gruppboende i Göteborgstrakten fick svåra brännskador i samband med att han skulle ta ett bad.

Det var personalen som tappade upp vattnet och de befann sig i ett annat rum medan badkaret fylldes. Innan de kom tillbaka hade mannen hunnit kliva ner i badet – och vattnet var skållhett.

Även SVT Nyheter Väst har rapporterat om händelsen.

Nu får boendet kritik från IVO, inspektionen för vård och omsorg, för brister i omhändertagandet "både av boendepersonalen och hälso- och sjukvårdspersonalen".

Dels brast det i kontakt mellan boendepersonalen och sjuksköterskan. Personalen gjorde på egen hand en bedömning att det inte handlade om en akut skada och tog inte kontakt med sjuksköterska, skriver IVO i sitt beslut.

Även sjuksköterskan brast i sitt agerande enligt IVO. Det tog flera dygn innan läkare kontaktades.

Dessutom följdes inte skadorna upp på rätt sätt och myndigheten slår fast brister "i sköterskans uppföljning av behandling/omläggning".

Enligt SVT Nyheter Väst fick mannen så svåra skador att han senare tvingades genomgå hudtransplantation. Hud fick flyttas från låren till fötterna.



LÄS MER: Övergrepp på boende pågick i flera års tid



IVO påvisar att en rad förbättringar måste göras på boendet. Myndigheten skriver att boendet ska säkerställa rutiner så att personalen vet vad som gäller i kontakterna med sjuksköterska, och att stadsdelsnämnden ska öka sjuksköterskors kompetens när det gäller att ta hand om brännskador.

Utredningen föreslår också att gruppboendet ska se till att de boende vid behov har tillgång till sjuksköterska dygnets alla timmar. Tidigare har boendet haft ett avtal om att sjuksköterska bara gör besök under kontorstid. Övrig tid har sköterska enbart kunnat nås på telefon.
