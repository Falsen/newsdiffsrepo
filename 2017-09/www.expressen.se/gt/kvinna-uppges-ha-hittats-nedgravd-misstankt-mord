Kropp hittad nedgrävd –
polisen misstänker mord
Jonathan Berntsson

Vid 21-tiden på fredagskvällen hittades en kropp utomhus i Strömstad i Västsverige.

– Omständigheterna gör att vi misstänker mord, säger Johan Ljung, vakthavande befäl vid polisen i region Väst.

En man, som enligt polisen är i 35-årsåldern, är gripen. Omständigheterna kring gripandet, och misstankarna mot mannen, är okända för Johan Ljung.

– Jag vet inte om kroppen är en man eller en kvinna. Tekniker är där nu och undersöker platsen, säger han.

– Hon eller han är oidentifierad, fortsätter Johan Ljung.

Klockan 01:59 beslutade man att anhålla mannen, på sannolika skäl misstänkt för mord.

– I övrigt har åklagaren ingen information att lämna, säger Annika Collin, pressansvarig hos åklagarmyndigheten.

Johan Ljung vet inte om fyndplatsen också är den plats där det misstänkta mordet har begåtts, eller offrets ålder.

Aftonbladet, som rapporterar att polisen fick in larmet som mord på en kvinna, uppger att kroppen har hittats nedgrävd vid en fastighet.

Johan Ljung kan inte bekräfta att kroppen som hittats verkligen var nedgrävd, eller om den hittats vid en fastighet.

– Det har jag inga uppgifter om, säger han.

– Teknikerna och rättsläkaren kommer troligtvis fortsätta jobbet i morgon.

Enligt Annica Collin på åklagarmyndighetens presstjänst, var ingen åklagare inkopplad i ärendet vid klockan 23.30.

– Det finns inget ärende hos åklagarmyndigheten, men vi känner till att det finns en misstänkt i ärendet, säger Annica Collin.

Enligt Johan Ljung pågår alltså arbete vid fyndplatsen över natten.

– Man är på platsen fortfarande och kommer göra vissa åtgärder under natten, men det mesta tar man när det ljusnar. Kroppen är fortfarande kvar på platsen, säger Johan Ljung vid 02-tiden.

– Varför den är det vet jag inte.

Texten uppdateras.
