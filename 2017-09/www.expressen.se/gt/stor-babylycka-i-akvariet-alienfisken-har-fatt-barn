Stor babylycka i akvariet –
"alienfisken" har fått barn
Alfred Dikalow

Två knaggrockungar har fötts på Havets Hus i Lysekil. Arten är hotad i det vilda och svår att föda upp i fångenskap. De känsliga småttingarna har nu placerats i karantän, något som P4 Väst var först att rapportera.

Knaggrockan, med sitt lätt utomjordiska utseende, är en broskfisk och är alltså släkt med hajar, fast platta.

På Havets Hus har man sedan några år tillbaka försökt att föda upp den starkt hotade och rödlistade knaggrockan, eftersom den har svårt att överleva i sin naturliga miljö.

– De här rockorna är väldigt känsliga, och störningar i deras miljö påverkar deras förmåga att föröka sig. De lägger väldigt få ägg och har sen könsmognad. De far illa av bottentrålning och även fast fiskarna släpper ut dem i havet igen så överlever de inte, berättar Helen Sköld på Havets Hus.

Det är inte första gången en unge föds på Havets Hus, men den tidigare dog innan den hann växa till sig. För att lära sig mer om hur man föder upp knaggrockorna har Havets Hus tagit hjälp av kolleger från Norge.



LÄS MER: Unik rockunge född på Havets Hus



– Eftersom arten är så hotad så har vi haft svårt att hitta vuxna rockor som vi kan använda för fortplantning. Vi hade redan några honor som vi hittat här på Västkusten men vi fick några hanar från ett akvarium i Bergen som har mer erfarenhet av att föda upp dem, säger Helen Sköld.

De norska kollegerna har lyckats föda upp knaggrockor i fångenskap och deras erfarenhet hjälper nu Havets Hus i deras arbete med att se till att ungarna når vuxen ålder. De har placerats i ett speciellt akvarium, där man tar lite extra hand om dem.

– Ungarna finns i karantän tillsammans med några hajbebisar. I ett litet akvarium med sandbotten, med en behaglig temperatur för att det inte ska bli för kallt under vintern. Sedan ska vi mata dem med krill och småbitar av fisk, berättar Helen.

Trots att knaggrockan är hotad i stora delar av världen så har Helen Sköld visst hopp om artens framtid.

– I samband med att man infört hårdare regler mot trålning för att rädda torsken, så är det möjligt att det också kommer påverka knaggrockans levnadsmiljö positivt, säger hon.

Vill man se knaggrockungarna så kan få en guidad tur bakom kulisserna på Havets Hus. De vuxna djuren finns för allmän beskådan i det stora akvariet.
