Kommunalråd kallade katolska
kyrkan för pedofilklubb
Erik Göthlin

Det var Bohusläningen som först uppmärksammade kommunalrådets uttalande. Evy Gahnström, som är verksam som politiker i Uddevalla, skrev Twitter-inlägget efter att ha sett en dokumentär om övergrepp av präster i katolska kyrkan.

Nu säger hon att inlägget var felaktigt formulerat.

– Självklart skulle jag inte ha skrivit så. Som politiker och offentlig person har jag ett ansvar för hur jag uttrycker mig. Jag är ingen övermänniska och denna gång gick det över styr. Jag tänkte med hjärtat medan jag borde ha tänkt med hjärnan, säger hon och fortsätter:

– Så här i efterhand skulle jag inte ha skrivit katolska kyrkan. Det är inte hela kyrkan, men det är präster som verkar inom den katolska kyrkans ram.

I efterhand har hon ändrat Twitter-inlägget. Nu står det så här i stället:

"Såg igår dokument utifrån om katolska prästers övergrepp på barn och ungdomar.....så vedervärdigt och oförsvarbart!"

– Jag skrev om det och tog bort katolska kyrkan och skrev att det är katolska präster. Och de verkar ju inom den katolska kyrkans ram.

Hon står dock fast vid vad hon menar var hennes ursprungliga tanke med inlägget, att lyfta fram de utsatta barnens situation.

– Jag ångrar inte att jag skriver och lyfter frågan om barnen. Det är en del av mitt uppdrag.



LÄS OCKSÅ: S-politiker togs med kokain – i snusdosan
