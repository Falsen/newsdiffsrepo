Man anhållen misstänkt för
bilbomb som dödade Luna
Björn Lindsten

Mannen som gripits och anhållits ska vara i 25-årsåldern. Han misstänks vara en av flera i en grupp som är ansvariga för sprängningen av bilen som kostade fyra personer livet.

– Vi säger inte att den här mannen tryckt på knappen och utlöst bomben. Däremot påstår vi att han är en del i gruppen som ligger bakom dådet, säger kammaråklagare Stina Lundqvist till GP.

Det var för drygt två år sedan, 12 juni 2015, som en bil sprängdes i luften i Torslanda.

Dådet ansågs ha kopplingar till gängkonflikten i Biskopsgården. Huvudmålet för attentatet var en av ledarna på den ena sidan. Gängledaren miste livet i sprängningen, liksom tre andra personer.

En av dem var ett litet barn, fyraåriga Luna Mandic, som varit ute på en fisketur tillsammans med sin pappa.

Stina Lundqvist, som GT inte lyckats nå för egna kommentarer, tror att det är en mängd personer som ligger bakom sprängningen.

– Vi tror att sex, sju, åtta eller kanske ännu fler haft roller i det här mordet. Det är många som utgjort olika länkar i kedjan, berättar Stina Lundqvist för GP.

Polis har tidigare gjort gripanden. I juni 2016 greps en person i 20-årsåldern. Denne släpptes dock efter en kortare tid.

Gängkonflikten i Biskopsgården mellan två falanger, en från södra och en från norra delen av stadsdelen, har skördat runt 20 dödsoffer. Två av dem är barn: Luna Mandic och åttaårige Yusuuf Warsame. Den åttaårige pojken dog i sedan en granat kastats in i en lägenhet.

Den kanske allra mest uppmärksammade händelsen är skottlossningen på "Vår Krog" på Vårväderstorget. 18 mars 2015 mördades två personer och åtta skadades på flera personer öppnade eld inne på krogen med automatvapen. Här greps och dömdes totalt åtta personer för mord och/eller medhjälp till mord.

Utredningsarbetet har hittills inte varit lika framgångsrikt vad gäller sprängningen som ändade fyra personers liv. Gripandet i tisdags kan vara ett genombrott.

Under torsdagen väntas åklagare Stina Lundqvist ta beslut om den misstänkte ska häktas.
