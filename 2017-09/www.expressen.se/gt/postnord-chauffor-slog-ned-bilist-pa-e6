Postnord-chaufför
slog ned bilist på E6
Sanna Wikström

En chaufför för Postnord misshandlade en annan bilist under rusningstrafiken på E6 utanför Kungälv på onsdagseftermiddagen. Händelsen fångades på en film som Aftonbladet har publicerat.

Postnordlastbilen svänger fram och tillbaka över vägen och hindrar en mindre Renault från att köra förbi. Därefter svänger lastbilen in framför personbilen och tvingar den på så vis att stanna. Chauffören kliver ur, klädd i Postnords blåa kläder, och slår ner den som kör personbilen.

– Han gick ner för räkning, killen i Renaulten, säger ett vittne till tidningen.

Polisen har upprättat en anmälan om misshandel.

– Helt förkastligt och totalt oacceptabelt. Den här chauffören har kört för sista gången för oss, säger Per Ljungberg, kommunikationschef på Postnord, till Aftonbladet.

Under fredagsmorgonen rapporterade P4 Göteborg att den aktuella chauffören fått sparken.

– Jag blir så extremt förbannad och upprörd. Det är en brottslig handling . Han kommer aldrig mer att köra för Postnord, säger Ljungberg till P4.

Postnord har under fredagsmorgonen skrivit ett uttalande om händelsen:

"I flera medier sprids informationen om att en chaufför som kör för PostNord misshandlade en annan bilist på E6 utanför Kungälv under gårdagens rusningstrafik. Detta agerande är självklar helt oacceptabelt och chauffören är uppsagd från sin arbetsgivare Trumpetfrakt med omedelbar verkan.

I den film som publiceras på aftonbladet.se och som just nu kan ses i både sociala och traditionella medier ser man hur en PostNord-lastbil svänger fram och tillbaka över vägen och hindrar annan trafik att köra förbi. Lastbilen svänger sedan in framför en personbil och tvingar den att stanna. Chauffören, iklädd PostNord-uniform, kliver ur och slår ner föraren av personbilen.

Detta är naturligtvis ett helt förkastligt och totalt oacceptabelt beteende. Händelsen är djupt beklaglig och vi vill be föraren av personbilen om ursäkt. Chauffören kör för en underentreprenör, Trumpetfrakt. Han får naturligtvis inte köra en meter till för oss. Han får också lämna Trumpetfrakt med omedelbar verkan.

Det finns inget som helst försvar för att bete sig på detta sätt och det strider mot vår code of conduct. PostNords medarbetare ska alla alltid uppträda professionellt och vara föredömen i vår yrkesutövning."

På fredagseftermiddagen skriver polisen på sin hemsida att man kommit i kontakt med offret.

Ett inledande förhör med honom ska hålla och därefter kommer åklagare kopplas in i ärendet för att fatta beslut kring vad som händer härnäst i utredningen.
