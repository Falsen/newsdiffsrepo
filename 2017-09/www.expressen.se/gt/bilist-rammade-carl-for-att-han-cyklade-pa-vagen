Bilist rammade Carl – för
att han cyklade på vägen
Björn Lindsten

Han är med i ett cykelgäng som ger sig ut från Göteborgs västra centrum en gång i veckan. Man kör en ganska rejäl runda på landsvägscyklar. Incidenter inträffar då och då, men det som hände i tisdags kväll var extremt. Så här berättar Carl Bylund själv:

– Vi var åtta-tio stycken som var på väg tillbaka mot Göteborg, vi körde mellan Lindome och Kållered, när den här bilen kommer bakom oss. Man märker att föraren är uppenbart irriterad, han ligger väldigt nära när han kör om oss. Det var med minsta marginal som flera av oss lyckades hålla oss kvar på cyklarna.

Men bilisten var inte nöjd där.

– När han kört om oss så tvärbromsar han. Vi håller kanske en hastighet på 40 kilometer så det blir skarpt läge. Alla lyckas dock undvika att krascha in i bilen, men när jag väjer så kör jag in i hans backspegel fast kommer ändå förbi.

Då hör Carl att bilen strax bakom startar med en rivstart och nu är han riktigt rädd.

– Han körde in i mig rakt bakifrån, tack och lov. Men när han kommit upp precis vid sidan av mig girar han mot mig. Det är en väldigt medveten handling, en "tackling". Jag flyger i väg handlöst.

Bilisten försökte smita i väg, men hade kraschlandat på en refug i samband med tacklingen och fått punktering. Dessutom hade Carls cykelkompisar sinnesnärvaro nog att larma polis och ambulans samtidigt som de "ringade in" bilen.

Carl Bylund landade på asfalt och fick rejäla skrapsår. Han kunde omtumlad och chockad resa sig, gå fram till bilen och öppna bildörren. Då väntar nästa chock.

– Bredvid denna rasande, svärande bilförare som försöker skada medtrafikanter sitter ett litet barn i passagerarsätet. Han har suttit där utan bilkudde och upplevt detta. Undrat varför pappa varit så arg, varför han kraschat, varför någon kommer och sliter upp hans bildörr, varför det står en massa cyklister runt bilen, varför polis och ambulans kommer.

Bilföraren var rasande och förklarade som i ett slags mantra, uppger Carl Bylund, att han har rätt att göra som han gjorde.

– Han sa att han hade kört på cyklister tidigare som inte höll sig på cykelbana. Han sa att han kört på en grupp cyklister ett år tidigare och att han då "hade fått rätt".

Bilföraren gjorde också försök att köra därifrån men då ryckte helt sonika Carl Bylund hans bilnycklar ur tändningslåset.

Christer Fuxborg, presstalesperson vid polisen i region Väst, känner till händelsen.

–  Vårdslöshet i trafik känns det givet att det handlar om, det kan också bli fråga om grov sådan vilket har fängelse i straffskalan. Men det finns också andra tänkbara brottsrubriceringar här.

– Det kommer att visa sig för det här kommer utredningsenheten vid Trafikpolisen att gå till botten med, säger Fuxborg.

Bilstens påståenden att han har rätt att köra på cyklister som inte håller sig på cykelbanan är givetvis felaktiga. Strikt lagmässigt kan cyklister välja om de ska köra på cykelbana eller inte.

Carl och hans cykelvänner väljer oftast bort cykelbanan av flera anledningar: de tycker helt enkelt att det är trafiksäkrare att de kör på vägen eftersom de är många och har höga farter.

Carl Bylund verkar ha klarat sig undan bilattacken utan svåra fysiska men.

– Utöver skrapsåren har jag fått en del smärtor i nacken, men de hoppas jag kommer att gå över ganska snabbt. Det är värre mentalt. Känslan att någon medvetet ville skada mig, den kommer jag att bära med mig länge.

Han hoppas att hans berättelse kan leda till en debatt om det allt hårdare trafikklimatet ute på vägarna. Att det är dags att se varandra som medtrafikanter igen, inte fiender oavsett om vi färdas i bil, cykel, annat fordon eller går till fots.
