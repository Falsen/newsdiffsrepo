Rånet i guldbutiken: Tre män släppta
Eva Rogsten

I torsdags slog maskerade rånare till mot en guldsmedsbutik i Uddevalla. En anställd misshandlades.

Natten mot fredagen greps och anhölls fem personer, två för delaktighet i själva rånet och tre misstänks för medhjälp.

Under måndagen kommer åklagare att begära de två som misstänks för själva rånet häktade, skriver Bohusläningen. De övriga tre männen har släppts i helgen. De är dock fortsatt misstänkta för medhjälp.

– Alla fem nekar till brott. Misstankarna kvarstår mot de andra tre men de släpps eftersom brottsrubriceringen inte är lika stark, säger åklagare Carina Gustafsson i Uddevalla till tidningen.

De fem männen greps på olika adresser i Uddevalla. Enligt polisen var det mycket tack vare vittnen som rånarjakten blev framgångsrik.

- Vi har kunnat gripa männen tack vare bra vittnesiakttagelser och även bra underrättelsearbete inom polisen, förklarade Hans Lippens, polisens presstalesman i region väst, i samband med gripandena.

Rånet inträffade vid lunchtid på torsdagen och polisen inledde en intensiv jakt med bland annat den tungt beväpnade insatsstyrkan och helikopter.

En person kunde vittna om hur rånarna flydde från platsen:

– Det kom massor av folk springande från en sidogata, sen kom även två killar springande. Det hela gick ganska snabbt. De hade någon typ av pistol. Sedan om det var en riktig eller någon form av luft eller kolsyrepistol, det vet jag inte. De stannade till och avlossade några skott och fortsatte springa.



LÄS MER: Fem anhållna för guldrånet
