Bedragaren lurade
sig in hos Inger, 79
Evelina Nedlund

Bedragare som utger sig för vara mattförsäljare är inget nytt fenomen. Senast i somras varnade polisen i Falkenberg och Hylte för oseriösa mattförsäljare – och nu har fler fall uppmärksammats i Västsverige.

– Jag trodde det hade fått genomslag, våra tidigare varningar. Men det här låter som att det är samma tillvägagångssätt som tidigare, så det kan vara att bedragarna flyttar till ett nytt område när metoden blir för välkänd.

På sin Facebook-sida varnar Uddevallapolisen nu för bedrägliga mattförsäljare i regionen som utger sig för att vara mattförsäljare från välkända butiker och försöker lura äldre att köpa mattor av låg kvalitet.



LÄS MER: Mystiske bedragaren har härjat i flera års tid

En av dem som råkat ut för mattbedragarna är Inger Pettersson, 79, från Vänersborg, som Ttela var först med att intervjua. På tisdagen ringde en man, som utgav sig för att arbeta på en välkänd mattaffär i Vänersborg, hem till Inger. Han sa att han nyligen gått i pension och att han hade lite småmattor som han ville skänka bort till trogna kunder.

– Jag köpte en matta därifrån för några år sedan. Jag blev lite konfunderad men tänkte 'visst, ja jag vill väl ha en matta'. Han hade med sig några små mattor och ett par stycken av större modell. Så jag fick en liten matta av honom.

Därefter sa mannen att han skulle flyga utomlands och att han ville sälja de större mattorna för att slippa betala tullavgift.

– Jag sa att jag inte har några pengar att köpa matta för, och då sa han 'hur mycket kan du tänka dig betala?'. Jag sa 200 kronor, möjligen 300 kronor, för det var allt jag hade i kontanter hemma.

Mannen föreslog då att han kunde ta Ingers bankkort och åka i väg och ta ut pengar åt henne.

– Jag lämnar inte ut mitt kort till vilt främmande människor så jag sa att han inte fick det. Vi dividerade en bra stund om detta men när han varken fick kortet eller mer pengar blev han väldigt sur. Jag såg hur det svartnade i ögonen på honom och han såg väldigt otrevlig ut.



LÄS MER: Bedragare försökte blåsa mästerpolis

När mannen varken fick pengar eller tillgång till Ingers kontokort packade han ihop sina saker och lämnade lägenheten. Dagen efter ringde Inger till mattaffären där en anställd berättade att fler personer med liknande upplevelser ringt in.

– De sa att 3-4 personer hade ringt innan mig, så det är fler än mig han varit hos.

Ingrid Pettersson är glad att det hela slutade med att hon inte köpte någon matta av mannen, men är också chockad över hur nära det var att hon blev lurad.

– När han bad om mitt bankkort förstod jag att jag blev lurad. I efterhand har jag fått höra 'men det borde du väl förstått', men de är hur skickliga som helst. Det är som att bli hypnotiserad, de är så vänliga och han såg väldigt välvårdad ut, säger hon och avslutar:

– När han sprang i väg förstod jag att jag var på väg att bli grundlurad och när jag såg mattan blev jag illamående och rullade ihop den och la bort den.

Ingrid Pettersson har polisanmält händelsen.



LÄS OCKSÅ: Polisen varnar för bankomat-bedragare: "Tar kort och pengar"

Enligt Tommy Nyman är det inte helt enkelt för polisen att få tag i de misstänkta, eftersom de är flyktiga i sitt uppträdande. Han berättar att polisen i första hand arbetar med att informera om bedrägerimetoden för att förebygga att människor blir lurade.

– Mitt budskap är: bli inte lurad. Man kan köpa en matta om man vill, men man ska inte tro att den är äkta om någon kommer och knackar på dörren, säger Tommy Nyman och avslutar:

– Hur fin historien än låter så ska man nog hellre gå till butiken som mattan utges vara ifrån, för då kanske man får en annan berättelse. Ska man köpa en matta ska man gå till seriösa och etablerade aktörer som exempelvis en mattaffär eller ett auktionshus.
