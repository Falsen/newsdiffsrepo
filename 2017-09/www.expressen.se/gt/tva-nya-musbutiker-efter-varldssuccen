Två nya musbutiker
efter världssuccén
Alfred Dikalow

Konstkollektivet Anonymouse gjorde succé både i Sverige och internationellt när de i december 2016 öppnade sina första verksamheter för möss i Malmö. Restaurangen Il Topolino, nötbutiken Noix de Vie höll och Tjoffsans tivoli höll de skånska mössen sysselsatta fram till våren 2017. Men i maj stängdes verksamheterna ner och sedan dess har det varit knäpptyst från konstkollektivet, något som Sydsvenskan skrev först om.



LÄS MER: Anonymouse om uppståndelsen: "Jätteroligt"



Under onsdagsnatten presenterade Anonymouse på sin Instagram att mössen valt att expandera – genom att öppna två nya verksamheter i Borås.

Instagramkontots 113 000 följare bjöds på en hälsning och en bild på de nya minibutikerna "Pärlans tyger" och "Sorkhs skattkammare".

GT fick kontakt med Anonymouse via mejl och en av de mystiska medlemmarna, som kallar sig för "Pärlan", förklarade hur man resonerat kring valet av verksamhet.

– När vi tänker på Borås så tänker vi på handelsresande, postorder och alla textilföretag som legat här. Och sykunniga möss är ju inget främmande; så textilen kändes självskriven, och om man nu då haft mycket postorder så har säkert många brev skickats och då borde det finnas många frimärken, och vad har mössen använt det till? Konst såklart!

På Gatukonstfestivalen No Limits hemsida har man tidigare kunnat läsa om att Anonymous är en av utställarna på evenemanget. "Pärlan" berättar att man haft kontakt med arrangörerna sedan i vintras och avslöjar att det kan komma att dyka upp fler konstverk i Borås innan festivalen avslutas den 10 september.

–  I går natt dök vi upp och bjöd till! Och vi kanske inte är helt klara än...

"Pärlan" berättar att Anonymouse planerar att återvända till sin hemstad Malmö i framtiden och på frågan om konstkollektivet har planer på att expandera på Västkusten lämnas ett kryptiskt svar.

– Planer finns det alltid, men det ska ju bli verklighet också...
