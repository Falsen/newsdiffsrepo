Postnord tappade bort
Bengts paket sex gånger
Erik Göthlin

Tyskläraren Bengt Lundström från Mölndal beställde en dvd från Tyskland den 6 augusti. Dvd:n har han tänkt använda i sin undervisning.  Den 10 augusti anlände paketet till Sverige. Men det skulle visa sig bli mycket svårt för Bengt att faktiskt få ut paketet, vilket SVT Väst skrivit om.

– Jag tyckte att det började dröja. Jag mejlade företaget i Tyskland och mycket riktigt hade de skickat paketet, berättar Bengt.



LÄS MER: Marcos kritik mot Postnord – efter slarvet



Det visade sig så småningom att paketet kommit till Kållered och inte Hemköp i Mölndal där Bengt vanligtvis hämtar ut sina paket. Det fick han reda på när han fick en påminnelseavi. Men när han kom till butiken i Kållered var paketet inte där och Bengt fick gå hem tomhänt.

Proceduren upprepades sex gånger. Bengt låg alltid steget efter paketet.

– Varje gång jag kom dit så sa man att den var felsorterad och att jag skulle hämta den på Hemköp, säger Bengt, som poängterar att han inte klandrar butiken för det inträffade.

Vad tänkte du när du försökte hämta ut paketet den sjätte gången?

– Det var på gränsen... Jag var väldigt irriterad, minst sagt. Jag trodde att jag var med i "Dolda kameran".

Via Postnords app kunde Bengt se hur paketet skickades tillbaka, och tillbaka, och tillbaka. Slutligen ringde han butiken i Kållered och bad personalen att ringa honom när paketet dök upp igen. Och slutligen kunde han alltså lägga vantarna på sin dvd. Då hade det gått två veckor.

– Det är jättemärkligt alltihop. Jag hade aldrig kunnat tro att det skulle bli på det här sättet.

SVT Väst har talat med Postnord som tar på sig felet.

– Felet är vårt till 100 procent. Ombudet har gjort rätt som scannat paketet som felsorterat men vi har handlagt det på ett felaktigt sätt och kört det till fel ombud, säger Mats Stålgren, regionchef i väst vid Postnord.



LÄS MER: Lillemors konst förstördes – Postnord vägrar ersätta



Stålgren säger också till SVT att det är väldigt ovanligt att paket hamnar i en "loop" likt Bengts gjorde.

Bengt Lundström kan skratta åt saken i dag. Det handlade trots allt bara om en dvd.

– Men jag tänker på de som har viktiga saker som måste fram.
