Stordalens ändring
inför tunga hösten
Evelina Nedlund

Läkaren, miljöaktivisten och grundaren till stiftelsen EAT Foundation Gunhild Stordalen har varit krönikör i Di de två senaste åren, men har nu valt att lämna sitt uppdrag, rapporterar Dagens industri.

– Sverige är ledande inom miljö, hälsa och de frågor som berör mig. Det har varit spännande att delta i debatten och väldigt inspirerande med responsen på mejl, Twitter och från folk jag har mött, säger Gunhild Stordalen till tidningen.

I sina texter har hon bland annat belyst frågor som rör mat-, klimat- och hälsoutmaningar. Till tidningen säger hon att hennes mål har varit att dela med sig av det som engagerar henne och samtidigt sprida lite optimism och nya perspektiv.



LÄS MER: Gunhild Stordalens stora glädjebesked

Gunhild Stordalen diagnostiserades 2014 med den mest aggressiva formen av den dödliga bindvävssjukdomen systemisk skleros. De senaste åren har hon genomgått två tuffa cellgiftsbehandlingar och varit inlagd på specialsjukhus i Nederländerna, men hon har inte låtit sjukdomen påverka hennes arbete.

Under alla år har hon fortsatt arbetet med stiftelsen EAT, som årligen arrangerar konferensen EAT Stockholm Food Forum och som har för syfte att skapa samarbeten för hållbara lösningar på mat-, klimat- och folkhälsoproblemen världen över.



LÄS MER: Gunhild Stordalen fick möta sin förebild Barack Obama

Enligt Di avslutar Gunhild Stordalen nu sitt uppdrag som krönikör för tidningen för att få ännu mer tid till att ägna sig åt stiftelsen.

– Det är lyckligtvis inte bara i Sverige som folk bryr sig om hälsa och miljö, så den här hösten har jag och mina Eat-kolleger ett rekordhektiskt program, säger Stordalen till tidningen.

På höstens schema finns bland annat ett besök till FN:s generalförsamling i New York. Samtidigt ska stiftelsen arrangera ett Eat-forum i Jakarta, i samarbetet med indonesiska myndigheter och där EAT i Stockholm står som modell.
