Här vimlar kändisarna
på Borg-premiären
Lovisa Waldeck

Flera kändisar var på plats vid Bio Roy när filmen Borg hade Göteborgspremiär under tisdagskvällen.

Författaren och västkustprofilen Viveca Lärn var först ut på röda mattan.

– Jag har jättehöga förväntningar. Det var en dramatisk tid i vårt liv. Och sen är det så fantastiska skådespelare. Det är helt otroligt. Jag ser fram emot ett riktigt drama.

Hon minns främst en match som Björn Borg spelade i Paris, när hon själv var på plats.

– Jag minns inte när det var, det måste ha varit på 80-talet någon gång. Han var ju kult då, precis som Stenmark. Det var de två, dem ville man inte konkurera med.

Själv har hon träffat Björn Borg vid ett par tillfällen när hon jobbade som journalist, innan hon blev författare.

– Jag träffade Borg några gånger, han var en väldigt rar pojk.

Huvudrollsinnehavaren själv, Sverrir Gudnason, var glad över att få vara tillbaka i Göteborg, där delar av filmen spelats in.

– Det känns jättebra. Jag har varit här och filmat många filmer tidigare och har även varit på Stadsteatern. Så jag har bra relation till Göteborg.

Sverrir berättar att det krävdes mycket förberedelser inför rollen som Björn Borg. Han fick börja träna mycket och spela mycket tennis.

– Det var spännande. Det krävdes ett halvårs arbete innan det var dags att filma.

Är du bra på tennis?

– Det beror på vem man jämför med. Jag är bättre än många men sämre än många, säger han.
