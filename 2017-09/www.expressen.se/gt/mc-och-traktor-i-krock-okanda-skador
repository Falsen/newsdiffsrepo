Mc och traktor i krock – person till sjukhus
Erik Göthlin

Larmet om olyckan kom till polisen 16.38 på måndagseftermiddagen.

En mc och en traktor har kolliderat, uppger polisen. Det exakta skadeläget var först okänt, men enligt uppgifter från platsen så ska mc-föraren ha skadat ett ben.

Räddningstjänsten var på platsen strax innan 17-tiden.

– Vi har en brandbil på plats. Omfattningen är mindre men vi är ambulansen behjälplig, säger en larm- och ledningsoperatör.

Vid 18.30-tiden uppger polisen att mc-föraren har förts till sjukhus.

– Mc-föraren fördes till Sahlgrenska sjukhuset med lättare skador på underbenet, säger polisens presstalesman Stefan Gustafsson.

Traktorföraren greps efter att ha blåst positivt och är nu misstänkt för rattfylleri, enligt polisen.
