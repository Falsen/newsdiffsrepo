Bombnazisterna kvar i häkte
Daniel Olsson

Huvudmannen i det stora bombåtalet mot tre nazister i Göteborg, Viktor Melin, får stanna kvar i väntan på hovrättens dom. Även den 50-årige Jimmy Jonasson får sitta kvar.

Det meddelar hovrätten nu på morgonen efter att rätten haft ett första möte.

Viktor Melin och Jimmy Jonassons dömdes i tingsrätten till åtta och ett halvt respektive fem års fängelse och har krävt att bli friade. Den tredje åtalade, Anton Thulin, dömdes av tingsrätten till ett och ett halvt års fängelse och har inte suttit häktad under förhandlingarna. Alla tre har ett flera år långt engagemang inom nazistiska Nordiska motståndsrörelsen bakom sig.

Viktor Melin var under en tid lokal ledare för Nordiska motståndsrörelsen, så kallad kampgruppschef, i Göteborg. I dag säger han sig ha lämnat organisationen.

Anton Thulin och Viktor Melin har, enligt Säkerhetspolisens uppgifter i utredningen, militärtränats av en paramilitär gruppering Partizan utanför St Petersburg några månader innan bombserien inleddes i november 20016 med ett attentat mot vänsterorganisationen Syndikalistiskt forums lokaler i centrala Göteborg.

Under tisdagen kunde vi tillsammans med tidningen Expo avslöja att alla de tre åtalade mött ledaren för Partizan, Denis Gariev, på ett internt möte i Nordiska motståndsrörelsens regi hösten 2015. Mötet ägde rum på en bondgård utanför Skara och Gariev ingick i den antisemitiska och fascistiska Ryska Imperiska Rörelsens delegation.

Åklagaren vid riksenheten för säkerhetsmål, Mats Ljungqvist, meddelade efter rättegången avslutades under onsdagen att han yrkat på strängare straff för huvudmannen Viktor Melin. I grunden handlar det om att bedöma bomben som briserade utanför ett flyktingboende i Västra Frölunda strax efter nyår som mordförsök.

En städare på boendet fick båda benen lemlästade i samband med att en soppåse briserade i handen på honom då han skulle göra sitt jobb och slängde påsen i en container. Han kommer troligtvis aldrig helt kunna återställas, enligt läkemedelsrapporter som lämnats in till rätten.

Enligt åklagaren har männen visar likgiltighet inför andra människors liv då de placerade en mycket kraftig hemmagjord bomb i en sopsäck inne på flyktingboendet.

De tre männens advokater har lagt fram en del ny bevisning inför hovrättens förhandlingar. Bland annat har ett nytt vittne kallats för att berätta om det sprängmedel som Jimmy Jonasson hade hemma hos sig och som åklagaren menar har använts till bomberna.

Domen beräknas till den 22 september.
