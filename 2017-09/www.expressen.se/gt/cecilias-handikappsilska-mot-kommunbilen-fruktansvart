Cecilias parkeringsilska mot
kommunbilen: "Fruktansvärt"
Oskar Lindwall

Det var klockan halv nio i fredags morse som Cecilia Casper, 33, fick syn på den märkliga parkeringen utanför Ica Maxi i Sisjön.

En kommunbil med fyra personer svängde in på handikappsparkeringen precis utanför entrén när de skulle gå in och handla.

– Det var inte direkt så att det var fullsmockat på parkeringen vid den tiden men de ville ställa sig allra längst fram och dessutom över två rutor, säger Cecilia Casper som blev märkbart irriterad över det inträffade.

– Jag tycker att det är fruktansvärt illa. Jag satt och stirrade på dem i hopp om att de skulle se mig, men det gjorde de inte utan gick in och handlade, säger hon.

Cecilia tog därefter en bild på på den felparkerade bilen och skrev ett syrligt Facebookinlägg riktat mot Göteborgs stad.

– Jag tänkte att skriver man lite skämtsamt så brukar det vara enklare att få respons och det blir fler som läser det, säger hon.

LÄS MER: Malins handikappsilska på Gekås: ”Ett hån”

Göteborgs stad svarade kort därefter med att platserna som är markerade för funktionsnedsatta ska användas för de som har tillstånd, och att de skulle ta kontakt med park- och naturförvaltningen, som äger bilen.

Ann Skärberg, verksamhetschef för arbetsmarknadsavdelningen på park- och naturförvaltningen, säger så här om parkeringen:

– Jag kan bara säga att jag det inte är okej att parkera på det här sättet.

Ann har ännu inte hunnit prata med de personer som åkte i bilen.

– Jag har inte pratat med personerna själv, men jag kommer självklart att göra det och ta reda på varför detta skedde.

Cecilia Casper är upprörd över det inträffade.

– Jag tycker att det är fruktansvärt. Jag själv jobbar inom vården och har tidigare jobbat kommunalt. Jag skulle aldrig ställa mig så där om jag inte hade kort i rutan, även om jag hade en brukare med mig, säger hon.
