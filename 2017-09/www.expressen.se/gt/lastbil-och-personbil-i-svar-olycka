En man död efter
svår lastbilsolycka
Eva Rogsten

Strax efter klockan 08 på måndagsmorgonen larmades räddningstjänsten till en olycka på en väg mellan Nässjö och Vetlanda. Även ambulans och polis kallades till platsen.

– Det är en svår olycka med en lastbil och en personbil som har krockat. Troligen handlar det om en frontalkrock, säger Kenneth Hermansson, inre befäl vid räddningstjänsten i Jönköping.

Han uppgav inledningsvis att det var två personer inblandade i olyckan, en i varje fordon.

– Båda är fastklämda och losstagning pågår. Båda fordonen är demolerade, säger Kenneth Hermansson.

Enheter från räddningstjänsten i Nässjö och Eksjö deltog i räddningsarbetet.

Vägen stängdes av i båda riktningarna och trafiken dirigerades om.

Vid niotiden kunde polisen meddela att lastbilschauffören klarat sig utan fysiska skador.  Föraren i personbilen fördes till sjukhus med mycket allvarliga skador.

– Lastbilschauffören är chockad men i övrigt oskadd, säger Thomas Agnevik, polisens presstalesman i Jönköping.

Senare meddelar polisen att bilföraren, en man i 30-årsåldern, avlidit av sina skador. De närmast anhöriga är underrättade.

Thomas Agnevik förklarar att det nu pågår dokumentation och en polisutredning av olyckan.

– Det vi vet är att personbilen har gått över i mötande körfält och frontalkrockat med lastbilen, säger Thomas Agnevik.

Omkring klockan halv tio har trafiken börjat släppas fram växelvis förbi olycksplatsen.

– Mitt råd är att undvika vägen helt och att välja en annan väg, säger Thomas Agnevik.

Texten uppdateras
