JUST NU: Två fastklämda
efter svår lastbilsolycka
Eva Rogsten

Strax efter klockan 08 på måndagsmorgonen larmades räddningstjänsten till en olycka på en väg mellan Nässjö och Vetlanda. Även ambulans och polis kallades till platsen.

– Det är en svår olycka med en lastbil och en personbil som har krockat. Troligen handlar det om en frontalkrock, säger Kenneth Hermansson, inre befäl vid räddningstjänsten i Jönköping.

Han uppger att det ska vara två personer inblandade i olyckan, en i varje fordon.

– Båda är fastklämda och losstagning pågår. Båda fordonen är demolerade, säger Kenneth Hermansson.

Enheter från räddningstjänsten i Nässjö och Eksjö jobbar på platsen.

Vägen har stängts av i båda riktningarna och trafiken dirigeras om.

Vid niotiden meddelar polisen att lastbilschauffören klarat sig utan fysiska skador.  Föraren i personbilen har förts till sjukhus med mycket allvarliga skador.

– Personbilsföraren är mycket svårt skadad. Lastbilschauffören är chockad men i övrigt oskadd, säger Thomas Agnevik, polisens presstalesman i Jönköping.

Han förklarar att det nu pågår dokumentation och en polisutredning av olyckan.

– Det vi vet är att personbilen har gått över i mötande körfält och frontalkrockat med lastbilen, säger Thomas Agnevik.

Omkring klockan halv tio har trafiken börjat släppas fram växelvis förbi olycksplatsen.

Texten uppdateras
