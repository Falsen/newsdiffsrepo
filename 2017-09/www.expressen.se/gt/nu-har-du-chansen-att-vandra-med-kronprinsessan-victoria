Ta chansen att vandra
med kronprinsessan
Björn Lindsten

Nyligen offentliggjorde hovet att kronprinsessan Victoria ska genomföra vandringar i Sveriges 25 landskap.

– Kronprinsessan vill synliggöra den skatt som den svenska naturen är, förklarade Margareta Thorgren, informationschef vid hovet.

Naturintresserade Victoria vill se, och ge publicitet åt, den vackra svenska naturen.

På lördag är det dags för den första vandringen och den går av stapeln i hjärtat av Västergötland.

Vandringen inleds runt klockan 11 vid Kata Gård i Varnhem vilket inte är någon slump. Västergötland gav kronprinsessan en replik av vikingahärskarinnan Katas silverspänne i 40-årspresenet.

Ungefär fyra timmar och 13 kilometer senare gör kronprinsessan med följe i mål vid Naturrum intill Hornborgasjön.

– Vandringen sker längs pilgrimsleden på Billingen i riktning mot Hornborgasjön och Naturum som är slutdestinationen. Längs vägen är det också planerat för fältmässig lunch uppe på platån och besök vid Heljesgården där vi kommer att få se skogs- och jordbruk från förr, säger Mikael Appelqvist vid Länsstyrelsen för Västra Götaland till SLA.



På hovets hemsida står det bland annat: "Den första vandringen äger rum i Västergötland, som är kronprinsessans hertiginnedöme. Kronprinsessan besöker bland annat Varnhems klosterområde och vandrar därefter längs pilgrimleden utmed berget Billingen. Vandringen avslutas vid Hornborgasjön."

Ett officiellt följe i form av politiker (från Skövde, Skara och Falköping), representanter från Länsstyrelsen i Västra Götaland, Säpo-personal med flera blir det. Men också ett inofficiellt följe, för allmänheten är välkommen att vandra med kronprinsessan.

– Tanken är ju att detta ska ske öppet och i den omgivning som normalt finns, så det finns inga avspärrningar eller liknande. Vi räknar med att det kommer att finnas ett visst intresse, säger Appelqvist till SLA.

Detta blir alltså den första av 25 vandringar som kronprinsessan kommer att genomföra under en tidsperiod på två-tre år.

– Kronprinsessan har sett fram emot att inleda dessa vandringar länge. Förhoppningen är att fler ska få upp ögonen för Sveriges fantastiska natur och därmed känna uppskattning och vara varsam med vår natur, säger Margareta Thorgren.
