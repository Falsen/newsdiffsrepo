Gängkriget i Frölunda gäckar
polisen: "Väldigt våldsamt"
Erik Göthlin

2 september 2016: En man hittas ihjälskjuten i en bil på Frölunda Torg. 31 oktober samma år: Två bröder, 16 och 20 år gamla, skjuts ihjäl i Frölunda. Den sista halvan av 2016 blev våldsamt för området. Och våldet har fortsatt i år.

Den 4 juni hittas en man skjuten till döds i ett skogsparti i Frölunda. Ungefär två veckor senare, den 16 juni, skjuts ännu en man ihjäl i Frölunda.



LÄS MER: Man skjuten i Frölunda – två gärningsmän jagas



Polisen jobbar utifrån teorin att skjutningarna i Frölunda och Tynneredsområdet hör ihop. Det är två falanger, kriminella nätverk, som tros ligga bakom våldet.

– Det är två nätverk i Frölunda. De går att koppla till mordet på Frölunda Torg och dubbelmordet, säger polischefen Erik Nord när GT träffar honom.

Och senast förra veckan skottskadades en man i benen i området. Även det dådet kan härröras till den kriminella miljön i Frölunda, enligt Nord. Såväl offret som de personer som anhållits för dådet ingår där enligt polisens uppfattning.

– Han (offret) är ju en figur som är aktiv i de här kretsarna. Men om just det här brottet är kopplat till gängkriminalitet eller har ett privat motiv vet man inte. Men mycket talar ju för det, säger Nord.

Polisens nya statistik släpptes bara för några dagar sedan. Den visar att Hisingen som dragits med gängskjutningar föregående år, där Vår krog och bar-skjutningarna 2015 utgjorde en blodig kulmen, enbart haft en skjutning i år. I stället har merparten av skjutningarna ägt rum i lokalpolisområde Syd där Frölunda ingår.



LÄS MER: Man ihjälskjuten i Frölunda – med flera skott



Det handlar om sex skjutningar totalt, varav två skadade och två med dödlig utgång. Samtidigt ska sägas att samtliga skjutningar inte behöver vara gängrelaterade. Även om merparten är det enligt den polisiära uppfattningen.

Är det gängen i Frölunda som ger polisen mest huvudvärk?

– Alla gäng ger oss huvudvärk men just för stunden kan man inte blunda föra att det varit väldigt våldsamt (i Frölunda) och lite lugnare på de andra ställena, säger Erik Nord.



LÄS MER: Man hittad skjuten i skogsparti i Frölunda



Nord vänder sig något mot begreppet gäng. Han föredrar att kalla dem kriminella nätverk.

– Själva begreppet gäng är lite fel. Om man talar om Hells Angels och mc-gängen i enprocentsmiljö kan man tala om gäng med någon slags struktur. När vi talar om förortsgäng och kriminella nätverk samlas några personer kring en starkt individ som agerar ledare och kan förmedla pengar och makt och ofta har ett visst våldskapitalt som kan omsättas.

Nätverken präglas inte av samma lojalitet som inom klassiska gäng, enligt Nords uppfattning. Individerna rör sig mellan nätverken och tidigare vänner kan snabbt bli fiender.

– Det kan räcka med att någon snor någon annans flickvän, eller nyper henne i baken. Vi har några skjutningar som har en sådan bakgrund, konstaterar Nord.

Att skjutningarna nu äger rum i Frölunda och inte på Hisingen kan ha flera förklaringar, menar Nord.

– Dels kan det handla om att vi har gjort saker och ting. Och spelare försvinner ju emellanåt.

– Jag tycker man ska vara så krass att säga att om två våldsbenägna herrar är osams och den ene skjuter den andre, då försvinner den konflikten genom att den ene dör. Det kan lugna ner läget. Tyvärr är det ju så, konstaterar Erik Nord.
