Hellströms comeback på scen – efter turnén
Mats Bråstedt

På lördagskvällen spelade Kapten Röd på Slottskogsvallen i Göteborg. Mitt under konserten fick han, som egentligen heter Björn Nilson, sällskap av Göteborgs-favoriten Håkan Hellström.

– Kapten Röd började sjunga en av Håkans låtar ,och då kom han upp på scen och sjöng med, säger Nathalie Holm, som var på konserten.

Men det blev ett ganska kort besök på scenen.

Enligt GP inledde Håkan Hellström med sin egen ”Gårdakvarnar och skit”. Sedan ökade Hellström farten i en duettversion av Kapten Röds nysläppta ”Rudeboy love”.

Det är dock inte första gången som stjärnorna står på scen ihop. Kapten Röd gästade Håkan Hellström på Ullevi 2014 med en snabbvariant av flera hopbakade låtar

Precis när Håkan Hellströms turné hade börjat i våras berättade artisten att han kommer att ta en paus från sitt turnerande efter den avslutades i juli.

– Jag kommer vara borta i några år nu. Jag kommer inte tillbaka nästa år och jag kommer nog inte tillbaka året efter det, sa artisten i en intervju med Svenska Dagbladet i maj.

Under sommaren har Håkan Hellström spelat på Stadion i Stockholm och Ullevi i Göteborg bland annat.

Kapten Röd har under sommaren varit ute på sin turné  Hundralappen (ingen biljett kostade mer än 100 kronor). Lördagskvällens spelning i Göteborg var den sista.

Inför kvällens spelning hade Kapten Röd uppmanat publiken till att visa solidaritet genom att stå upp för varandra, och inte låta några obehagligheter ske i publikhavet.
