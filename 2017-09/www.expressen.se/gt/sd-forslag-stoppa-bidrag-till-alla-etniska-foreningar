SD-förslag: Stoppa bidrag
till alla etniska föreningar
Eva Rogsten

Sverigedemokraternas Jörgen Fogelklou, Staffan Levinsson och Lars Hansson i Göteborg lämnade i januari in en motion om att Göteborgs stad ekonomiskt "inte ska stödja föreningar som grundar sig på etnicitet".

I motionen skriver de att föreningarna "motverkar integrationen och i stället framhåller kulturella och etniska särarter".

Nu ska ärendet upp i kommunfullmäktige vilket sker vid nästa sammanträde den 14 september.

– Den här motionen är ett tydligt bevis på att SD är ett rasistiskt parti. Föreningslivet ska vara till för alla, inte bara de som SD tycker är etniska svenskar. Motionen lyfter fram att partiet vill göra skillnad på människor, säger Amalia Rud Pedersen, SSU-ordförande och ersättare i kommunfullmäktige i Göteborg. Hon fortsätter:

– Jag blir rädd och äcklad när jag läser att rätten till att bedriva föreningsverksamhet ska avgöras beroende på vem Jörgen Fogelklou anser är etniskt svensk eller inte. Det finns över 300 föreningar i Göteborg som skulle drabbas.

De remissinstanser som yttrat sig om motionen framför hård kritik mot förslaget som anses strida mot lagstiftningen.



LÄS OCKSÅ: SD-ordförandens hot: "Kommer skalla ner dig"



"Enligt diskrimineringslagen tillåts inte missgynnande som har samband med bland annat etnisk tillhörighet eller religion eller annan trosuppfattning. Att särbehandla vissa organisationer på grundval av etnicitet riskerar att vara diskriminerande i lagens mening" skriver exempelvis Stadsdelsförvaltningen Askim-Frölunda-Högsbo.

Jörgen Fogelklou, SD-ordförande i Göteborg, tycker att förslaget har tolkats fel.

– Jag anser att remissinstanserna tolkar det illvilligt. De misstolkar oss. Man pratar om rasism och att utesluta folk. Det ska man inte göra. Därför kan vi inte ha föreningar som baseras enbart på etnicitet. Det är ju grunden för att utesluta andra människor, säger han.

Fogelklou menar att föreningar som bygger på etnicitet är exkluderande.

– Om man har sådan förening så ska den inte få föreningsbidrag av våra skattepengar. Det är det motionen handlar om, säger han.

I juni behandlade kommunstyrelsen motionen och ledamöterna röstade för att motionen ska avslås. Bara en, SD:s Lars Hansson, röstade för sin egen motion.

KS föreslår alltså att kommunfullmäktige ska avslå motionen med hänvisning till yttrandet från kulturnämnden.

Nämnden menar att förslaget strider mot diskrimineringslagen och att alla kommunmedlemmar ska behandlas lika enligt kommunallagen.
