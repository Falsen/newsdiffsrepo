Kannibalen planerar att
gifta sig – med vårdaren
Jonathan Berntsson

Isakin Drabbad dödade sin dåvarande flickvän Helle Christensen, 40. Han högg av henne huvudet och åt sedan delar av fembarnsmammans kropp. För mordet i november 2010 dömdes Skara-kannibalen till sluten rättspsykiatrisk vård.



LÄS MER: Skara-kannibalen Isakin Drabbads nya liv i vården



På Karsuddens sjukhus hittade han kärleken i Vampyrkvinnan Michelle Gustafsson, som också hon satt på rättspsyk efter att mördat en småbarnspappa i sitt hem i Jakobsberg med en morakniv. Gustafsson hade dessförinnan poserat på bilder på bloggar likt en vampyr, med blodiga läppar, knivar och motorsåg.

De båda blev tillsammans efter att Skara-kannibalen chattat med Vampyrkvinnan och frågat: "Vill du bli min tjej?". Kort därpå, i december 2011, förlovade paret sig.

Men förhållandet med Michelle Gustafsson – som enligt en dom från förvaltningsrätten i mars  har öppen rättspsykiatrisk vård – är över och i stället går Isakin Drabbad i giftastankar med en annan kvinna.

Tidigare i somras ansökte han om att få en bevakad permission till stadshuset i Katrineholm för att kunna ingå äktenskap med sin nuvarande flickvän.

"Förutom honom själv, kommer sjukhuspersonal, två vittnen och flickvännen att närvara", står det i ett beslut som förvaltningsrätten i Linköping fattat.

Flickvännen har arbetat som vårdare på Karsuddens sjukhus och relationen kom till sjukhusledningens vetskap sedan den vid upprepade tillfällen nåtts av information om att vårdarens "relation till patienten var intensivare och närmare än vad som utgör en professionell relation".



LÄS MER: Mördarna hittade kärleken på rättspsyk



I mitten av juli kallades vårdaren därför till ett möte med ledningen, framgår det av domen.

"Under mötet uppgav hon att att hon enbart hade en professionell relation med Isakin Drabbad", står det i domen.

Men bara några dagar senare valde kvinnan att avsluta sin anställning. Därefter hade hon och Skarakannibalen tät telefonkontakt och hon begärde att få besöka honom.

Då hölls, enligt domen, ett nytt möte med henne.

"Hon medgav vid detta möte en vänskapsrelation mellan henne och patienten men bekräftade inte någon kärleksrelation. Hon bekräftade dock att hon kan tänkas fungera som en framtida permissionsadress för Isakin Drabbad", skriver förvaltningsrätten.



LÄS MER: Skara-kannibalen vill träffa mamma



Landstinget valde att ge kvinnan besöksrestriktioner. Hade hon inte självmant valt att avsluta sin anställning skulle hon ha blivit avstängd från arbetet under pågående utredning. Enligt sjukhusledningen utgör hon en säkerhetsrisk om hon får träffa Skara-kannibalen.

"Detta utifrån hennes kunskap om sjukhusets rutiner och risken att hon medverkar till införsel av otillåtna föremål eller på annat sätt kan tänkas bistå patienten vid en fritagning eller rymning", skriver förvaltningsrätten i domen.

Att kvinnan dessutom har kunskap om sekretessbelagd information om de andra intagna är också något som spelade in i landstingets beslut, som hon valde att överklaga.

I sitt överklagande avslöjar hon samtidigt att det visst rör sig om mer än vänskap.

"Hon framför bl.a. att Isakin Drabbad är hennes pojkvän/fästman och att hon inte fått någon förklaring till varför hon blir nekad att besöka honom", står det i domen.

Men förvaltningsrätten i Linköping valde att gå på landstingets linje och besöksrestriktionerna består. Dessutom har rätten avvisat Isakin Drabbads önskan om att få åka in till Katrineholm för att han och hon ska bli äkta makar.

"Chefsöverläkaren avstyrker ansökan och anför bl.a. följande. Ansökan gäller en beledsagad resa och tolkas därför inte som en ansökan som ska prövas av förvaltningsrätten. Regionsjukhuset Karsudden motsätter sig inte Isakin Drabbads önskemål om att ingå äktenskap. Aktiviteten betraktas dock inte som en vårdaktivitet och personella resurser avsätts inte för ändamålet. Den kvinna som Isakin Drabbad planerar att gifta sig med, har nyligen erhållit beslut om besöksinskränkning gentemot Isakin Drabbad", står det i förvaltningsrättens beslut.

Isakin Drabbad, som tidigare hette Jonsson i efternamn, drabbades under våren av ett stort bakslag då han nåddes av beskedet att han skulle fortsätta vårdas och att han nekats öppen rättspsykiatrisk vård.

GT har tidigare under året varit i kontakt med Isakin Drabbad och ställt en intervjuförfrågan. Det var något som han då avböjde. Även vårdaren har avböjt att ställa upp på en intervju.
