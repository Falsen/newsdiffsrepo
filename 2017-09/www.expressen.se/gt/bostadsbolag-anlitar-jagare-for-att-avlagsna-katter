Bostadsbolag anlitar jägare
– för att "avlägsna" katter
Alfred Dikalow

Lappen, som uppmanar kattägare i två av Partillebo AB:s bostadsområden att ha uppsyn över sina katter, har väckt mycket uppmärksamhet på sociala medier:

"Men usch vilken osympatisk och konstig styrelse/ledning"

"Men herregud, är det sant? Så får de verkligen inte lov att göra!"

"Polisanmäl dem!"

Emelie Iacobi, 25, är en av dem som reagerar starkt på Facebook. Hon har lagt ut en bild på lappen som har satts upp i hennes trappuppgång – och riktar nu kritik mot initiativet.

"I dag skäms jag över att ha Partillebo som hyresvärd", skriver hon och fortsätter:

"Jag betalar varje månad pengar till några som inte ser något som helst fel i att döda massa individer av den sjuka anledningen att de är utomhus, inte har halsband eller tydlig märkning som säger att de tillhör någon annan."

– Min första tanke var att det är helt sjukt. De tänker att lösningen på att det går lösa katter ute är att döda dem? Det är helt absurt. Samtidigt är jag inte förvånad; samhällets syn på djur är att de är produkter som vi kan göra vad vi vill med, säger hon.

Men Katarina Elfverson, tillträdande vd på Partillebo, menar att de har stora problem med just lösa katter på sina områden.

– Allt fler hyresgäster i framför allt två av våra bostadsområden upplever att det blir jobbigt att de går katter i området som smutsar ner väldigt med sin avföring och så vidare. Tanken är att vi vill att alla kattägare värnar om sina djur, ser till att de har det bra och är noga med dem. I bästa fall vill vi hitta de katter som inte tas om hand av sina ägare och hjälpa dem att få ett nytt hem. I 90–95 procent av fallen så löser det här sig, men i vissa fall så har katter blivit så förvildade att man måste avliva dem, säger hon.

Det är inte första gången Partillebo AB utför liknande åtgärder på sina områden, men det är första gången det har väckt så starka reaktioner. Och Katarina Elfverson håller med om att formuleringarna på lappen inte var klockrena.

– Vi är väldigt duktiga på att förvalta bostäder och se till att människor trivs, men vi måste bli bättre på kommunikationsbiten. Brevet vi har satt upp innehåller väldigt värdeladdade ord. Lägger man ihop orden så är det klart att många får en bild i huvudet av att jägare ska ut i området och prickskjuta katter. Och det är det ju självklart inte alls tal om. Jag förstår och respekterar självkart att människor blir upprörda.

Katarina Elfverson säger att det är trygga i att det de gör inte är olagligt, något som får medhåll av Tomas Gideflod, som är djurskyddskontrollant på länsstyrelsen i Västra Götaland.

– Markägaren har laglig rätt att agera, och de försöker avgöra vilka katter som är ägarlösa. Som kattägare har man ett ansvar enligt djurskyddslagen att ha tillsyn över sin katt för att den ska må bra, missköter man det här så blir katten lidande. Speciellt nu inför vintern. Katter i det vilda som inte tas om hand har väldigt svårt att klara sig i kylan, säger han.
