Mystiska förklaringen efter
hatbrevet till sjuka Annica
Björn Lindsten

I förra veckan skrev GT om ett brev till cancersjuka Annica Thimberg, som skriver om sin kamp mot sjukdomen på Johanna Toftbys blogg. Det handskrivna brevet till trebarnsmamman började med meningen "Du vet väl att du kommer att dö". Thimberg som genomgår cellgiftsbehandlingar, öppnade brevet i sjuksängen och tog oerhört illa vid sig.

Den anonyma brevskrivaren påstod sig själv vara cancerdrabbad.

Under tisdagen kom alltså ett nytt handskrivet, uppföljande brev. Denna gång hem till Johanna Toftby.

– Det här brevet är mer förklarande och ursäktande. Brevskrivaren påstår att det var hennes barnbarn som skrev brevet till Annica - och att barnbarnet nu skulle ha gått bort i cancer.

Brevet till Annica var undertecknat "MVH En dödligt sjuk människa".

– Brevet som skickades till mig är undertecknat med namn, men det finns ingen avsändare eller kontaktuppgifter, berättar Toftby.

– Om det som står i brevet till mig stämmer är det ju oerhört tragiskt, men det finns detaljer och formuleringar som gör att jag tvivlar, fortsätter hon.

En sådan detalj är att Annica skulle varit brevvän med barnbarnet som gått bort i cancer.

– Det stämmer inte. Och det finns en rad andra märkliga saker i brevet som vi av olika själ inte går ut med, säger Toftby.

Brevet kommer nu att överlämnas till polis.

– Jag har fått bra kontakt med en utredare sedan vi polisanmälde brevet till Annica. Jag kommer att ta kontakt med henne i dag (onsdag).

– Annica och jag har bestämt oss för att inte låta brevskrivaren, eller brevskrivarna om de nu är flera, skrämma oss till tystnad. Hon kommer att fortsätta publicera inlägg om sin cancerkamp på bloggen.
