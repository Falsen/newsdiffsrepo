Idrottsledare anklagas
för övergrepp mot barn
Eva Rogsten

Det är föräldrar till barn i en idrottsklubb i Fyrbodal som vänt sig till klubben och berättat vad som ska ha hänt. Anklagelserna gäller ofredande.

Radio P4 Väst var först att rapportera om händelsen.

Exakt vad anklagelserna handlar om är oklart och polisen håller på att gå igenom anmälningarna.

– Vi har fått in ett antal anmälningar om ofredanden av olika karaktär, bekräftar förundersökningsledaren.

Polisen är förtegen och förundersökningsledaren vill inte uttala sig ytterligare om anmälningarna.

– Vi håller nu på och gå igenom alla ärenden. Det är i ett så tidigt skede att jag inte kan prata om det i sak utan bara bekräfta att det finns anmälningar, säger förundersökningsledaren.

Det är minst två barn som polisanmält ledaren. De var enligt Radio P4 Väst 14 och 15 år gamla när brotten ska ha begåtts.

– Det är jätteallvarliga anklagelser mot medlemmen och vi samarbetar med polisen och den pågående utredningen som vi har full respekt för. Med hänsyn till att det handlar om minderåriga barn gör vi inga ytterligare uttalanden, säger vice ordförande i klubben.

Han konstaterar dock att stämningen är upprörd i klubben.

– Givetvis är många arga och besvikna. Så är det, säger vice ordföranden.

Klubbens medlemmar har fått brev med information om polisanmälningarna.

Hur den avstängde personen ser på anklagelserna vill inte klubbens vice ordförande uttala sig om.

– Vi har förklarat att personen är avstängd tills vidare på grund av de polisanmälningar som gjorts, säger han.

Klubben är nu mån om att ge barnen stöd.

– Vi samarbetar med och får hjälp av riksidrottsförbundet och Bris för att se till att vi gör det vi kan, säger vice ordföranden.
