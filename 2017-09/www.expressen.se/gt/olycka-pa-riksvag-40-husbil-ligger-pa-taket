Kaos i trafiken efter
krasch på motorväg
Evelina Nedlund

En olycka har inträffat på riksväg 40. Under oklara omständigheter ska en husvagn ha vält omkull och ligger över vägen.

Olyckan har skapat stora trafikstörningar på platsen.

– Trafiken står stilla i riktning mot Jönköping österut på riksväg 40, säger Björn Öberg, pressralesperson i region öst.

– Det är väldiga köer, bekräftar Kenneth Hermansson, inte befäl vid räddningstjänsten i Jönköping.

Olyckan har inträffat i den ökända "Göteborgsbacken", en mycket brant backe på motorvägen strax utanför Jönköping.

Larmet gick klockan 15.59.

– Vi är precis framme med första enheten. Husvagnen ligger över vägen och en personbil, sannolikt den som drog husvagnen, ligger i diket, uppger Hermansson.

Olyckan har inträffat i nedförsbacken i riktning mot Jönköpings centrum.

– Det är mycket hård trafik och har redan bildats väldiga köer, säger Hermansson mindre än tio minuter efter olyckan.

Runt klockan 16.10 har räddningstjänsten lyckats öppna upp ett fält för trafik.

– Så förhoppningsvis ska det inte behöva bli ännu längre köer, säger Björn Öberg.

Är det några som skadats?

– Ambulans är på plats. Enligt de första uppgifterna ska en person uppgett att den har ryggsmärtor.

Senare meddelade polis att en kvinna förts i väg i ambulans med oklart skadeläge.

Framkomligheten kommer att vara begränsad fram till klockan 18, uppger Trafikverket på sin hemsida.

Det är extra mycket husbilar och husvagnar i trakterna av Jönköping just nu. Under onsdagen inleddes den stora mässan på Elmia i Jönköping som väntas locka 35 000 besökare till och med söndag.

Klockan 16.45 meddelar räddningstjänsten att bärgare är på väg till platsen. Man kommer att stänga av vägen helt under bärgningen.

Klockan 17.09 meddelar polisen att trafiken stoppas helt under bärgningsarbetet. Man räknar med att arbetet kommer att vara klart inom 15 minuter.

Enligt uppgifter från platsen ska olyckan ha berott på att en bil låg för nära husvagnsekipaget, uppger polis på hemsidan. Bilen som orsakade olyckan var inte kvar på platsen när polis anlände. Man har därför upprättat en anmälan om smitning.
