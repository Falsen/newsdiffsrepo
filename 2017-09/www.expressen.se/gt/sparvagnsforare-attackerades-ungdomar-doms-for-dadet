Spårvagnsförare attackerades
– ungdomar döms för dådet
Evelina Nedlund

Händelsen inträffade på en lördagseftermiddag i mars tidigare i år. Polisen fick då larm om att en spårvagnschaufför hade blivit misshandlad av ett gäng ungdomar i Angered.

Enligt GP hade föraren precis börjat rulla med sin spårvagn när två ungdomar sprang fram till vagnen och började sparka på dörrarna. När föraren då stannade vagnen och gick ut, attackerade ungdomarna honom med sparkar och slag.

Ungdomarna åtalades för våld mot tjänsteman, men nekade till brott. De hävdade under polisförhör att de blev rädda när föraren började köra vagnen när de gick på spåret framför, och uppgav att det var självförsvar, skriver GP.

Nu har domen kommit. Göteborgs tingsrätt dömer dem för våld mot tjänsteman till ungdomstjänst. En av dem får 50 timmar, den andra 60, rapporterar tidningen.

Tingsrätten anser att föraren gjort ett trovärdigt intryck och att hans version får stöd av både vittnesuppgifter och en filmsekvens från en övervakningskamera.
