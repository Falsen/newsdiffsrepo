Man allvarligt skadad
efter fyrhjulingsolycka
Eva Rogsten

Olyckan inträffade vid halv niotiden på torsdagsmorgonen. Ambulans och polis kallades till platsen där en fyrhjulig motorcykel vält i Vårgårda.

En man har förts till Sahlgrenska i Göteborg och han har enligt polisen  allvarliga skador.

– Han var medvetslös när ambulans kom till platsen. Vi fick uppgift om att han kört utan hjälm, säger Tommy Nyman, polisens presstalesman i region väst.

Olyckan ska enligt SOS Alarm ha skett på en mindre väg.

Fyrhjulingen har tagits i beslag och ska undersökas av fordonsexpert, uppger polisen.

Enligt Sahlgrenska universitetssjukhusets pressjour är mannen i 65-årsåldern.

– Hans tillstånd är allvarligt men stabilt, säger Anders Berg, presskommunikatör.

I juni berättade SVT att antalet olyckor där fyrhjulingar är inblandade ökar. Flera har lett till dödsfall.

Sedan 2010 har 418 skadats lindrigt, 315 har fått måttliga skador och 81 personer har skadats allvarligt, skrev SVT. Antalet dödsfall under samma period var 41.

Fram till i juni hade i år fem personer avlidit i fyrhjulingsolyckor.

– Det är ingen gynnsam utveckling, sa Niclas Nilsson, utredare på Transportstyrelsen till SVT.

Det är ofta barn som drabbas i olyckor med fyrhjulingar och vid fyra av tio olyckor handlar det om att barn under 15 år har skadats eller behövt söka akutvård, har TT tidigare rapporterat.

LÄS OCKSÅ: Fyrhjuling kraschade in i husvägg – två till sjukhus
