Varningen: Hög risk för
jordskred längs Säveån
Eva Rogsten

En översiktlig utredning av skredrisker längs Säveån har gjorts av Statens geotekniska institut, SGI, som nu kommer med en rapport om resultatet.

Enligt utredningen är det hög risk för skred i strandnära områden längs Säveån och där Västra stambanan och E20 korsar ån, som i Lerum och Partille.

De områden som berörs mest är de som ligger nära ån i Göteborgs och Lerums centrum, skriver institutet i ett pressmeddelande.

– För att minska risken för skred längs vattendrag behövs lokalt mer detaljerade utredningar och skredförebyggande åtgärder, ett arbete som kommunerna glädjande nog redan påbörjat, säger projektledare Karin Bergdahl.

Sett ur ett framtidsperspektiv har klimatets påverkan på risken för skred störst i Kåhög-Jonsered och i Lerums centrum, förklarar SGI.

I utredningen får också berörda kommuner rekommendationer av SGI, bland annat om uppföljning av stabilitetsutredningar som gjorts tidigare.



LÄS MER: Säveån svämmar över



Karin Bergdahl konstaterar att kommunerna behöver sammanställa vilka förstärkningar som gjorts för att man ska ha bättre kontroll över läget.

Den aktuella utredningen ska ge en heltäckande bild av riskerna för skred vid Säveån och SGI tar även med hur klimatförändringar fram till år 2100 kan påverka.

– I kommunernas utredningar finns förslag på olika stabilitetshöjande åtgärder, men det kan saknas dokumentation över vad som därefter gjorts och var, säger Karin Odén som är biträdande projektledare vid SGI.
