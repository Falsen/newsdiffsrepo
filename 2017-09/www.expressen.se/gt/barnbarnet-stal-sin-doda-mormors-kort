Barnbarnet stal sin
döda mormors kort
Jonathan Berntsson

En sommardag i fjol avled en kvinna på ett sjukhus i Göteborg och tidigt på morgonen därpå var hennes barnbarn i 25-årsåldern hemma hos en släkting.

Då, berättar han i förundersökningen, såg han att mormoderns väska hängde i hallen. Väskan var öppen och i den låg en plånbok väl synlig.

Han såg då sin chans.

– Jag vet inte hur, men jag tar kortet, berättar mannen i förhör.

Några timmar senare åkte släktingarna till begravningsbyrån i Göteborg, där de stannade ett tag innan de begav sig därifrån.

Mannen lämnade då släktingarna, förklarar han i förhör.

– Efter det, när jag är ensam, ser jag en bankomat på torget. Och tänker ren impuls: "Nu har jag min chans få hjälp till räkningar och så".



LÄS MER: Kvinnan utnyttjar sitt barnbarn – för att stjäla i butiken



På platsen fanns en övervakningskamera. På den syns hur mannen befann sig vid bankomaten – där han ska ha tagit ut 9 000 av sin döda mormors pengar. Koden visste han sedan innan, förklarar han.

– Det är ingen tvekan. Det är jag, säger barnbarnet när polisen visar honom bilderna från kameran.

Och det stannade inte där.

För han ska ha försökt ta ut ytterligare 10 000 kronor på kortet, bland annat i automater vid olika Ica-butiker. Men det misslyckades.

Det var släktingen som upptäckte att kvinnans bankkort var borta när denne undersökte handväskan. Släktingen gick till polisen och gjorde en anmälan – och nu står det tjuvaktiga barnbarnet åtalad för bedrägeri samt tre bedrägeriförsök.

Om några månader väntar nu rättegång i Göteborgs tingsrätt och släktingen vill att mannen ska betala tillbaka de 9 000 kronorna han stulit.

– Jag har inget emot att betala, jag vill få bort det så fort som möjligt, säger barnbarnet i förhör.
