GW: Övertygad om vem
som mördade Kevin, 4
Jonathan Berntsson

Bröderna Christian och Robin pekades ut som de som mördade lekkamraten Kevin i Arvika i augusti år 1998. Nu har förundersökningen återupptagits och om bröderna ska anses skyldiga eller inte är något som utreds igen.

Den nya polisiära utredningsledaren Tomas Johansson har samtidigt förklarat att tiden inte är på polisens sida och sagt att han inte vet om man kommer kunna komma fram till vad det var som hände när Kevin dog.

Kriminalprofessorn Leif GW Persson är enig.

– Jag är ganska övertygad om vem det är som har gjort det, om det nu är ett mord. Nu blir det ju knepigt, med tanke på att det är så jävla uselt skött från början, men då hade det inte varit något konstigt, säger GW om möjligheterna att finna en eventuell gärningsman.

GW menar att fallet är en rättsskandal och att det är någon helt annan än de Christian och Robin som är skyldig. Han har vid flera tillfällen uttryckt misstanken är att det i stället kan handla om en man som då var i tonåren och som nio månader efter att Kevin hittades död greps för våldtäkt på en treårig pojke i närheten av samma plats.

– Sammanträffande av den typen, varje riktig polis hatar sånt, säger Leif GW Persson.

I den nya utredningen granskar polisen brödraspåret, men följer också upp alternativa teorier. Kring dem vill inte Tomas Johansson inte gå in mer i detalj.

– Det är inte GW som bestämmer riktning och takt här. Han är väl en i mängden som har åsikter om det ena eller det andra och som vill höras och synas. Människor får tycka vad de vill om tingen och dess tillstånd, säger utredningsledaren, och fortsätter:

– Men visst fanns det andra spår i den tidigare utredningen. Primärt tittar vi på bröderna för att de klart och tydligt är utpekade, men parallellt med det följer vi upp andra spår.

När bröderna Christian och Robin bedömdes ansvariga för mordet på fyraårige Kevin avbeställdes analysen av föremål som skickats in för teknisk undersökning.

Men nu har beslag från den gamla utredningen lämnats in igen till Nationellt forensiskt centrum, NFC. Chefsåklagare Niclas Wargren vid åklagarkammaren i Karlstad leder den återupptagna förundersökningen där det tidigare materialet granskas och nya förhör hålls.

– Det kommer uppskattningsvis ta tre månader att analysera materialet. Det blir inga beslut före det, inga besked lämnas innan vi fått svaren från NFC. Under tiden vi väntar på resultaten sitter vi inte sysslolösa, säger Niclas Wargren.

Tidigast om tre månader, i slutet av november eller början av december, kan det alltså avgöras om utredningen går vidare eller läggs ner.

Niclas Wargren vill inte värdera hur stora utsikterna är att bringa klarhet i fallet.

– Nej det blir bara dumt om jag gör olika värderingar. Jag undviker att ha egna funderingar. Så länge vi har utredningsåtgärder att göra ser vi till att de blir gjorda. Innan de är klara blir det inga beslut.
