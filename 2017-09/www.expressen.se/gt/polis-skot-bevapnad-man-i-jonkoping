Polis sköt beväpnad
man i Jönköping
Stefan Soxbo

Under natten mot måndag klockan 02 skulle polisen i Jönköping stoppa och kontrollera ett fordon som man hade kännedom om att det färdades söderut på E4.

– Anhöriga hörde av sig till polisen och var oroliga för honom efter det att han hade lämnat sin bostad i Stockholm, säger Magnus Holmström, vakthavande befäl på Region Öst.

Bilen stoppades på E4 i höjd med Österängen i Jönköping. Det var två patruller och fyra poliser vid kontrollen.

– Vi fick syn på bilen och stoppade den. När vi är på väg fram tar mannen fram ett gevärsliknande vapen. Poliskollegan känner sig hotad och känner sig tvingad att använda sitt tjänstevapen, säger Magnus Holmström.

Föraren träffades av skott och har förts med ambulans till Ryhov. Skadeläget är oklart.

– Han var vid medvetande, säger Magnus Holmström

Mannen som är född 1989 är i nuläget misstänkt för hot mot tjänsteman och rattfylleri.

– Vi misstänker att han var påverkad av alkohol eller droger, säger Magnus Holmström.

På måndagsmorgonen uppger polisens presstalesman Thomas Agnevik att vapnet visade sig vara ett jaktgevär.

– Jag vill inte gå in på om det var skarpladdat och funktionsdugligt. Det kommer att undersökas av NFC, nationellt forensiskt centrum, säger han.

Det är oklart hur svårt skadad föraren är. Han var vid medvetande när han fördes till sjukhus.

– Han har fått ganska så allvarliga skador, säger Thomas Agnevik.

Vid eftermiddagen på måndagen uppger sjukhuset att den skottskadade mannen har allvarliga skador, men att hans tillstånd är stabilt.



LÄS OCKSÅ: En svårt skadad efter skjutning
