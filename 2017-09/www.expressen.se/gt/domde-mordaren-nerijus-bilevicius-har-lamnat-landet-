Dömde mördaren Nerijus
Bilevicius har lämnat landet
Linda Bergh

Den 23 augusti kom Kriminalvårdens slutliga besked, Nerijus Bilevicius flyttas till Litauen.

Redan i januari i år beslutade Kriminalvården att Nerijus Bilevicius skulle komma att flyttas från Sverige till Litauen. Han har själv önskat det. Bilevicius är dömd till livstids fängelse för mordet på Lisa Holm

Men sedan dess har det varit många turer fram och tillbaka. En rättegång har hållits även i Litauen för att besluta om vilken straffpåföljd Bilevicius skulle få där. Och också i Litauen har man beslutat om att påföljden blir just livstids fängelse.



LÄS MER: Nerijus Bilevicius flyttas till Litauen



Livstids fängelse i Litauen innebär, till skillnad från i Sverige, just livstids fängelse, enligt Kriminalvården. En livstidsdömd person kan endast få förkortat straff genom amnesti eller nåd, enligt dokument från Kriminalvården. Litauens parlament kan besluta om amnesti, Litauens president om nåd.

I fredags flögs Bilevicius till Litauen, skriver Aftonbladet.

– Överföringen är genomförd och resan ska ha gått enligt plan, säger Viveca Hilberts, pressekreterare hos Kriminalvården, till tidningen.

Det var för ungefär en och en halv vecka sedan som beskedet kom att Nerijus Bilevicius flyttas till Litauen.

Som grund för att Bilevicius ska flyttas till Litauen så menar Kriminalvården att det kan hjälpa honom i hans återpassning.

"Kriminalvården finner vid en helhetsbedömning av samtliga faktorer att hans (Bilevicius, reds. anm) sociala återpassning underlättas av att verkställigheten fortsättningsvis sker i Litauen", skrev Kriminalvården i det ursprungliga beslutet i januari.



LÄS MER: Skräckfängelset där mördaren Bilevicius kan hamna



GT har tidigare rapporterat om att Bilevicius kan komma att hamna i skräckfängelset Lukiskes i Litauens huvudstad Vilnius. Ett fängelse som byggdes på uppdrag av Rysslands sista tsar där såväl premiärministrar, rockstjärnor som brutala, svenska våldsmän har tillbringat sina dagar.
