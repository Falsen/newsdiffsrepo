Minas skräckupplevelse
– inne på McDonald's
Evelina Nedlund

Mina Damu Atabaki från Göteborg var på McDonald's med en vän och hade bara ätit några tuggor av sin mat när hon såg en mus komma ut från köket och in i restaurangdelen.

– Jag flög upp på bordet när jag såg den, och någon minut senare var den under våra fötter, säger hon och fortsätter:

– Jag gick fram till personalen för att påtala detta och sa "ursäkta jag tror ni har en mus eller råtta här inne", men då bara symboliserade en av dem ett tecken med handen som att jag var dum i huvudet. De tog det inte på allvar.



LÄS MER: Anettes barnilska mot McDonald's: "Chockad"



Det var först senare när personalen själva fick syn på musen som de agerade, berättar Mina. Då tog personalen fram kvastar och moppar, som de försökte fösa ut musen med.

Mina som har svår fobi för möss är besviken på bemötandet hon fick från restaurangens personal när hon påtalade att det fanns en mus i restaurangen.

– Vi blev illa behandlade. De skrattade åt oss när vi sa att det inte är okej med en mus på en restaurang, och att det är äckligt.

Hon är också kritisk till att restaurangen inte stängde igen och bad kunderna att lämna lokalen när musen upptäcktes.

– De borde ha gjort en återbetalning till kunderna och bett dem lämna restaurangen, i stället för att jaga efter musen med kvastar mitt bland alla kunder.



LÄS MER: Man slog med död grävling på McDonald's



Mina har varit i kontakt med både den aktuella restaurangen samt McDonald's kundtjänst, som lovade att hon skulle få dubbla pengar tillbaka. Men hon är kritisk till restaurangens hantering av det hela – och säger att det varit många turer fram och tillbaka innan hon slutligen fick pengarna.

– När jag kom tillbaka dagen efter och kritiserade dem så bad de mig sänka rösten när jag pratade om musen som varit inne på restaurangen. Trots att kundtjänsten hade lovat att jag skulle få pengarna tillbaka så fick jag inte det när jag kom dit, och när jag sedan ringde restaurangchefen så klickade personen mig, säger hon och avslutar:

– Jag kände sådan skräck när jag såg musen inne på restaurangen, det kändes som att mitt hjärta skulle stanna. Jag har inte ens fått en ursäkt. Det är inte okej och jag tycker det är jättedåligt hanterat. Restaurangen har erbjudit mig kuponger, men jag sa att jag aldrig mer vill äta där.

Ulf Steingrüber, franchisetagare till restaurangen, säger att man från McDonald's sida talat med gästen ett flertal gånger och beklagat det som inträffat.



LÄS MER: Tina hittade fågelfälla på McDonald's: "Fruktansvärt"



Han säger också att personalen genast tog tag i händelsen och försökte få ut musen.

– Detta har aldrig inträffat förut vilket gjorde att det tog en kort stund innan medarbetarna förstod vad som skett, säger han.

Hur kunde en mus hamna i restaurangen?

– Musen var i matsalen och inte i köket. Sannolikt har den smitit in genom en av våra entrédörrar.

Ulf Steingrüber förklarar att Anticimex har regelbunden översyn av lokalerna och företaget har varit på plats igen efter incidenten utan att hitta spår av möss.
