Blir bäst betalde
svensk i Serie A
Hector Junelind

Tidningen La Gazzetta dello Sport släppte i dag sin årliga lista över nettolönerna i Serie A.

Frontar tidningen under rubriken "Pengakungarna" gör Leonardo Bonucci (Milan), Gonzalo Higuain (Napoli), Paolo Dybala (Juventus) och tränaren Max Allegri (Juventus). Det är den kvartett som tjänar bäst.

Bonucci och Higuain har enligt tidningen en årslön på 7,5 miljoner euro (motsvarande drygt 70 miljoner kronor) efter skatt, skriver Fotbollskanalen som har tagit del av listan.

Juve-tränaren Allegri tjänar lika mycket (7 miljoner euro) som Inters tränare Luciano Spalletti och Milans tränare Vincenzo Montella gör – tillsammans.

I Serie A finns för närvarande sex svenskar – men de hamnar betydligt längre ner på lönelistan.

Bäst betald av svenskarna är Samuel Armenteros. Göteborgaren, som lämnade holländska Heracles för Serie A-nykomlingen Benevento i somras, tjänar 400 000 euro (knappt fyra miljoner kronor), enligt La Gazzetta dello Sport.

Armenteros har skrivit ett treårskontrakt med Benevento efter succén i Heracles (19 mål på 29 matcher – trea i holländska skytteligan).

Förre HIF-backen Emil Krafth och MFF-backen Pa Konate får 300 000 euro i Bologna respektive SPAL.

Marcus Rohdén (Crotone), Samuel Gustafson (Torino) och Filip Helander (Bologna) har en lön på 250 000 euro.
