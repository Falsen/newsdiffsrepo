Blåvitt-basen
avböjer omval
Hector Junelind

Det är ett halvår kvar till IFK Göteborgs nästa årsmöte.

Men redan under fredagen berättade klubben via sin hemsida att ordföranden Frank Andersson inte ställer upp till omval.

Det får räcka med tvåårsperioden, som avslutas med årsmötet i mars.

Varför ställer du inte upp till omval?

– Ska man vara ordförande och jobba mycket i en förening på ideell basis måste man känna glädje och entusiasm. Och det har jag inte känt den senaste tiden, säger Andersson.

Blåvitt-basen har varit ifrågasatt, framförallt den senaste tiden, och på banderoller på Gamla Ullevi har supportrar uppmanat honom att avgå.

Har det påverkat ditt beslut?

– Det är det klart att det känns att se dem. Men jag vill inte gå in så mycket mer på det, säger han.

Du har lämnat beskedet till valberedningen att du inte ställer upp igen? Har någon försökt att övertala dig att fortsätta?

– Det vill jag inte heller gå in på. Men beslutet att avböja omval är mitt eget.

Det har stormat friskt på Kamratgården i år.

GT kunde i våras avslöja att flera av Blåvitts spelare har varit missnöjda med sportchefen Mats Gren, och tränaren Jörgen Lennartsson fick sparken och ersattes av Alf Westerberg efter motgångarna på planen.

Kritiken mot Frank Andersson har bland annat handlat om påstådda motsättningar med sportchefen Mats Gren.



LÄS ÄVEN: Blåvitt-upproret – de kräver ordförandens avgång

Frank Andersson sitter alltså kvar mandatperioden ut, något annat har inte varit aktuellt.

– Det är viktigt ur ett föreningsperspektiv att inte hoppa av ett sådant här förtroendeuppdrag i förtid. Därför har jag inte ens funderat på att avbryta, säger han.

Finns det en risk att du som ordförande bara sitter av tiden fram till årsmötet i mars?

– Nej, nej. Jag tycker att det är fruktansvärt roligt med fotboll och föreningen. Men jag måste känna att jag brinner i hela kroppen och det gör jag inte just nu, säger han.

Rent praktiskt ska det alltså inte synas att det blir ditt sista halvår som ordförande?

– Nej. På lördagen ska jag vara på Kamratgårdsdagen, på måndag möter vi Djurgården och på tisdag har vi medlemsmöte. Och där ska jag vara med, säger han.
