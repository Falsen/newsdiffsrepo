Zlatan till Göteborg:
"Nu kommer han hit"
Hector Junelind

Zlatan Ibrahimovic tränar för att ta sig tillbaka från korsbandsskadan som han ådrog sig i våras.

I början av 2018 kan han vara aktuell för comeback i Manchester United, som han nyligen förlängde sitt kontrakt med.

Men vid sidan av rehabiliteringsträningen har den svenske stjärnan flera projekt.

Zlatan har gjort flera uppmärksammade reklamfilmer för Volvo. Nu ska han besöka Torslanda för att träffa personerna som bygger bilarna.

På måndag får Zlatan en rundtur i Torslandafabriken, skriver GP, och på eftermiddagen ska han samtala med Volvo Cars vd Håkan Samuelsson på en scen.

– Exakt vad de ska prata om får bli en överraskning, säger Annika Bjerstaf enligt GP.

Evenemanget riktar sig främst till Volvo-anställda och deras familjer.

Zlatan Ibrahimovic tog för ett år sedan avsked från det svenska fotbollslandslaget i en reklamfilm för just Volvo. I en Volvo V90 valde landslagskaptenen att säga tack-och-hej till Blågult för att lämna över till en ny generation.

– Det var förstås mycket känslor med när vi gjorde filmen. Det är dags för mig att hänga upp tröjan och lämna över till nästa generation. För mig handlar det om att blicka framåt, inte bakåt. Det är en ny resa som börjar, både för mig och Volvo, förklarade Zlatan då.

– Vi är stolta över att få äran att dela det här ögonblicket med Zlatan, sa Volvos Europachef Anders Gustafsson.
