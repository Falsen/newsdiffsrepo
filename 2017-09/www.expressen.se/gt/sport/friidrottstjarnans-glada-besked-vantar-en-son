Friidrottstjärnans glada besked – väntar en son
Markus Wulcan

Nedkomsten är planerad den 2 november.

– Det börjar bli lite nervöst. Men jag mår bra och har haft en väldigt bra graviditet om man jämför med andra jag har pratat med. Jag har faktiskt kunnat träna ganska mycket, säger Ebba Jungmark.

Höjdhopparen från Onsala utanför Göteborg har haft skadeproblem den här säsongen och har inte tävlat sedan Finnkampen i fjol. Framför allt är det foten som har spökat.

– Därför känns det bra med graviditeten så att kroppen får återhämta sig och bygga upp sig igen. Det var ett stort beslut att ta, graviditeten var inget vi planerade, men den kom väldigt lägligt. Jag orkade inte med en sommar med en halvpaj kropp och att harva på skithöjder. Nu känns allt väldigt spännande, säger hon.

30-åringen meddelade nyligen den glada nyheten via sitt Instagramkonto. I videon saxar hon ribban som ligger på 1,45 – trots att hon är gravid i vecka 31.

– Jag är väldigt nöjd med att jag fortfarande kan hoppa, säger hon.

Pojkvännen och landslagsstjärnan Andreas Nilsson, 27, är handbollsproffs i ungerska MKB Veszprém KC. Ebba Jungmark berättar att barnet ska födas i Göteborg och att familjen sedan ska vara tillsammans i Ungern den första tiden.

– Antingen är det optimalt eller så är det inte det, vi får göra det bästa av situationen helt enkelt. Det finns många duktiga friidrottare i Budapest så jag kan få bra träning där.

Ebba Jungmark har alltså inga som helst planer på att trappa ner. Först och främst satsar hon på att vara tillbaka lagom till SM i augusti nästa år – men det långsiktiga målet är OS i Tokyo 2020.

– Jag är absolut inte klar utan jag är verkligen sugen på att fortsätta. Man vet ju inte hur man känner efter förlossningen, men jag tror att det är bra att ladda batterierna ett tag och hinna bygga upp kroppen igen. Och då har man kanske en liten hejaklack på läktaren också, haha.

– Drömmen är en pallplats i OS, men en finalplats är målsättningen. Man får jobba efter sina förutsättningar och jag hoppas och tror att det här blir svinbra, säger Ebba Jungmark.
