Han kan bli ny
förstemålvakt
Stefan Nilsson

Av någon anledning vill många Frölunda-supportrar placera Johan Gustafsson på bänken. En eller ett par insläppta puckar – så är han kass.

Där håller jag inte med. ”JG” är en bra SHL-målvakt.

Men det finns ännu bättre. Kanske finns en av dem numera i den egna klubben.

Johan Mattsson fick mycket beröm efter tävlingsdebuten mot Klagenfurt förra lördagen. Frölunda vann med 2–1, Mattsson hade över 95 i räddningsprocent.

När Frölunda i går besegrade Zürich borta med samma siffror räddade han återigen mer än 95 procent av puckarna han fick på sig.

Ett direktskott från Fredrik Pettersson var allt han fick släppa förbi sig. Att släppa en sådan projektil från en Frölunda-favorit är inget att skämmas för.

Johan Mattsson var bäst i laget, imponerade framförallt med sitt lugn.

Han är 193 centimeter lång, en centimeter längre än danske bjässen (som vägde över 110 kilo när han kom) Frederik Andersen som gjorde dundersuccé i Scandinavium 2011–2012.

Mattsson är alltså lång, men ändå snabb utefter isen. Täcker stolparna föredömligt med snabba förflyttningar i sidled.

Johan Gustafsson gör sin tredje säsong i Frölunda.

Första säsongen gick han in och gjorde bra insatser när det behövdes i slutspelet, men han utmanade inte en frisk Lasse Johansson under guldåret.

Förra säsongen var ”JG” given etta. Dan Bakala var ett bra komplement, som ibland gick in och höll nollan. Eller inte.

När Gustafsson och Mattsson senast var med i samma lag var Mattsson aldrig i närheten av att hota Gustafsson. Den nye Frölunda-målvakten var trea bakom Gustafsson och Anton Forsberg i JVM-laget 2012.

Vid 25 års ålder är han färdig att ta upp kampen om målvaktsspaden hos en av SHL:s guldfavoriter.

Vi vet att en målvakt som heter Johan står i premiären mot Mora om två veckor.

Jag tror att det blir Gustafsson, i kraft av att det är bra med rutin i första omgången.

Men det kan bli Mattsson, som har imponerat betydligt mer än sin konkurrent och kompis under inledningen av säsongen.

Om Johan Mattsson kan var lika cool när han debuterar i SHL som i CHL får Johan Gustafsson känna flåset.

Hur som helst, jag vet att tränaren Roger Rönnberg, som känner båda sen JVM-guldet 2012, är mycket nöjd med att ha två målvakter som kommer att pressa varandra genom säsongen.
