Slutar 21 år gammal:
"Mått otroligt dåligt"
Markus Wulcan

21-åringen har tillhört Örgryte i halva sitt liv och när han fick A-lagskontrakt gick hans dröm i uppfyllelse. Men samtidigt har Andreas Berndtsson åkt på ett tiotal hjärnskakningar och mått psykiskt dåligt.

För några veckor sedan, efter en längre tid utan fotboll, bestämde han sig för att lägga av. Han har skrivit en lång text på Örgrytes hemsida där han beskriver sin kärlek och tacksamhet till klubben, men också om den tunga tiden och de mörka tankarna.

"Jag har mått otroligt dåligt under en längre tid och när det varit som värst inte ens velat leva. Detta påverkade så klart fotbollen och jag njöt inte alls lika mycket på planen. Jag spelade för att bli klar med träning eller match, inte för att vara där och njuta som jag alltid gjort. När jag då helt oväntat (i mina ögon) fick ett A-lagskontrakt med mitt favoritlag slog min barndomsdröm i uppfyllelse. Problemet var att jag i stort sett inte kände någonting…"

Vidare berättar han att han har mått så dåligt att han ibland har gråtit sig till sömns, men att han har mått bättre när han inte har spelat fotboll. Berndtsson har fått professionell hjälp och vill med sin text dels slippa dra samma historia hundra gånger, men han vill också uppmärksamma problemen med depression.

"Det är många som lever med detta och mår väldigt dåligt. Det är otroligt svårt att prata om det och det är tyvärr ganska lätt att dölja sjukdomen med ett ”fakeleende”. Så om du inte mår bra, försök verkligen att prata om det med föräldrar, kompisar, psykologer eller vem som helst som känns bäst/lättast för dig. För ju längre du väntar och håller det inom dig desto djupare grop blir det att ta sig upp ifrån." skriver Andreas Berndtsson.

Han avslutar med att meddela att han mår mycket bättre i dag att han i höst ska åka på en längre resa till Asien för "att leva livet ordentligt". Han tror också att han kommer att plocka ner fotbollsskorna från hyllan en vacker dag.

När GT når Andreas Berndtsson säger han att det är skönt att hans historia nu är offentlig.

– Det är det verkligen, det är som om något släpper. Det är bra att problemen med depression uppmärksammas. För mig har det varit ett helvete rent ut sagt. Jag vill inte att folk ska hamna i samma situation. Att prata med sin omgivning är nyckeln.

Vad har du för planer framöver förutom Asienresan?

– Inga alls. Det är så jag vill ha det nu. Jag åker dit med några kompisar och stannar så länge pengarna räcker, det blir väl några månader. Det blir en go resa.
