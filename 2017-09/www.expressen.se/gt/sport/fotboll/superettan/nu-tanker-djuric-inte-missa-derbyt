"Blir mitt första
derby i Sverige"
Stefan Nilsson

Dan före dan på Gaisgården.

Drygt 20 supportrar har bänkat sig för att se favoriternas sista träning inför årets andra derby i superettan.

En banderoll vecklas ut med en uppmaning att kämpa och krossa ”Ujs”.

Dusan Djuric och hans grönsvarta kompisar tackar supportrarna för stödet både under träningen och efteråt.

– Jag gillar derbyn. Man blir lite mer taggad än vanligt och det här med att ett gäng supportrar kommer till träningen är ju väldigt roligt, säger han.

11 maj var Djuric, som kom till Gais i februari, inställd på att möta Öis. Men det blev inget.

– När jag värmde upp fick jag ont i vaden. Det var bara att säga till tränaren att det inte gick och kliva på läktaren istället, berättar han.

Tränare då var Benjamin Westman, som i början av sommaren fick sparken och ersattes av Bosko Orovic.

Men det är inte den enda förändringen i Gais när man jämför då och nu. Orovic har plockat in flera nya spelare.

Och Dusan Djuric själv är en helt annan spelare.

– Nu orkar jag en hel match. Då klarade jag bara 60–70 minuter, säger han.

Gais har under Bosko Orovic också förändrat spelsättet.

– Vi andas mer nu när vi har bollen. Kan slå en extra passning, behöver inte alltid anfalla direkt. Det passar mig bra, säger Djuric.

Han säger själv att han var som bäst när han var 27–28 år och hade haft fyra framgångsrika år i schweiziska Zürich

De fyra utländska åren därefter präglades av skador, förra årets 20 matcher i Dalkurd var ett trendbrott för mittfältaren från Halmstad.

Och efter en omläggning av hans träning i Gais har karriären fått en nystart.

– Fotboll har alltid varit roligt, men jag hade några tunga år. Nu har jag fått en nytändning, lusten att spela är oerhört stark, säger han.

Det syns på hans agerande under träningsspelandet på helplan. Dusan Djuric löper mycket, vill ha bollen, slår de passningar som gaisarna hoppas ska skära sönder Öis försvar på måndagskvällen.

Men när Djuric är på väg att jobba hem stoppas han av tränaren Bosko Orovic, som sitter vid sidan av planen med kryckorna inom räckhåll.

– Du behöver inte jaga hem så långt, stanna där uppe, skriker Orovic till Djuric som snabbt lyder.

För det är långt upp på planen som Dusan Djuric ska styra Gais-anfallet.

Som tia bakom anfallarna är det tänkt att han ska slå den avgörande passningen framåt eller sätta löpande ytterbackar och yttermittfältare i bra positioner.

– Det är där jag fungerar som bäst, det är där Bosko vill ha mig, säger han.

När vaden satte stopp för spel i vårderbyt fick Dusan Djuric i stället följa sitt nya lag från läktaren. Han fick se Öis-anfallaren William Atashkadeh bli utvisad för att i friläge ha sparkat upphinnande Gais-backen Alexander Leksell på benet.



LÄS ÄVEN: ”Det är en skam för svensk fotboll”

– Alltså det där röda kortet, det var... , börjar Djuric och tystnar.

– Det var ju ingen utvisning. Men det ändrade matchbilden helt. Vi hade spelat bra till dess, men efter det slappnade vi av medan Öis försvarade sig bra.

0–0, för tredje derbyt i rad mellan lagen.

Måndagen 4 september ska trenden brytas.

– Jag tror det blir två väldigt aggressiva lag som kommer ut. Två lag som verkligen vill vinna, säger Dusan Djuric.
