"Det som hände
då är historia…"
Stefan Nilsson

Ett 80-tal supportrar fanns på plats på Öisgården på söndagseftermiddagen.

De applåderade sitt lag och fick stabila handklappningar tillbaka från spelartruppen.

Men när domaren blåser i gång derbyt på måndagskvällen är fansens tålamod förmodligen inte så stort om spelet fortsätter kärva och målen uteblir.

Varför har det hackat så efter en ganska bra vår?

– Hade vi haft det svaret hade vi löst det för länge sen, säger Johan Elmander och ler stort.

Mycket har hänt sen senaste derbyt. Båda lagen har bytt tränare, Gais har efter det gått förbi Öis.

– Det är naturligtvis ytterligare en morot inför derbyt. Vi vill ha Gais bakom oss igen, säger Elmander.

Medan Gais har bytt huvudtränare och spelsätt har Öis flyttat upp Sören Börjesson från assisterande till huvudtränare och skadedrabbade backen Fredrik Björk är nu assisterande.

– Fredrik och Sören har gjort det jättebra hittills. Båda har kommit in i sina nya roller bra. Rent spelmässigt är det ingen större förändring. Vi jobbar vidare med den spelidé vi har, det är den som ska sitta bättre, säger Elmander.

Du hade ett bra samarbete med Marcus Lantz. Känns det inte försmädligt att ni inte spelade bättre så att Lantz fått vara kvar?

– Jag hade absolut en jättebra dialog med Marcus. Vi är fortfarande kompisar. Marcus vet var han har mig, det vet styrelsen också. Men det är inget jag vill gå in på inför derbyt, det får stanna där, säger den förre landslagsstjärnan.

Derbyt i våras förstördes för Öis del av utvisningen på William Atashkadeh efter en halvtimma. Det röda kortet har varit svårt för öisarna att smälta sedan dess.

– Ja, det var tufft. Men vi har släppt det, vad som hände i våras är historia, säger Johan Elmander.

Han utgår från att det blir ett tufft derby mellan två lag som krigar hårt. Men för att det ska bli riktigt roligt krävs tre Öis-poäng.

Utgången av matchen påverkar det elmanderska humöret ett bra tag efter matchen.

– Jag har mina 24 timmar. Förlorar vi är det så länge jag kommer att vara arg och irriterad, vinner vi är jag glad lika länge, säger han med ett skratt.

En sak vet vi om Elmander. De gaisare som ska jaga honom får slita hårt.

– Med mycket folk på läktarna och en fin matta på Gamla Ullevi hoppas jag att vi ska få i gång vårt spel igen, säger Johan Elmander.
