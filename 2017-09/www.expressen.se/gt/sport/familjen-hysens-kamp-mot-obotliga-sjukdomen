Familjen Hyséns kamp –
mot obotliga sjukdomen
Markus Wulcan

Glenn Hyséns föräldrar tar emot i lägenheten på Hisingen i Göteborg.

De har varit gifta i 60 år och är, precis som sonen, inte de som deppar ihop i första taget trots att åldern börjar göra sig påmind.

Kurt, 83 – för dagen iklädd Blåvitt-tröja – brottas med ett krånglande hjärta och väntar på en höftoperation. Elvy har kraftigt nedsatt hörsel och 2012 upptäckte hon en knöl på halsen.

– Även om jag blev rädd direkt när jag fick beskedet tänkte jag att det skulle ordna sig. Man har så mycket runtomkring sig med barnbarn och barnbarnsbarn att man nästan glömmer sjukdomen. Läkaren sa att jag tog det fantastiskt bra.

Knölen opererades bort och Elvy tackade som en av tio svenskar ja till att testa ett nytt läkemedel mot follikulärt lymfom, en blodcancersjukdom som är kronisk, men inte omedelbart dödlig även om den på sikt kan förkorta livet. Medicinen gavs varje morgon innan cellgiftsbehandlingen, som pågick i sex timmar var fjortonde dag.

– Cellgiftsbehandlingen var lite jobbig men den var av den lättare sorten, jag tappade inte håret eller så. Men jag var trött i början och gick ner i vikt. Herregud, så mycket rynkor jag hade då, haha.

Kurt och hela familjen Hysén har hela tiden funnits vid hennes sida.

– Hon har inte varit ensam en enda gång. Det har varit jävla procedur, men när man ställer upp som försökskanin så ställer sjukhuset upp till tusen procent med bilar hit och dit. Vi betalade inte fem öre, säger han.

Under behandlingen var immunförsvaret nedsatt och hon var extra känslig för infektioner. Därför köpte barnbarnet Tobias Hysén, 35, en tvättmaskin till lägenheten.

– Så att jag inte skulle bli smittad nere i tvättstugan. Det var snällt gjort.

Det har gått fem år sedan Elvy fick cancerdiagnosen. Hon äter inga mediciner i dag, men går på kontroller var tionde vecka och röntgar hela kroppen.

– Jag är inte friskförklarad, det kan ju komma tillbaka. Men jag mår bättre nu och man får ta en dag i sänder. Min läkare och all annan personal på Sahlgrenska sjukhuset har verkligen varit toppen.

Den nya medicinen, Gazyvaro, är enligt docenten och överläkaren Herman Nilsson-Ehle  numera ett godkänt läkemedel mot follikulärt lymfom och kronisk lymfatisk leukemi. Han har lett den svenska delen av studien på Sahlgrenska.

– Det är ett framsteg, helt klart. Hur stort är för tidigt att säga, men Elvy har klarat sig extremt bra och det är hon inte ensam om, säger Herman Nilsson-Ehle.

Elvy Hysén önskar att fler patienter kan få samma lyckade resultat.

– Det är jättebra med en ny medicin. Nästan varenda människa har ju cancer, det är inte klokt. Peppar peppar, för mig har det gått bra hittills, säger Elvy.

– Nu ska de bara fixa min höft också så att jag blir i ordning, säger Kurt.



GT har sökt Glenn Hysén, men han är på resande fot och har inte gått att nå för en kommentar.
