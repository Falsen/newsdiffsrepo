Svenske talangen klar
för Italien: "Bra klubb"
Hector Junelind

Oliver Verona Grönberg är en av svensk fotbolls mest lovande mittfältare.

Nu lämnar han sin division 4-klubb Skara FC för en ny utmaning: italienska Genoa. Verona Grönberg, som provtränade med klubben i vintras, har skrivit på ett treårskontrakt.

– Flytten känns riktigt bra, jag trivs och har kommit in i klubben och laget väldigt fort, säger han till agentfirman Wagnsson Sports & Entertainments hemsida

Den 16-årige mittfältaren befinner sig nu i Italien, men återvänder till Sverige i morgon för att sedan flytta till Genoa i nordvästra Italien redan på måndag.



LÄS ÄVEN: Blåvitt ute efter 15-årige talangen

Genoa har inlett säsongen med 0–0 mot Sassuolo och 2–4 mot Juventus.

– Mitt mål med det här första året blir att spela så mycket som möjligt och göra bra ifrån mig i både klubben och landslaget. Sedan är målet så klart att komma med i A-laget. Jag valde Genoa för att jag kände att det är en klubb som passar mig på grund av att de spelar ett spel jag gillar och att jag passar in väldigt bra i det spelet, säger Verona Grönberg.

Oliver Verona Grönberg har gjort nio pojklandskamper sedan i fjol.

Han är son till Francisco Verona, som under sin aktiva karriär spelade i Deportivo La Coruna och Las Palmas i Spanien. Francisco representerade även IK Brage i allsvenskan 1988-89 och har efter spelarkarriären varit tränare för bland annat Qviding.
