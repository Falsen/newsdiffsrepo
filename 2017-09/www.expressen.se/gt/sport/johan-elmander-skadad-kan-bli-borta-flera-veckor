Johan Elmander skadad – kan bli borta flera veckor
Markus Wulcan

I mitten av första halvlek linkade Johan Elmander av med lindat lår. Prognosen är oklar.

– Vi får se. Baksidor har jag haft förut. Man måste vänta de här 24 timmarna innan man kan se, blödningen ska sätta sig och så. Men antagligen någon vecka.

Är det extra surt att behöva kliva av i ett derby?

– Ja, det är det. Och framför allt att vi har så många viktiga matcher som kommer i slutet av säsongen, säger Johan Elmander, vars Örgryte jagar nytt kontrakt i superettan.

Är du orolig för resten av säsongen?

– Nej, det är jag inte. Men man vet aldrig. Det kan ta två, tre, fyra, fem, sex veckor. Det är svårt att säga.

Gais gjorde 1-0 i första halvlek, Öis kvitterade på straff i början av andra (Hakeem Araba). Johan Elmander följde drabbningen från bänken.

– Det var nervöst. Fruktansvärt nervöst. Men jag tycker vi gjorde det ganska bra. Starkt att kriga tillbaka och få ett oavgjort resultat.

10 212 åskådare varpå plats på Gamla Ullevi och såg 1-1-derbyt, det femte raka krysset lagen emellan.

– Det var en fantastisk inramning, jätteroligt. Det är alltid roligt med derby och jag tycker att båda sidorna bjöd på en härlig atmosfär. Jag trodde att vi skulle vinna i dag, men så är det. Derbyn är alltid derbyn och allting kan hända, säger Johan Elmander, som ändå tycker att Öis är på rätt väg.

– Vi har ett bra spel och det har vi visat flera gånger. Sedan är det lite slarv, eller otur när vår gubbe halkar, när de gör sitt 1-0-mål. Jag tycker att vi är lite bättre i första, men vi måste bli skarpare framför mål, säger Johan Elmander.

Örgryte ligger på tionde plats i tabellen och avståndet ner till Gefle på kvalplats är fyra poäng.  På söndag tar Öis emot Syrianska, som också ligger på kvalplats. Åtta omgångar återstår.
