"Trodde det var ett skämt
– jag fattade ingenting"
Markus Wulcan

Det stod 1-1 mellan Gais och Örgryte på Gamla Ullevi. Med några minuter kvar fick Gais en frispark som slogs snabbt på djupet av Daniel Bennassar Nilsson. Alibek Aliev tajmade löpningen perfekt och dundrade in bollen bakom Öismålvakten Stojan Lukic.

Aliev drog av sig tröjan och firade vilt.

– Jag fick till det, ett sådant avslut jag tränar på varje dag, säger han.

Men glädjen blev kortvarig. Domaren, som fick hjälp av sin kollega vid sidlinjen, vinkade avvärjande och godkände inte 2-1-målet. Anledningen? Bollen låg inte still när frisparken slogs.

– I mina ögon... jag ser att bollen är still, jag och "Dani" får ögonkontakt. Han lyfter bollen i djupet och jag smäller dit den. I mitt huvud var det bara mål jag såg. Men jag har inte sett reprisen än, sådant är livet, säger Alibek Aliev.

Beskriv känslorna när du insåg att det inte var mål.

– Jag blev helt tom. Jag trodde att det var ett skämt först. Jag fattade ingenting. Sedan var det bara att köra på de sista minuterna.

Repriserna visar att bollen rullade när den slogs.

– Domaren gjorde rätt. Enligt regelboken är det ett korrekt beslut, säger tränaren Bosko Orovic.

Ett uttalande som domaren Jim Petersson uppskattar.

– Att han sa så tycker jag är fantastiskt. Bollen rullade och jag hörde inte vad fjärdedomaren sa förrän han (Aliev) skulle skjuta. Egentligen skulle han ha fått en varning för att han drog av sig tröjan där, men man får ha lite känsla också, säger Petersson.

I början av andra halvlek slarvade Gaisbacken Calle Nyström med en passning. När han skulle rädda situationen glidtacklade han vårdslöst – och Öis fick en straff som Hakeem Araba prickade in. Även det domslutet retade upp Gaislägret och Alibek Aliev.

– De får en straff som inte är straff. Det är ett skämt. Han tar bollen först, alla ser det. Jag vet inte vad det är med domarna nuförtiden. Det har varit tre-fyra matcher där domarna har stått i centrum. Fan, man blir trött på det. Jag hoppas att det är sista gången nu, säger Aliev.

Jim Petersson är dock säker på sin sak.

– Visst, han tar lite boll, men satsningen är ju vårdslöst och han träffar högt upp på benen. Den är solklar och det tyckte Calle (Nyström) själv också, säger domaren.

Gais mittfältare Dusan Djuric, som tvingades utgå skadad ("jättelårkaka") var lågmäld efter 1-1-matchen, det femte raka oavgjorda mötet lagen emellan.

– Vi får skylla oss själva att vi inte vinner. De gör mål på vårt misstag, säger han.
