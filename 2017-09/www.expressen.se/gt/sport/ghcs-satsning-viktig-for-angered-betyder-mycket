Göteborg HC redo –
för historisk premiär
Robin Lindgren

Efter att Sundsvall tvingats dra sig ur SDHL kom Göteborg HC att få förfrågan om att kliva upp till SDHL, och efter noga övervägande där framför allt ekonomin var i fokus så tackade klubben ja.

I kväll klockan 19.30 släpps pucken i Angered arena – och Göteborg HC andas optimism inför den historiska premiärmatchen på föreningens första trevande steg in i hockeyns finrum.

– Jag tror att vi kommer få en tuff men väldigt utvecklande säsong, förhoppningsvis så kan vi överraska lite för vi har ett annat spelsystem än vad andra lag är vana vid, säger Matilda Rantanen.

Kan ni undvika kvalspel till våren?

– Om man tittar på andra lags trupper så kan det bli en jämnare bottenstrid mellan fler lag i år, lyckas vi knipa poäng i början så kan det bli riktigt kul.

Truppen är fortfarande inte helt klar, då fler spela ska in för att bredda och spetsa laget som redan nu ser väldigt olikt ut jämfört med det som under våren slutade trea i kvalet till SDHL.

– Vi har ju bara kvar fem spelare från i fjol men nu börjar det falla på plats, det har gått väldigt snabbt nu de senaste två veckorna då det ramlat in spelare. Vi väntar på två-tre till, sen börjar vi få en väldigt stabil trupp, säger Rantanen.

Kommer det inte bli ett problem att ni inte fått spela ihop laget under försäsongen?

– Det kommer kanske inte bli ett problem, men det är klart vi kommer bli bättre när vi får spela ihop oss.

Göteborg HC spelar sina matcher i nybyggda arenaområdet i Angered där en multisport-arena står som värd för fredagens premiär mot Modo Hockey från Örnsköldsvik – och Rantanen är nöjd med klubbens faciliteter, samtidigt som hon tror att det är bra för Angered som område att ha en elitklubb på plats:

– Jag tror det betyder mycket för det området. Vi har väldigt mycket integration med spelare från över 50 länder i våra utvecklingslag, så jag tror det är viktigt för samhället med många nya invånare att de får en chans att göra något på fritiden.

Skulle det gynna er att byta från Göteborg HC till att spela för Frölunda HC och ingår i deras organisation?

– Ja och nej. Ja för att det skulle underlätta ekonomiskt, men nej för att det sportsligt är bra för oss att vara i GHC. Vi prioriteras högst och det växer vi av.
