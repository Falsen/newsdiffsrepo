Elfsborg på väg att
sälja Viktor Prodell
Daniel Kristoffersson

Viktor Prodell öste in 36 mål på 131 matcher för Åtvidabergs FF mellan åren 2009 till 2013 innan han såldes till KV Mechelen i Belgien. Men som så många andra svenska spelare hade även Prodell en tuff tid i Belgien och efter 15 mållösa matcher lånades anfallaren ut till Elfsborg under 2015.

Klubben köpte senare loss spelaren som under 2013 var med på landslagets Januariturné i Chiang Mai i Thailand där han gjorde en A-landskamp. I Elfsborg har han hittills gjort 116 matcher, 43 mål och 12 framspelningar. Den här säsongen har han haft svårt att ta en ordinarie plats i Borås-lagets startelva och frågan är nu om det blir fler matcher i den gulsvarta tröjan? Enligt SportExpressens uppgifter förhandlar just nu Elfsborg med ett par klubbar i Mellanöstern.



LÄS OCKSÅ: Trotjänaren tvingas lämna IFK Göteborg.

Det rör sig om en klubb från Saudiarabien och en klubb från Förenade arabemiraten som är villiga att köpa loss anfallaren för omkring en till två miljoner kronor. Ingenting är helt klart ännu och förhandlingar pågår just nu. Transferfönstret i Mellanöstern stänger den 12 september och den klubb som vill köpa loss Prodell har alltså till och med tisdag på sig att försöka komma överens med Elfsborg.

Sportchefen Stefan Andreasson är fåordig angående förhandlingarna men bekräftar att det finns intresse för spelaren.

- Det finns intresse för Viktor Prodell från ett par klubbar från Mellanöstern. De har fortfarande sitt transferfönster öppet och vi får se vart det landar. Inget är klart i nuläget i alla fall, säger han.
