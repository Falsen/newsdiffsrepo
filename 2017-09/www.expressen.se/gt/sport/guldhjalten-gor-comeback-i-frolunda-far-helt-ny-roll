Guldhjälten gör comeback
i Frölunda – får helt ny roll
Markus Wulcan

Den här kryptiska bilden lade Frölunda ut på sitt Instagramkonto under dagen:

Anton Axelsson, i en udda sittställning som sannolikt inte får landets kiropraktorer att jubla, har skrivit på ett avtal som sträcker sig säsongen ut. Men det handlar inte om en comeback för 31-åringen som på grund av skador tvingades lägga av efter SM-guldet 2016.

– Den bilden var lite lurig, va? säger han med ett skratt.

I stället för att slita på isen ska Anton Axelsson vara expertkommentator i Frölunda-TV i samband med matcherna i Scandinavium.

Var du tvungen att skriva på ett kontrakt för det?

– Det är inga stora grejer på det papperet direkt, men vi har ett avtal så att vi alla gör rätt. Det är mest en formell grej.

Vad kan du bidra med?

– Jörgen (Pettersson) har gjort det jävligt bra i ett par år, men nu ville han göra något annat. Jag kan bidra med... det var nyligen jag slutade spela hockey och jag vet hur spelarna och ledarna tänker i olika situationer. Jag vill att folk förstår vad som händer bakom kulisserna och varför det händer.

Kommer du att vara frispråkig?

– Ja, det är väl tanken att jag ska säga vad jag tycker och tänker i den mån jag själv känner för det. Jag har inte fått några instruktioner utan känner jag att laget gör en sämre period så säger jag förstås det. Jag kör varje hemmamatch säsongen ut. Det ska bli väldigt skoj.

Helt färsk framför kameran är han inte. Det blev gästinhopp i Frölunda-TV när han var skadad och även lite under fjolårssäsongen.

– Jag är ganska analytisk av mig när jag tittar på Frölunda. Jag har förståelse för hur det ser ut och varför och det ska jag försöka förklara. När jag tittar på hockey är jag väldigt inne i matcherna.

Storebrorsan Per-Johan Axelsson har varit expert i SVT, men Anton ser inte Frölunda-TV som en inkörsport till tyngre tv-uppdrag framöver.

– Nej, nej, nej. Jag har småbarn och är inte sugen på att resa runt mer än jag redan gör. Sedan har jag inget att hämta där. Jag ska inte stänga dörren helt för man vet inte hur det ser ut om tio år, men de experterna som finns i dag är extremt kompetenta och duktiga. Jag måste säga att jag är sjukt imponerad av dem. Jag är inte där, så är det bara.

Anton Axelsson gör debut som ordinarie expert i Frölunda-TV lördagen den 16 september. Då gästas Scandinavium av Mora i SHL-premiären.
