Blåvitt-backen undersöks efter skadan
Hector Junelind

IFK Göteborg håller tummarna.

Lagets kanadensiske vänsterback Sam Adekugbe, som är inlånad från Vancouver Whitecaps, tvingades avbryta landskampen mot Jamaica i helgen redan efter mindre än tio minuters spel med en känning i baksida lår.

Adekugbe kom tillbaka till Göteborg i morse och ska nu undersökas med magnetkamera för att se hur allvarlig skadan är.

– En första undersökning är gjord. Vi hoppas kunna göra en MR under dagen och efter den vet vi mer om skadan, säger IFK:s sjukgymnast Calle Persson till Blåvitts hemsida.

Sam Adekugbe lånades in till IFK Göteborg för drygt en månad sedan efter att vänsterbacken Scott Jamieson lämnat klubben för att flytta hem till Australien.
