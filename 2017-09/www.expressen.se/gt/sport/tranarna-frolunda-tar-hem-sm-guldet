Tränarna: Frölunda
tar hem SM-guldet
Hector Junelind

Tränarna har talat.

På upptaktsträffen på Vasateatern i Stockholm presenterades deras tips för utgången av SHL-säsongen 2017/18.

Sju (!) olika lag fick guldtips av tränarna.

Allra flest av tipsen fick Frölunda med fem röster, följt av Växjö med tre röster och Skellefteå med två.

– Frölunda har byggt ett bra lag över tid, har en bra kontinuitet och ser spännande ut. Så jag förstår att de får flest tips, säger experten Sanny Lindström.

I fjol blev det seger i CHL – men i SM-slutspelet tog det slut redan i semifinal för 2016 års mästarlag Frölunda.

– Vi tror att trygghet är den största och viktigaste faktorn för att bygga ett vinnande lag, säger Frölundas tränare Roger Rönnberg och fortsätter:

– Vi har en ambition att bli den bästa föreningen, och vi vill utveckla människor. Det är ett ständigt arbete och det är det som triggar mig. Att jobba med så fantastiskt bra människor i föreningen varje dag.

Men Rönnberg har inte mycket till övers för guldtipsen.

– Det känns löjligt att stå här och säga var vi ska hamna, vi har inte spelat en enda match än. Vi måste vara ödmjuka och titta på hur svårt det ens är att vinna en enda match i SHL nuförtiden. Vi får inte sväva i väg, även om vi långsiktigt siktar på att vinna, säger han.

Frölundas assisterande lagkapten Simon Hjalmarsson tror att många lag utmanar om guldet.

– Ligan är jämnare nu. Förut var det fyra lag som kunde vinna men nu är det större bredd. Man ser bara hur många spelare som åker över till Nordamerika nu. Det finns åtta-tio lag som känns kandidater till att vinna guld.

Brynäs, Djurgården, Linköping och de regerande mästarna HV 71 fick varsitt guldtips.

SHL-säsongen inleds nästa lördag.
