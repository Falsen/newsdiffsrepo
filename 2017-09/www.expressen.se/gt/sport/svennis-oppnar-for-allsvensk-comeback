"Svennis" öppnar för
allsvensk comeback
Hector Junelind

Sven-Göran Eriksson, 69, är en av Sveriges mest framgångsrika tränare.

Men just nu står han utan arbetsgivare efter att ha fått sparken från kinesiska Shenzhen FC i mitten av juni.

Suget för att träna ett fotbollslag? Det finns fortfarande.

– Jaja, absolut. Att träna fotbollslag är det bästa som finns i den här världen. Är det bara något vettigt så hoppar jag på det. Än har jag några år kvar om det går. Händer det ingenting så okej då, säger han till Fotbolldirekt.se.

I IFK Göteborg är "Svennis" en stor ikon efter den sensationella Uefacuptiteln 1982 – och kärleken är ömsesidig.

– Jag är ju blåvit i hjärtat när det gäller allsvenskan. Jag har alltid följt med i resultaten genom åren.  När jag bodde i Kina så var det svårt att se matcherna på grund av tidsskillnaden. Men jag hade ju Stefan (Remnér, tidigare IFK Göteborg) som målvaktstränare i Shenzhen så vi såg en del av IFK Göteborgs matcher tillsammans. Jag vet att de haft en rörig säsong.



LÄS ÄVEN: Svennis om avskedet i Kina, kvinnor och framtiden

IFK Göteborg sonderar terrängen för en ny huvudtränare till nästa säsong. Men "Svennis" säger att han inte har fått någon förfrågan för klubben. Däremot stänger han inga dörrar.

– Börja om från början, som Sven-Ingvars sjöng? Ja du, det får jag ta mig en funderare på. Det är nog bättre att inte kommentera den frågan så att inte tabloiderna i Sverige får fart. Det är bättre om du frågar om ett tränarjobb inom svensk fotboll. Jag har aldrig haft något förslag från en svensk klubb, men kanske det, säger han till Fotbolldirekt.se.

– Jag är öppen för olika förslag från olika länder. Men det måste vara något vettigt. Jag har haft förslag från klubbar på nedflyttningsplats i Kina. Att hoppa in nu när det är sex-sju matcher kvar är inte intressant. Det vore att skjuta sig själv i foten.



LÄS ÄVEN: Blåvitt vill förlänga med Torbjörn Nilsson

Sven-Göran Eriksson säger att Torbjörn Nilsson, nu assisterande tränare i Blåvitt, är den bästa spelaren han har tränat.

Om att eventuellt återförenas med "Gud", som Torbjörn kallas av Blåvitt-fansen, säger "Svennis":

– Ha ha, det kanske inte vore så dumt… Jag pratade med honom för någon vecka sen. Jag tror att han stormtrivs i IFK. Torbjörn ska ju vara IFK:are på något vis. Om det är som tränare eller direktör spelar ingen roll. Han är en ambassadör för klubben. Han är IFK Göteborg.
