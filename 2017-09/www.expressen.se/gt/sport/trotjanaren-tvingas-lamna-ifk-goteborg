Trotjänaren tvingas
lämna IFK Göteborg
Markus Wulcan

Eijlert Björkman kom till IFK Göteborg redan 1982 och har haft en rad olika uppdrag genom åren. Han har jobbat heltid i 21 år och har varit tillsvidareanställd eller haft kontrakt beroende på vilken roll det har handlat om.

– Det har varit en grym resa. Jag började som juniortränare och har haft hand om allt från utbildning, rekrytering till att scouta motståndare i Champions League. Hela vägen har jag också jobbat med skolfrågor, säger han.

Vad är du mest nöjd med?

– Många landslagmän har passerat revy genom åren, Johnny Ekström var den föste, Sam Larsson den senaste. När jag var U19-ansvarig mellan 2003 och 2011 fick 28 spelare A-lagskontrakt. Många av dem är fotbollsmiljonärer i dag. Sedan var självklart Champions League en fantastisk period.

De senaste åren har Eijlert Björkman varit U17-tränare. Kontraktet går ut efter säsongen och IFK Göteborg har alltså valt att inte förlänga det.

– Arbetsgivaren vill satsa på något nytt. Det var inte riktigt vad jag hade hoppats på, men man får acceptera det. Jag är tacksam att jag fick beskedet i god tid. Nu hinner jag smälta det och titta framåt.

Vad ska du göra nästa år?

– Jag får ha is i magen, klubbarna står inte och knackar på dörren när man ska fylla 61, men jag har ett bra cv att visa upp. Jag har fortfarande en väldigt hög ambitionsnivå, orken och lusten finns kvar.

Hur ser du på att klubben vill satsa på andra?

– Jag tycker själv att jag borde ha fått vara kvar. Hade man varit trött hade det varit en sak, men det är jag inte. Men det är det som det är, jag får gå vidare inom fotbollen. Jag hoppas och tror att IFK Göteborg kan komma tillbaka till högsta nivån igen, men då krävs det att det finns en idé som alla fullföljer, säger Eijlert Björkman.

I fjol tvingades ikonen Roger Gustafsson bort från sin tjänst som akademichef, och nu petas alltså ännu en trotjänare.

Akademichefen Jonas Olsson motiverar förändringen så här:

– Vi väljer andra före Eijlert, sedan pågår det en omorganisation också. Det är med smärta vi har tagit det här beslutet. Han är en fantastisk person som alltid har gjort jobbet. Men när man har den här positionen som jag har så fattar man beslut för IFK Göteborgs bästa. Nu vill vi hjälpa Eijlert att hitta ett nytt jobb.
