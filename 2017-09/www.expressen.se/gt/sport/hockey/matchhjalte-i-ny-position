Matchhjälte
i ny position
Stefan Nilsson

Det har redan pratats och skrivits mycket om Frölundas spel i numerärt överläge.

I går hakade det stundtals upp sig, men till slut var det ändå det som avgjorde.

Men medan Victor Olofsson i hemmamatchen gjorde båda sina mål, perfekt serverad av först Max Friberg och sedan Ryan Lasch, vid bortre stolpen hade i Zürich en annan position.

– Dom tog bort mig när jag åkte in vid den bortre stolpen. Därför bytte jag position, gled längre upp i planen, säger han.

Och det var där nye pp-backen Adam Almquist från HV 71 hittade honom.

– Vi spelade runt, fick fart på pucken så att dom inte hängde med. Passningen var bra, jag sköt direkt. Men målvakten var på pucken, säger segerskytten.

I den första matchen gjorde ni tre mål på deras utvisningar. Den här gången blev det bara ett trots många försök.

– Vi hade bud på fler, men fick inte in den. Sen var vi kanske hetare på deras första och sista utvisning. Men det är upp till oss att hitta nya lösningar, säger Victor Olofsson.

Han kom förra året till Frölunda från moderklubben Modo. Etablerade sig undan från undan i laget och närmast exploderade i slutspelet.

27 poäng (9+18) på 51 matcher i grundserien blev 12 poäng (4+8) på 14 slutspelsmatcher.

I år startar Olofsson på en högre nivå än för ett år sedan.

– Jag tycker att jag nästan är där jag avslutade i våras, jag behöver bara upp några snäpp till. I år är det inget nytt för mig, jag känner mig tryggare från start, säger han.

På lördag om två veckor börjar SHL, men att spela CHL har ett egenvärde för Victor och Frölunda. Det är riktiga tävlingsmatcher, ingen försäsongshockey.

– Det är jättekul att komma ut spela i länder och mot lag som man inte känner till lika väl som det som är hemma. Och det är en annan hockey, lite mer avvaktande. Inte med den forecheckning och fart vi är vana vid hemma i SHL, säger han.

Med bara två matcher kvar – hemma och borta mot poänglösa franska Gap – är gruppsegern och avancemanget till andra omgången av CHL i princip klart.

– Det gäller att vara ödmjuk även inför matcherna mot Gap. Är vi det bör vi vinna, säger Victor Olofsson.

Nästa tävlingsmatch blir mot Mora i Scandinavium 16 september.

– Då hoppas jag att det kommer mycket folk och att vi kan bjuda på riktigt bra, offensiv hockey, säger Frölundas senaste matchhjälte.
