Frölunda vann
igen i CHL
Stefan Nilsson

Efter förra veckans 5–4-seger (i sudden) mot Zürich och 2–1 mot Klagenfurt hemma i Frölundaborg var Frölunda-spelarna inte helt nöjda.

Framförallt var det matchen mot Klagenfurt som de tyckte att de borde ha vunnit större.

Men när veckans första bortamatch drog igång i österrikiska Klagenfurt var det ändå hemmalaget som tog kommandot och tvingade Johan Gustafsson till en vass räddning på ett friläge redan efter knappt tre minuter.

Däremot var det Frölunda som gjorde det första målet. Och det var av den typen som vi har sett förut.

Ryan Lasch åkte med pucken ner till höger, kikade över axeln var Joel Lundqvist fanns och la pucken på hans blad.

Lundqvist klappade till direkt, rakt upp i krysset.

En bit in andra perioden hände det igen, Lasch spelade fram Lundqvist till kvällens andra mål. Det målet betydde 4–1 och blev i praktiken avgörande.

Men den lille amerikanen stod för ytterligare en poäng under matchen när han passade fram Mats Rosseli Olsen till 2–0.

Trion Lundqvist, Lasch och Rosseli Olsen stod alltså för tre av målen och var matchens bästa enhet.

Och det är ett mönster som gått igen under hela CHL-spelet hittills.

Lasch/Lundqvist har öst in poäng så här långt.

I andra perioden hade Frölunda tagit över helt och såg ut att köra slut på österrikarna. Massor av chanser skapades.

Men, precis som i den första perioden, släppte göteborgarna in ett mål i slutminuten.

Tredje perioden bjöd på hafsigare hockey, bästa chansen hade Klagenfurt som prickade stolpen och tvingade fram en videogranskning.

Tre CHL-matcher, tre segrar.

På lördag möter de regerande mästarna Frölunda Zürich borta.
