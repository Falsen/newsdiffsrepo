Sean Bergenheims
knep: fem kilo lättare
Markus Wulcan

Finländaren spelade i Frölunda 2006/2007. I fjol kom han tillbaka och noterades för 14 poäng (5+9) på 32 matcher. Ett facit han vill förbättra avsevärt i höst och vinter.

– Jag kände mig tung och det ville jag ändra på till den här säsongen. Jag har också ändrat några taktiska saker, hur jag rör mig på isen, säger Sean Bergenheim.

Under försäsongen har han lättat något på den tunga styrketräningen och i stället fokuserat på att köra längre pass, mer uthållighet. Han har cyklat och joggat längre sträckor för att öka förbränningen.

– Jag har lite mindre muskelmassa nu men har inte tappat i styrka. Det har faktiskt varit riktigt kul att cykla, det har jag inte gjort så mycket tidigare. Jag har en tävlingscykel som jag kört mycket med i Finland på stora och bra vägar.

Nu visar vågen 89 kilo i stället för 94, vilket även GP har rapporterat om. Och det har gett resultat på isen. När Frölunda genrepade mot Växjö borta tryckte Sean Bergenheim in två mål, varav det sista var en riktig kanon som avgjorde mötet i Frölundas favör (5-4).

– Jag är riktigt nöjd med båda målen och jag fick bra passningar. Jag har tränat mycket skott i sommar och jag ska fortsätta att skjuta när ligan drar i gång. Det är då det roliga börjar.

Frölunda och Växjö pekas ut som de stora guldfavoriterna, och göteborgarnas seger mot just Växjö i den sista försäsongsmatchen ser Bergenhem som ett styrkebesked.

– Det här var bra för oss även om vi inte är riktigt nöjda med spelet. Vi vill spela offensiv hockey, men vi ska ju inte släppa in fyra mål. Vi kan bättre och var tröga i början. Det kanske berodde på bussresan, men det är bra att vi får känna på hur det är att åka buss nu så att vi vänjer oss, säger han.

Noterbart annars: samtliga fyra Frölundakedjor gjorde mål.

– Viktigt, vi kommer att ha fyra vassa kedjor framöver. Tidigare under försäsongen har det varit lite för mycket Lasch, Lundqvist och Rosseli Olsen. Vi andra har inte riktigt fått utdelning. De lagen som har bredden kommer att var starkast.

Frölunda tar i SHL-premiären emot Mora hemma i Scandinavium den 16 september.

– Det ska bli kul att köra i gång och börja jaga bucklan på allvar, säger Sean Bergenheim.
