Guindon skrev
hockeyhistoria
Stefan Nilsson

Paniken låg på lut i Göteborg HC inför den första matchen i klubbens historia i den högsta serien på damsidan.

När tjejerna åkte ut för att värma upp var det fortfarande mycket osäkert om den kanadensiska trion Geneviève Bannon, Caitlin Gilligan och Tawnya Guindon skulle få vara med.

Övergångshandlingarna hade försenats, GHC-ledningen jagade intensivt folk på det kanadensiska förbundet.

– Vi tog på oss utrustningen och var med på uppvärmningen, men vi trodde då att vi inte skulle få spela, säger Tawnya Guindon.

Men under uppvärmningen kom tränaren Jimmy Johansson med beskedet, trion var spelklar. Endast schweiziska Celine Abgottspon fick stå kvar på andra sidan sargen när de andra började spela mot Modo.

Och de tre kanadensiska tjejerna behövdes.

Bannon passade till två av de tre målen, Guindon gjorde det första.

– Jag har bara varit här i tre veckor sedan jag kom hit från Ottawa. Men jag gillar det redan, säger Tawnya Guindon.

I den första perioden var hemmatjejerna tagna av stundens allvar. Modo var överlägset, men Guindons 1–3-reducering i slutet av perioden gav en bra kick inför den andra.

Speakern annonserade ut norska Andrine Furulund, som historisk målskytt. Men efteråt kom sanningen om målskytten fram.

– Ja, det var jag som petade in den, säger kanadensiskan.

Har du fått pucken än?

– Nej, den har jag inte sett. Kanske har någon tagit hand om den, säger hon och blir nöjd när hon ser hur Jimmy Johansson står och nickar.

För Guindon och hennes kanadensiska lagkompisar är det inte bara en ny liga. Rinken har också en annan storlek.

– Jag gillar den stora isen. Mitt spel bygger på fart och det finns mycket mer yta att åka på här, säger hon.

Den andra perioden vann GHC med 2–1 då de stod upp mycket bättre, men i den tredje tog orken slut i det ovana tempot.

Redan på lördag ska Göteborgs-tjejerna spela en match till mot Modo. Och dagen efter är det match mot guldfavoriten Luleå.

– Ett vansinnigt tufft schema. Jag funderar på om man ska vila de bästa emellanåt och jämna ut istiden. Men när man är inne i det vill man ta alla chanser att vinna. Vi har inte kommit upp i SDHL för att göra bra ifrån oss, vi vill verkligen vinna, säger Jimmy Johansson.
