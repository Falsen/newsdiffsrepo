”Kul att se
deras kemi”
Stefan Nilsson

Värmen i södra Österrike påverkade förhållandena inne i ishallen i Klagenfurt.

Men det var inte dimman i sig som var besvärande för spelarna.

– Stundtals var det lite som att spela på en sjö, isen blev mjuk och pucken studsade lite konstigt. Men det var samma för båda lagen, säger Sebastian Stålberg.

Efter den knappa segern hemma mot Klagenfurt i lördags visade Frölunda i de två första perioderna en del av de kvaliteter som gjort dem till mästare i CHL de två senaste säsongerna.

– Vi skapade mycket i andra perioden, kunde gjort flera mål. Sen tappade vi skärpan – eller också höjde dom sig, funderar Stålberg efter den tredje perioden som blev mållös.

– Men vi borde ha klarat av att trycka på mer.

I båset hördes tränaren Roger Rönnberg stå och klaga på att det var 80-talshockey.

– Han gillade inte att vi hamnade med en back som tog burskydd bakom vårt mål medan flera spelare körde i bågar i egen zon. Det var som man spelade förr, säger Sebastian Stålberg.

Han var själv nära att sätta den definitiva spiken i kistan i tredje perioden när han backade in med pucken framför mål.

– Det kom en liten klubba i vägen. Men jag får försöka igen under säsongen, nån gång ska den sitta.

Från sidan av kunde han däremot se matchens – och CHL:s – effektivaste enhet: Centern Joel Lundqvist med Ryan Lasch och Mats Rosseli Olsen på kanterna.

Två mål av Lundqvist, ett av Rosseli Olsen och tre assist av Lasch.

– Det är kul att se deras kemi. När de får målchanser trycker de dit pucken, säger Sebastian Stålberg.



LÄS ÄVEN: ”Guldhjältens succé i comebacken”

Ryan Lasch står nu på nio poäng (två mål och sju assist) och toppar både Frölundas och CHL:s poängliga.

Men han är inte ensam där uppe.

Förre Frölunda-favoriten Fredrik Pettersson delar förstaplatsen med fyra mål och fem assist.

Och på lördag är det retur för Frölunda mot just Pettersson och hans Zürich.

– ”Freddan” är giftig, har ett lurigt skott. Alla vet vad han går. Men gör vi det vi ska tycker jag att vi ska vinna, säger Sebastian Stålberg.
