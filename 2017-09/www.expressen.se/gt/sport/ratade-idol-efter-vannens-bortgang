Ratade "Idol" – efter
vännens bortgång
Hector Junelind

Anton Eriksson, back i SSL-laget Pixbo, dök oväntat upp i TV4-programmet "Idol" för ett par veckor sedan. 27-åringen tog juryn med storm när han framförde Damien Rices låt "Cannonball".

– Efter en takt hade jag bestämt mig för ja, utbrast jurymedlemmen Kishti Tomita och fick med sig hela juryn på att ge Anton en guldbiljett och skicka honom vidare till slutaudition i Stockholm.

Men när "Idol" sände första avsnittet av slutaudition fanns Anton Eriksson inte med.



LÄS ÄVEN: Innebandy-Sverige i sorg efter dödsfallet

I en intervju med Aftonbladet berättar han nu att det berodde på att programmet spelades in i maj – precis efter att lagkamraten Mikael Harryson drabbats av hjärtstillestånd under en träning och mist livet. En händelse som lämnade hela innebandy-Sverige i chock och sorg.

– Jag var inte kapabel att åka till Stockholm och uppträda då. När jag fick veta att programmet skulle spelas in samma vecka som "Harry" skulle begravas så var det inte ens ett alternativ att åka dit, säger Anton Eriksson till Aftonbladet och fortsätter:

– Jag var inte på jobbet den veckan... och jag varken ville stå inför massa kameror eller kände att jag skulle kunna göra mig själv rättvisa. Jag var inte redo för det. Livet kom emellan.

LÄS ÄVEN: Sorgen efter Harryson: "Tragiskt och orättvist"

Anton Eriksson pratade med produktionen som hade full förståelse för hans beslut att hoppa av och hälsade honom välkommen tillbaka i framtiden.

– Jag har inte ångrat en sekund att jag hoppade av nu, sedan får vi se om framtiden. Jag har ingen aning. Jag bevisade för mig själv vad jag kan och jag gjorde bra ifrån mig. Vem vet, jag kanske dyker upp nästa år igen, säger han.

Anton Eriksson berättar att Mikael Harrysons bortgång har påverkat honom på flera plan.

– Jag har aldrig tänkt på hur jag skulle reagera om något sådant skulle inträffa. När det väl hände så gick allt så fort men ändå så långsamt. Vi fick ganska snabbt besked om att vi förlorat honom och de första dagarna var man i chock. Det påverkade mig på ett sätt som jag inte trodde och jag lärde mig mycket om mig själv.



Se Anton Erikssons "Idol"-audition här (extern länk)
