Här gör Blåvitthjälten
oväntad comeback
Markus Wulcan

Den 109-faldige landslagsmannen gjorde ett en kortare comeback i IFK Göteborg hösten 2009, men sedan var det definitivt färdigspelat på elitnivå.

I dag jobbar Niclas Alexandersson som fotbollsinstruktör på Änglagårdsskolan. Ibland spelar han uppvisningsmatcher med IFK Göteborgs veteranlag, men i måndags blev suget efter "riktig" fotboll för stort.

Västra Frölundas reservlag kallade till match mot Sävedalen i reservlagsserien. "Alex" och sonen Noah, som fyller 16 i höst och som är med i pojklandslaget, inledde på bänken. I andra halvlek spelade de tillsammans, pappan som offensiv mittfältare och sonen ett snäpp framför.



LÄS ÄVEN: Alexandersson: "Jag verkar dra till mig bråk"

– Väldigt kul att få spela med Noah. Jag spelade med farsan i division sex med Vessigebro när jag var 15, men då var han bara 39. Jag hade tänkt träna lite först i år men så blev det inte, säger Niclas, som rankas som en av IFK Göteborgs främsta spelare genom tiderna.

Hur var nivån?

– Rätt hög klass, faktiskt. Sävedalen ligger i toppen av tvåan och några reservspelare som var med höll säkert division 3-klass. Det var en väldig blandning i vårt lag. Jag spelade med fyra 01:or som jag varit tränare för. Det skiljer 30 år mellan oss, haha.

Hur gick det för dig?

– Helt okej. Vi skapade en del chanser och spelade 1-1 i andra halvlek (Sävedalen vann med 3-1). Man känner ju att man är lite långsammare, men jag fick ändå lite boll, hittade ytor och fördelade. Man vill ju inte fuska i defensiven men det var oundvikligt. Man klarar inte många maxlöpningar. Vaderna gjorde ont sista tio.



LÄS ÄVEN: Alexandersson om Blåvitt, kärleken och sonen Noah

Fick du mersmak?

– Som kroppen känns i dag så… man behöver reparera kroppen i två veckor innan man kan gå ut på planen nästa gång. Samtidigt, Frölunda är ju i ett lite prekärt läge i division tre och kan bli indragna i bottenstriden. Hade jag varit lite piggare så hade jag kunnat gå in och bidra.

Noah Alexandersson bröt foten i somras och matchas nu försiktigt.

– Jag tror att han tyckte att det var kul att få spela med farsan. 01:orna är duktiga och orkar mycket och har bra spelförståelse. Att vi tänker ungefär likadant underlättade. Sedan får vi se om det blir någon mer gång, men roligt var det, säger "Alex".
