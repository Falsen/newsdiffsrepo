En svårt skadad
efter skjutning
Erik Göthlin

Larmet om skjutningen i Tynnered i Göteborg kom till polisen 20.32 på söndagskvällen.

– Vi får larm om att en person är skottskadad. Personen är förd till Sahlgrenska sjukhuset med okända skador, säger Göran Carlbom, vakthavande befäl vid polisen i region Väst.

Den skjutne mannen är i 20-årsåldern. Ytterligare tre personer har blivit misshandlade i samband med skjutningen. De personerna är också i 20-årsåldern.

– De andra tre har inte blivit skjutna utan har blivit misshandlade. Om det är med tillhyggen eller slag vet jag inte.

SOS Alarm säger så här:

– Vi har ett antal ambulanser på plats. Två personer ser jag är avförda, resten får ni ta med polisen, säger larmoperatören.

Polisen har spärrat av brottsplatsen där polisens tekniker kommer jobba för att säkra eventuella tekniska bevis.

Joakim Broljung bor i området. Han kollade på fotboll när skjutningen inträffade.

– Jag kollade på fotboll, jag hade ganska hög volym så hörde ingenting. Men jag är med i en del Facebookgrupper som rör Tynnered och Frölunda så jag fick läsa om det.

Hur reagerade du?

– Man blir förbannad, det är min första känsla. Men tyvärr har det blivit lite av en vardag här ute. Man vet att livet går vidare i morgon. Vanorna kommer vara precis som vanligt.

De fyra offren var på platsen tillsammans när skjutningen och misshandeln ägde rum.

Polisen förhör vittnen på plats.

Det är ett stort räddningspådrag på platsen. Flera polisbilar och ambulanser befinner sig där, enligt uppgifter till GT.

– Vi såg när ambulansen kom farande med påslagna blåsljus, säger ett vittne.

– Det var ingen som vågade gå till killen som låg på marken. Om de skulle fortsätta skjuta, säger ett vittne till Aftonbladet.

Polisen har patruller vid Älvsborgsbron under kvällen.

– Vi har kontrollplats för eventuella flyktfordon, därav patruller.

Polisen har även patruller på plats vid Sahlgrenska sjukhuset.

– Vi är på sjukhuset för att se till att det inte blir stökigt och bråkigt, säger Göran Carlbom.

Sahlgrenska sjukhusets pressjour:

– Jag kan bekräfta att en man i 20-årsåldern är allvarligt skadad. Tre män i 20-årsåldern är lindrigt skadade, säger Lena Mattsson.

Händelsen rubriceras som mordförsök (skjutningen) samt tre fall av misshandel i det initiala skedet.

Vid halv sjutiden på måndagsmorgonen var ingen gripen för brottet.

– Vi har ännu ingen utpekad som misstänkt för brottet, säger Hans Lippens, polisens presstalesman i region väst.

Brottsplatsen är på måndagen fortfarande avspärrad.

– Tekniker måste undersöka platsen även i dagsljus, säger Hans Lippens.

Den skjutne mannen ligger nedsövd på sjukhus och har inte kunnat höras av polisen förklarar Hans Lippens.

– De tre misshandlade männen är förhörda initialt. Det är oklart om de är kvar på sjukhus eller befinner sig på polishuset för att bli hörda ytterligare, säger han.

Under dagen kommer polisen att fortsätta dörrknackning i området och även förhöra fler vittnen.



LÄS MER: Gängkriget i Frölunda gäckar polisen: "Väldigt våldsamt"
