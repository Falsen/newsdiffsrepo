Ylva efter explosionen:
"Hotet har blivit en vana"
Alfred Dikalow

Efter att Nordkorea under söndagen provsprängt en vätebomb har spänningarna och oron ökat i världen. Men Lerumstjejen Ylva Bergvik, som jobbar som art director och grafisk designer i den sydkoreanska huvudstaden Seoul, märkte inget annorlunda när hon gick till jobbet under måndagen, något som P4 Göteborg var först med att rapportera.

– Människor beter sig som vanligt i Seoul. Folk dricker sitt kaffe och går till jobbet som vanligt här, det har varit en vanlig måndag, precis som alla andra, säger hon.

Och medan resten av världen talar om faran för kärnvapenkrig har sydkoreanska medier tagit situationen med relativt lugn.

– De rapporterade den här händelsen som alla andra händelser – helt lugnt. Det är ingen större skillnad mot vad som har skett förut. Sydkoreanerna är ganska lugna. Eftersom de har levt med det här under så lång tid så har det blivit vana. Sydkoreanerna tror inte på att Nordkorea har de kärnvapen de utger sig för att ha, berättar hon.

I Seouls tunnelbanesystem finns det 3200 speciellt utformade skyddsrum, med gasmasker och förnödenheter för att stadens befolkning ska kunna överleva under jord ifall en krissituation uppstår. Under förra veckan genomfördes en övning i huvudstaden, där människor skulle söka sig till dessa skyddsrum.

– Det är ungefär som "Hesa Fredrik", som vi har i Sverige. Men när larmet gick så reagerade inte sydkoreanerna utan fortsatte sin vardag som vanligt, de är så pass vana vid hotet från Nordkorea att det inte berör dem, berättar Ylva.

Den brittiska nyhetsbyrån Reuters var på plats under övningen och beskrev situationen på ett liknande sätt. Och enligt sydkoreanska försvarsexperter beror det dåliga deltagandet på att regeringen har varit dålig på att informera var dessa skyddsrum finns.

Amerikansk militär har funnits i Sydkorea sedan 1957 och Ylva upplever att sydkoreanernas inställning till de runt 30 000 amerikanska soldater som befinner sig i landet överlag är positiv, men hon menar att tillträdet av Donald Trump skapade oro i landet.

– Det finns 3000 soldater stationerade bara i Seoul och så har det varit länge, det inger en viss trygghet. När Donald Trump kom till makten lovade han att dra tillbaka amerikanerna från Korea och det uppstod viss oro hos det sydkoreanska folket. De amerikanska soldaterna är en sån självklar del av samhället att de hade känts konstigt om de åkte tillbaka till USA, speciellt för de personer som har växt upp med att de är här.

LÄS MER: Sydkoreaövning med skarpa vapen efter sprängningen

Ylva känner att situationen kan kompliceras ytterligare, när man i Donald Trump behöver förhålla sig till ytterligare en oberäknelig ledare, utöver Kim Jong-Un.

Ylva tror att det är osannolikt att det blir krig mellan de två grannländerna, bland annat eftersom att Seoul ligger så nära den Nordkoreanska huvudstaden Pyongyang.

– De radioaktiva nerfallet skulle ju påverka även dem om de använde kärnvapen, säger hon.

Ylva trivs bra i Sydkorea och i stadsdelen Gagnam, där hon bor. Och hon känner sig inte orolig för att något ska hända än.

– Jag har inte hört något från den svenska ambassaden och jag har inte märkt något på den militära närvaron i staden, de övar som vanligt. I Sydkorea har man också en obligatorisk värnplikt på två år för ungdomar och om situationen hade varit allvarligt på riktigt så hade de kallats in. Än så länge är jag helt lugn, säger hon.
