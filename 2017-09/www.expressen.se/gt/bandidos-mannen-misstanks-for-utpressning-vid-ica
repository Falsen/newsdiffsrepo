Bandidos-mannens
utpressning vid Ica
Jonathan Berntsson

Det började som ett pengabråk om en garageplats och slutar nu i rätten. Mannen som kommer sitta på den tilltalades bänk i Skaraborgs tingsrätt är i 45-årsåldern och har kopplingar till den kriminella mc-organisationen Bandidos.

I förhör berättar han själv att han förra hösten var medlem i en av mc-klubbens supportergrupperingar i Västsverige. Under den perioden genomfördes en husrannsakan i mannens hem – då hittades bland annat en väst med grupperingens emblem på.

Och det är i deras namn, Bandidos supportergruppering, som han nu misstänks ha bedrivit utpressning.

– Vi påstår att den kopplingen betyder något särskilt. Att man anspelar på våldskapitalet som grupperingen har är en försvårande faktor, säger åklagaren Sofia Karlsson.

Första kontakten mellan Bandidos-mannen och mannen som ska ha fallit offer offer togs i november. Offret hade tidigare hyrt en garageplats i en industrifastighet, men sagt upp kontraktet.

Efter det ska, enligt förundersökningen, en man ha åkt hem till hans bostad när bara hustrun var hemma.

– Senare på dagen så ringde en man, vid cirka 15.30. Han sa att han var från NN (supportergrupperingen) och att han ville träffas. Han berättade inte om anledningen till att han ville ses, utan det ville han förmedla när vi sågs, säger offret i förhör.



LÄS MER: Man kidnappad och skenavrättad



De ska ha stämt träff på parkeringen utanför en Ica-butik på kvällen. Offret och hans fru åkte dit tillsammans och när de var framme klev han ur bilen. Han beskriver hur han hamnade öga mot öga med Bandidos-mannen. Enligt stämningsansökan gjorde denne där klart för offret att han hade en skuld på 30 000 kronor till supportergrupperingen.

Det gick en dryg vecka. Sedan ringde det hemma mot offret och samtalet spelades in av hustrun. I andra änden av luren: Bandidos-mannen.

– Börjar du inte att betala nästa månad så skickar jag folk dit upp också, så du vet om det, säger Bandidos-mannen i det inspelade samtalet.

– Du kan inte gömma dig någonstans i Sverige.

Paret svarar då att de tänker ringa polisen.

– Ja, gör det. Det är la bara att ringa polisen hur mycket du vill, säger Bandidos-mannen, och fortsätter:

– Gör det, ni kommer få påhälsning så ni vet om det.

– Nej, det vill jag inte, svarar offret.

– Men jag säger inte vilken dag ni kommer få det. Hej då, säger Bandidos-mannen.

Själv nekar han till brott. Han medger däremot att han träffade offret på parkeringen utanför Ica. Han säger i förhör att de "pratade om allt möjligt", bland annat om en pengaskuld, och samtalet tycker han var "normalt". Stämningen mellan dem var jättebra, anser han.



LÄS MER: Polisens bilder inifrån Bandidos nästa i Västsverige



Offret ska ha blivit tvingad att lämna ifrån sig sin mobiltelefon till hustrun på parkeringen. Det tycker inte Bandidos-mannen är något konstigt.

– Jag har vissa krav kanske Det tror jag inte att jag bett honom om, men jag har vissa grejer som jag, när jag pratar med folk. Det är väl bra att inte bli störd när man pratar, att det ringer, säger han.

– Men det är ju störande om den ringer. Jag vet inte om, han kanske såg mig när jag lämnade av min. Alltså jag tycker att det är otrevligt att det ringer.

Det hela uppdagades efter att offret kontaktade polisen och mannen från Bandidos supportergruppering åtalas nu för försök till grov utpressning samt två fall av brott mot inkassolagen.



LÄS MER: Bandidos-man fastnade i polisens Burger King-fälla



I förhör säger han att han nu gått ur supportergrupperingen och att han inte längre är medlem. Polisen frågar honom om vilken uppgift han tidigare hade i klubben.

– Vara en kamrat och god vän, säger han.

För offret har det som inträffat varit omskakande.

– Jag har en hälsa som sviktar och vill ha lugn och ro runt mig. Jag vill att min fru ska ha lugn och ro. Jag har skaffat sömntabletter för att kunna sova. Jag är rädd att de ska göra oss illa. Jag känner mig inte trygg i mitt hem, säger han i förhör.
