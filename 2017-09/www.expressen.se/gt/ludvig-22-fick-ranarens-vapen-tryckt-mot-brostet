Rånaren riktade vapnet
mot bröstet på Ludvig
Eva Rogsten

Flera ovanligt brutala personrån har inträffat i Borås den senaste tiden, framför allt på helgerna. Det är sent på fredags- och lördagskvällar som rånarna har slagit till, ofta mot personer på väg hem från krogen.

– På tre veckor har tio rån inträffat, säger Hans Andrén, spaningsledare vid polisen i Borås.

Självklart ska boråsarna kunna röra sig ute på stan, menar han, men konstaterar att det ändå gäller att vara försiktig.

– Ja, man ska vara vaksam och veta var man går. Det kan jag inte sticka under stol med. Så långt har det gått i samhället i dag att det inte är bra att springa ute på nätterna på vissa ställen, säger Hans Andrén och tillägger:

– Kanske är det bättre att ta en taxi hem i stället.

Rånen har inträffat från 23-tiden och framåt och har drabbat både enstaka personer och par. Rånarna har vid flera tillfällen varit brutalt hänsynslösa och hotat med vapen och kniv. Något Borås Tidning har varit först med att rapportera.

– Offren har blivit hotade med vassa föremål och har upplevt att gärningsmännen haft pistol. De har blivit avklädda telefoner, klockor och hotats att ge sina koder till bankomatkort. De har hållits kvar under hot och det har varit ganska utdragna förlopp, säger Hans Andrén.



LÄS MER: Rånare utsatte offer för skenavrättningar



För ett par veckor sedan hade 22-årige Ludvig Liesto och hans kompisar suttit hemma en kväll och tittat på film. De var på väg för att handla innan affären stängde, och var tvungna att passera en gångtunnel under järnvägen.

När de närmade sig tunneln såg de tre killar, alla mörkt klädda och med luvor. De hade också maskerat sina ansikten.

– Vi trodde de sprutade graffiti och fortsatte bara att gå igenom tunneln. När vi kommit ut på andra sidan hörde vi snabba steg bakifrån och att de ropade och frågade hur gamla vi var. Jag antar att det var för att få oss att stanna, berättar Ludvig Liesto.

Kompisarna fortsatte i snabb takt och hann gå över en väg medan Ludvig blev kvar.

– Då tog den ena killen tag i min arm och bad mig hotfullt att säga till mina kompisar att komma tillbaka. Jag blev så ställd så jag sa bara "nej". Då tog han upp ett pistolliknande vapen som såg tungt och metalliskt ut, säger Ludvig Liesto som ändå vägrade ropa på sina vänner.

Rånaren riktade vapnet mot Ludvigs bröst.

Ludvig förklarar att han ändå inte blev rädd utan bara väldigt arg.

– Adrenalinet tog över. Jag ville bara inte ge dem något. Att de skulle få det nöjet. Jag sa att ni kommer att råka mer illa ut än jag efter det här. Jag såg att det var unga killar. Skitungar. Jag tänkte att de inte fattade vad de gjorde och bad dem dra åt helvete, berättar Ludvig Liesto.



LÄS MER: Fem gripna efter rån



En bil dök upp i samma veva och då började Ludvig vinka mot bilen för att påkalla uppmärksamhet.

– Det gav mig chansen att komma loss ur greppet och jag kunde snabbt sticka i väg därifrån, säger han.

Ludvig menar att det kanske var onödigt att "kaxa sig" och säga emot, att det kan ha varit dumdristigt.

– Det var väldigt blandade känslor, men jag försökte bara hålla mig så lugn som möjligt.

Den här gången misslyckades de unga männen med sitt rånförsök, men Ludvig har i efterhand fått höra att det samma kväll inträffade två andra fullbordade rån i Borås. Det är dock okänt om det var samma gärningsmän.

– Jag är så himla arg och äcklad över vad som har hänt. Jag blir rädd både för min egen och för andras säkerhet. Det har börjat hända saker i de delar av stan som alltid tidigare betraktats som lugna. Folk har råkat väldigt illa ut, säger han.

Borås Tidning har berättat om ett par där kvinnan hölls kvar av två rånare, samtidigt som den tredje följde med mannen hem och tvingade till sig mobiler, bankkort med kod, dator med mera.

Vid ett annat rån drabbades en ensam ung man som överfölls och slogs ner. Han blev också av med mobil och bankkort. Mannen skadades och fick läggas in på sjukhus med bland annat ett brutet näsben.

I måndags kväll inträffade ytterligare ett rån då en ung man blev av med sin klocka i centrala Borås, skriver BT och förfarandet ska enligt polisen vara detsamma som vid tidigare händelser. Tidningen berättar att mannen misshandlades med sparkar och slag  vilket ledde till att han fick hjärnskakning och blod i urinen.

Enligt BT har det även förekommit att rånarna genomfört vad som kan liknas vid skenavrättningar där rånarna tryckt skjutvapen mot offrens huvuden.

Polisen konstaterar att det ännu inte finns några misstänkta gärningsmän till något av rånen.

– Vi jobbar nu bland annat med att gå igenom övervakningsfilmer från platser där rån har inträffat, säger Hans Andrén.
