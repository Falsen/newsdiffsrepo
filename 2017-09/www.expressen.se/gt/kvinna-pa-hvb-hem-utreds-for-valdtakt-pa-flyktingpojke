Kvinna på HVB-hem utreds
för våldtäkt på flyktingpojke
Daniel Olsson

Det var i mitten av augusti som oroande uppgifter började dyka upp om att allt inte stod rätt till i relationen mellan en av de anställda på boendet i Västsverige och en av flyktingpojkarna.

Den anställde, en kvinna, uppgavs ha utsatt en av pojkarna på boendet för sexuella övergrepp.

Uppgifterna fick socialtjänsten i den aktuella kommunen att gå in med en anmälan till polisen. Den utpekade kvinnans arbetsgivare stängde samtidigt av henne i avvaktan på en egen utredning av det som skett.

Nu pågår en förundersökning om våldtäkt mot barn.

– Rubriceringen är våldtäkt mot barn och det blir det ju alltid då målsäganden är ung, säger åklagaren Berit Andreasson som håller i förundersökningen.

Samlag mellan en vuxen och en person under femton år klassas i dagens lagstiftning som våldtäkt mot barn, oavsett om det skett med våld och hot eller inte.

De misstänkta övergreppen ska ha skett under våren men blev kända först i augusti, enligt en så kallad Lex Sarah-anmälan som kommunen lämnat in till Institutionen för vård och omsorg, IVO.

I anmälan beskrivs det inträffade i mer allmänna ordalag såsom fysiska övergrepp begångna av en anställd mot en boende.

Och även åklagaren är mycket tystlåten om utredningen. Hon vill inte uppge om kvinnan förhörts eller om hon på annat vis uppgett någon inställning. Inte heller om hon har fått en advokat.

– Jag vill inte gå in på några närmare omständigheter när det gäller det här. Det är förundersökningssekretess och i ett sådant läge att jag inte vill lämna några uppgifter om det, säger Berit Andreasson.

Enligt kvinnans arbetsgivare får hon inte ha kontakt med sin arbetsplats under avstängningen. Hon går hemma med bibehållen lön.
