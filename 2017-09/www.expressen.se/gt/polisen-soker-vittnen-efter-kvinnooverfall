Polisen söker vittnen
efter kvinnoöverfall
Eva Rogsten

Kvinnan som är i 55-årsåldern var på väg hem från sitt jobb på sjukhusområdet i Borås under torsdagen och gick ner mot centrum på en gångväg.

I ett grönområde, innan hon kom ner till villakvarteren, blev kvinnan plötsligt påhoppad och överfallen av en man. Borås tidning skrev först om händelsen.

– Han drog ner henne mot marken och i samband med detta kom det ytterligare en man som ryckte av henne en guldkedja. De försökte också ta hennes väska, men utan att lyckas, berättar Hans Andrén, gruppchef vid polisen i Borås som utreder överfallet.

Kvinnan försökte försvara sig och vägrade släppa väskan. Guldkedjan fick dock rånarna med sig.

Flera vittnen hörde kvinnans rop och kom till undsättning. Då hade männen redan sprungit i väg. Händelseförloppet gick snabbt, förklarar polisen.

Hans Andrén konstaterar att en del av vittnena är förhörda, och några återstår att kontakta, men polisen vill gärna komma i kontakt med ännu fler vittnen.

Han uppmanar den som lagt märkte till något i området mellan klockan 17 och 17.15 på torsdagseftermiddagen att höra av sig till polisen. Händelsen inträffade vid Borgmästargatan och Björkängsparken.

– De båda männen flydde åt olika håll. Kvinnan tror att de är i 20 - 25-årsåldern, säger Hans Andrén.

Polisen har gjort en teknisk undersökning av platsen men inga spår har säkrats därifrån.

Hans Andrén säger att det är mycket ovanligt att en person blir rånad och överfallen mitt på dagen.

– Ja, vi tycker det är konstigt. Det är ovanligt att det händer vid den tidpunkten när det är så mycket folk i rörelse. Jag har jobbat som polis i 35 år och har aldrig varit med om det tidigare, konstaterar han.



LÄS OCKSÅ: Fem anhållna för brutala guldrånet i Uddevalla
