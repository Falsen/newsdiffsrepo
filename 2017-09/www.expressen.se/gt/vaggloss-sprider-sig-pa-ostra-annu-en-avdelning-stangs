Vägglöss sprider sig på Östra
– ännu en avdelning stängs
Eva Rogsten

I förra veckan upptäcktes vägglöss på en avdelning på Östra sjukhusets vuxenpsykiatriska klinik. Rummen sanerades och när de skulle öppnas igen i lördags upptäcktes nya löss.

Då beslutades att stänga hela avdelningen för sanering och alla patienter evakuerades till en närliggande avdelning.

Flera patienter har fått bett av vägglössen innan problemet åtgärdades. Även personal har fått med lössen hem.

– Jag har fått massa bett över hela kroppen. Man har gått och kliat sig, och i dag fick jag ett konkret besked om att jag hade vägglöss när Anticimex var här, berättade en patient för GT i lördags.

Nu måste ännu en avdelning och ett medicinrum stängas i samma fastighet på Östra sjukhuset, vilket även P4 Göteborg rapporterat.

– Det upptäcktes vägglöss även här när vi gjorde en besiktning runt kringliggande avdelningar. Nu inväntar vi en åtgärdsplan hur vi ska gå vidare och när vi ska göra själva bekämpningen, säger Thomas Bjarnemo på Västfastigheter.

Ett möte har hållits nu under tisdagsförmiddagen för att planera bekämpningen av vägglössen.

– Vi ska koordinera med verksamheten hur undersökningen ska gå till. Och om det sedan upptäcks löss på fler ställen är det inte omöjligt att vi får stänga ännu fler avdelningar. Vi har dock inga indicier på detta just nu, säger Thomas Bjarnemo.

Totalt handlar det om nio avdelningar som ska besiktigas av saneringsföretaget.

– Det är 300 rum som ska undersökas. Dessutom kommer vi att ta hjälp av hundar för att genomsöka närliggande områden till de angripna avdelningarna. Även efteråt kommer hundar att kontrollera så att behandlingen ger effekt, säger Bjarnemo.

Saneringen av de två avdelningarna påbörjas omgående.

– Det sker genom värmebehandling. Värmefläktar sätts upp som höjer temperaturen i rummet. Det är det enda som dödar både löss och ägg, förklarar han.



LÄS MER: Patienter evakueras efter vägglössangrepp
