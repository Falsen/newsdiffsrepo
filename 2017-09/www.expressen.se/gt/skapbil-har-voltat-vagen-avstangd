Skåpbil har voltat – vägen avstängd
Eva Rogsten

Räddningstjänsten fick larm om olyckan strax före klockan 11 på fredagsförmiddagen. En skåpbil har kört in i en stolpe och voltat på väg ner från Älvsborgsbron.

– Det finns skador på vägräcke och en belysningsstolpe, säger larm- och ledningsoperatören vid räddningstjänsten.

Olyckan har inträffat i södergående riktning in mot stan mellan Rödastensmotet och Kungstensmotet. Det har hänt på nerfarten från bron, enligt räddningstjänsten.

Trafikverket uppger att det är stor påverkan på trafiken. Räddningstjänsten har spärrat av ett körfält.

Två ambulanser har skickats till platsen.

Strax före halv tolv meddelar räddningstjänsten att skåpbilen står på alla fyra däck igen, och att man inväntar bärgare.

Stefan Gustafsson, polisens presstalesperson vid region Väst, har fått rapport om att föraren ska vara lindrigt skadad.

– Föraren behövde inte åka med i ambulansen, berättar Gustafsson klockan 11.40.

Blåljusenheterna är ännu inte klara på plats vid denna tidpunkt vilket indikerar att det är fortsatta störningar i trafiken runt olycksplatsen.
