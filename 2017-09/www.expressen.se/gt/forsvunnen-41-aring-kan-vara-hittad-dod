Försvunnen 41-åring misstänks hittad död
Casper Danielsson

Den 41-årige mannen försvann från sitt hem i Vålberg i Värmland i slutet av januari. Sedan dess har Missing people sökt efter honom i närområdet.

Under söndagen hittade de en kropp i ett skogsparti utanför Vålberg som polisen nu misstänker kan vara den försvunne 41-åringen.

– Det finns kvarlevor i naturen och spår som pekar mot att det kan vara denne försvunne man. Det finns inga andra personer anmälda försvunna i området. Men det är ännu ingen identitet fastställd, berättar polisens förundersökningsledare Anders Forsman för SVT Värmland.

Polisen uppger att det handlar om en mansperson men att identiteten ännu inte är fastställd.

– Men vi har anledning att anta att det är den person som försvann i slutet av januari. Vi har underrättat anhöriga, säger Stefan Wickberg, polisens presstalesman i Värmland.

Han konstaterar att det inte kan uteslutas att ett brott ligger bakom mannens död och att polisen nu ska utreda detta.

– Det står helt öppet just nu. Så långt det är möjligt ska vi hitta en förklaring till varför han har hamnat där, säger Stefan Wickberg.

Han hyllar också Missing people för deras sökande efter mannen.

– Vi är mycket tacksamma för deras arbete. De har oförtröttligt arbetat under hela den här tiden och letat efter personen. De har också stått i kontakt med oss för att få instruktioner om hur ske ska agera. Det uppskattar vi väldigt mycket, säger Stefan Wickberg.
