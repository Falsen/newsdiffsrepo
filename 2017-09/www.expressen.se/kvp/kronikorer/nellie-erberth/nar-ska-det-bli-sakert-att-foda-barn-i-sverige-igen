"När ska det bli säkert att
föda barn i Sverige igen?"
Nellie Erberth

För någon sommar sedan hade jag en vän som jobbade på förlossningen. Hon slet nätter och dagar, och var alltid upprymd när hon kom därifrån. Historier om nya små liv, vilken unik situation en födsel är och små knyten som sett världen för första gången.

Men att föda barn är inte längre en säker och trygg självklarhet. I augusti gick en stor marsch för bättre förlossningsvård i flera orter över hela Sverige. Många var arga, besvikna – och kanske främst rädda. Rädsla för att vara tvungen att föda sitt barn i en bil på väg till ett BB som ligger alldeles för långt bort. Rädsla för att inte kunna ge sin partner trygghet under en födsel.



Det finns en stor sorgsenhet i att det ska finnas en problematik i en så självklar sak som att få en trygg förlossning. Och det finns en frustation i att kvinnor, återigen, ska få känna att de inte är värda mer än så.

Det är vanligt att höra klagomål på vården. Jag har själv många gånger skakat på huvudet åt de många brister som finns, suckat över besked som aldrig kommit i tid och blivit berörd av min kollega Maria Rydhagens text om varför hennes läkare aldrig ringde. Men precis som hon skriver – så är det ofta inte personalen som det brister hos. Flera gånger har jag blivit fantastiskt bemött, känt att jag blivit lyssnad på – och sen, besviken när jag aldrig fick samtalet om provsvar. När remissen inte blev skickad förrän alldeles för sent.



Jag känner många som arbetar inom just vården – och jag vet att de flesta där sliter som djur. Att de varje arbetsdag kämpar för att samtliga patienter ska få den vård de behöver. Hur de hamnar i försvarsposition när de berättar om sitt yrke, måste förklara att det finns många fel med vården men att de flesta av dem faktiskt är där för att hjälpa. Barnmorskorna står på gränsen till kollektiv utbrändhet och har inget annat val än göra ännu en blivande förälder besviken genom att meddela att BB tyvärr är fullt, där finns ingen plats för ytterligare en födsel.

Det är inte deras fel – men det finns ett fel, ett allvarligt fel, någonstans på vägen. Och när kvinnor inte längre känner sig säkra nog för att föda sitt eget barn – då är det nog dags att göra något åt det där felet.



Varenda kvinna borde förtjäna en trygg förlossning, känna sig säker i den stund hon blir en mamma. Oavsett om barnet råkar ha kungligt blod eller inte, så får förlossningsvården aldrig bli en vardaglig brist som vi gemensamt suckar bort och glömmer till nästa dag. Ett barn är ett nytt liv. Och hela världens klippor, all värme och kärlek definierat – finns i en mamma. Det måste väl få lov att vara viktigt.

Jag är 22 år, och har hittills knappt haft en tanke på dagen jag ska föda mitt eget barn. Men att jag ska ha en säker, trygg plats att göra det på när dagen väl kommer – det har jag alltid tagit för givet. Och jag vill fortsätta göra det, för det är en rättighet som borde vara självklar. Vi som föder barn – vi kvinnor – har rätt till att göra det på en säker trygg plats – och det ska ingen, någonsin, få ta ifrån oss.

Nellie Erberth skriver krönikor i Kvällsposten varje tisdag
