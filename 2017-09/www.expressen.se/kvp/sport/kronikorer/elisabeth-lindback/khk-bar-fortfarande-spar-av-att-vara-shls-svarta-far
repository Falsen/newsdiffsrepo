"KHK bär fortfarande spår
av att vara SHL:s svarta får"
Elisabeth Lindbäck

Nu är det först och främst en personlig tragedi för Patric Larsson.

Och den ska inte på något vis förknippas med Anders Borgs fylleskandal, som det är lätt att föra tankarna till när rubriker om ”fylleskandal” kablas ut på nytt.

Vd Charlotte Gustavsson var tydlig när jag frågade om det handlar om några incidenter som skulle kunna få rättsliga påföljder:

– Nej, nej, absolut inte. Det var lite för mycket alkohol. Lite opassande beteende men ingenting som kan få rättsliga påföljder.

Men ändå.

Vid sidan om den personliga tragedin för Patric Larsson tär det på Karlskronas rykte som hockeyklubb.

KHK bär fortfarande spår av att vara SHL:s svarta får, inte minst efter att upprepade gånger visat bristfälliga kunskaper i att hantera plus och minus.

En sådan här händelse får inte klubben att framstå mer proffsig.

Tvärtom.

Mattias Karlsson tog själv upp att Karlskrona inte kan jämföras med klubbar som HV 71 och Färjestad när det kommer till hur föreningen sköts men att det också kan vara charmigt. Och så är det förstås.

Men fylleskandaler är aldrig charmigt.

Och det får lätt den charmiga delen av KHK att bara framstå oseriös, amatörmässig – och lite känsla av ”bonnlag”.

Därför var vd Charlotte Gustavssons offensiva taktik i hanteringen av incidenten direkt nödvändig.

Ett försök att ducka och sopa under mattan hade förvärrat situationen.

Och skamfilat KHK:s rykte än mer.

Nu gjorde Charlotte Gustavsson det enda rätta, hon agerade omgående med pondus, stod upp och svarade rakt på frågor och genom att stänga av Patric Larsson ger hon tydliga signaler om vad som är förenligt med klubbens värdegrund och professionalitet.

Samtidigt finns ett stort hjärta och medmänsklighet med i bilden för personen Patric Larsson.

Det är bra.

För laget tror jag incidenten får nära noll betydelse.

Truppen är satt.

Men för KHK som SHL-klubb och framför allt hockey-Sveriges syn på Karlskrona är detta den sämsta möjliga starten på säsongen.
