"Svensk hockey
behöver känslor"
Elisabeth Lindbäck

Det är samma visa varje år.

Tränare, spelare – och ett axplock höjdare från klubbarna och hockey-Sverige - samlas pliktskyldigt i Stockholm, minglar, stryker varandra medhårs och drar några klassiska klyschor på scenen.

Det är trevligt men oftast ack så ointressant trots ytterst initierade och pålästa konferencierer. Alla bjuder till lagom mycket. Är lite så där lagom roliga. Det sprids lite go stämningen innan allvaret. Och kanske knyts några nya kontakter.

Fint så, om det inte vore för att svensk hockey skriker efter mer känslor och engagemang. Den senaste säsongen höll sporten på att ätas upp av svarta rubriker om fula tacklingar och avstängningar hit och dit. Sedan kom rapporter om fallande publiksiffror. Och till slut hade SHL ett publiksnitt som tangerade det sämsta på 14 år.

Tränarna och spelarna är hockeyns ansikten utåt. Det är alla aktivas ansvar att marknadsföra sporten på ett attraktivt sätt. Vill man öka intresset så får man också bjuda till. Det räcker inte att leverera på isen, det är fakta oavsett vad man tycker om saken.

Upptaktsträffen är en ytterst liten, och hittills rätt obetydlig, del av hockeysäsongen. Samtidigt är den ett utmärkt tillfälle att få positiv publicitet. Hela hockey-Sveriges blickar är riktade, allt är nollställt och hos medierna är hungern på uppslag enorm inför premiären.

Då är det ganska färglöst att deklarera saker som vi ska åka mycket skridskor, ta nästa steg eller att det är många lag som är bra och serien jämnare än någonsin. Ett nödgat klyschrace intresserar inte ens närmast sörjande.

Så kan man få beställa att någon sticker ut med ett roligt eller kaxigt utspel som etsar sig fast i alla fall över premiären? Eller något frö av ambition till att skapa debatt? Eller tar chansen att sätta fokus på något som klubben brinner för, något nytt initiativ eller ett viktigt välgörenhetsprojekt? Ja, bara något som göder klubbidentiteter, föder fler profiler och väcker intresse.

SHL är en i grunden fantastisk liga rent sportsligt. Det finns också en hel del sköna profiler som redan bidrar till ett större intresse. Men det behövs fler som bjuder till lite mer. Hockey är och ska vara känslor. Både på och utanför isen.
