Blir Carlos Strandberg
VM-joker i sommar?
Mattias Larsson

Det var Roland Nilssons första match som förbundskapten för U21-landslaget.

Den forne bronshjälten från VM 1994 och SM-guldtränaren i Malmö FF ville att hans lag skulle spela rakare än vad det svenska U21-landslaget tidigare gjort.

Och rakt blev det.

Så rakt att linjaler böjde sig i skam.

Så rakt att det stod 2–0 efter de första fem minuter som Nilssons U21-lag någonsin matchspelat.

Carlos Strandberg gjorde båda och efter att ha sett honom på Malmö FF:s träningar en hel del den sista tiden är jag inte ett dugg förvånad.

Strandberg har fått sju övertidsminuter mot IFK Göteborg i allsvenskan sedan han återvände till svensk fotboll.

Men på träningarna har han gjort överlägset mest mål.

Den för kvällen briljante Anton Salétros (som AIK lånat ut tull ungerska Ujpest) konstaterade att det såg ut som "en man som möter P12".

Och så var det.

Motståndet var inte det bästa.

Men Strandberg besitter egenskaper som placerade honom på en egen nivå.

En sådan nivå att snacket om A-landslaget kom.

Där är Strandberg inte ännu och det förklarade han klokt nog även själv.

Men potentialen har han och låt oss i alla fall konstatera att Carlos Strandberg är en spelartyp som Janne Anderssons landslag så väl hade behövt.

"Vi försöker tackla honom på träningarna. Men det går ju inte. Han är som två mig", förklarade Anton Salétros och det som kommer att avgöra hur bra Carlos Strandberg kan bli och hur stort avtryck han kan göra i svensk fotboll är inte hans fysiska egenskaper utan de psykiska.

I rätt miljö och med rätt hjälp att utveckla blicken för när en löpning ska tas och inte tas, när temperamentet ska få fritt spelrum och när det ska hållas igen, när ett skott ska avlossas och en passning slås så kommer Carlos Strandberg att bli A-landslagsman.

Men där är han inte nu.

Och där är han inte om en månad heller.

Både Strandberg och svensk fotboll mår bäst om han i lugn och ro får stanna kvar och bli den stora stjärnan i U21-landslaget samtidigt som han slussas in i Malmö FF:s startelva.

Med ett sådant scenario kan han möjligtvis vara en truppspelare för ett A-landslag nästa sommar.

En VM-joker om man så vill.

Läs mer: Därför vägrar hjälten prata A-landslag
