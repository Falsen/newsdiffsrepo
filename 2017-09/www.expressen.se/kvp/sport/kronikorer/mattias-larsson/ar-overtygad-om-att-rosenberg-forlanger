"Är övertygad om att
Rosenberg förlänger"
Mattias Larsson

I oktober 2015 stod jag med Markus Rosenberg på Ljunghusen-sidan, snett under bron över Falsterbokanalen.

MFF var mitt inne i ett Champions League-gruppspel där man mötte Paris Saint-Germain, Real Madrid och Sjaktar Donetsk.

Vi var där för att prata om att Markus Rosenberg utsetts till Årets Skåning, vi skulle ta lite bilder och vi pratade mest om att bygga sig ett liv åt sin familj, om att hitta hem, om Skåne, Malmö och allt det praktiska i livet som måste ordnas och klaras av oavsett om man är fotbollsstjärna eller inte.

Vi pratade i princip ingen fotboll alls.

Förrän vi skulle skiljas åt och jag sa:

– Just det. Jag hörde från rätt trovärdigt håll att Behrang (Safari) bestämt sig för att flytta hem i sommar. Är inte ni lite kompisar?

Markus Rosenberg log det där leendet som går mellan båda de öron bakom vilka hela rävfarmar är gömda.

Sedan sa han:

– Fråga mig inte om sånt. Jag har så jäkla dåligt poker face.

Och så skrattade han högt.

När Malmö FF i onsdags gjorde sin sista träning inför landslagsuppehållet ställde jag mig med Rosenberg i duggregnet under ett träd bakom träningsplan 6 på Stadionområdet.

Ryktena hade börjat komma allt oftare och från allt fler håll att det där som Rosenberg började prata om redan för ett år sedan och som snudd på cementerades efter förlusten mot FK Vardar höll på att omvärderas totalt.

Det sades att Markus Rosenberg hade kommit allt längre i sin sväng från att luta sig tillbaka för gott till att luta mot att ta ett år till.

Så jag frågade Rosenberg om när ett besked om hans framtid skulle komma.

Där han tidigare sagt "efter säsongen" sa han plötsligt:

– Den närmsta tiden.

Och när jag frågade om det kunde komma redan under landslagsuppehållet var det där leendet från rävfarm till rävfarm tillbaka igen och MFF-kaptenen sa:

– Ja.

Sedan väntade han en sekund och lade till:

– Kanske.

Svaret på frågan vart han lutade kom blixtsnabbt.

– Det får ni se.

Och så skrattade han högt.

Utöver de allt frekventare uppgifterna om att MFF-kaptenen svängt till att spela ett år till så finns en hel del annat som talar för att det faktiskt blir så.

Markus Rosenberg har pratat om att det ska kännas psykiskt och fysiskt rätt att fortsätta.

De som såg matchen mot IFK Göteborg kunde inte missa att Markus Rosenberg brann mest av alla på plan.

Och de som sett hela säsongen kan se att Rosenberg faktiskt blivit bättre ju längre säsongen gått.

Dessutom är jag övertygad om att när besvikelsen efter Vardar-förlusten lagt sig så har det stuckit i det Rosenbergska hjärtat att det internationella spelet skulle sluta så.

Nu kommer MFF med all sannolikhet att vinna SM-guld och få en ny CL-chans nästa år. Det är sådant som gör en försäsong lättare. En försäsong som nästa år är mycket kortare än i år och den där cupsegern mot Trollhättan må ha ha varit en parentes i MFF-historien, men för Rosenbergs beslut om ett år till eller inte tror jag definitivt att den spelat roll.

Rosenberg var den som led mest av den tristess som årets tre månader långa vinterträning innebar. Med cupgruppspel 2018 blir försäsongen bara 1,5 månader innan tävlingsmatchandet börjar.

Och för Malmö FF är Markus Rosenbergs vara eller inte vara av monumental betydelse.

Rent statistiskt har MFF-kaptenen startat 14 allsvenska matcher i år och på dem har MFF ett poängsnitt på 2,5.

För de sju matcher som Rosenberg inte startat är snittet 1,71 och då ingår 2–0-segern hemma mot Jönköping där Rosenberg byttes in i paus vid ställningen 0–0. Räknat på kryss mot J Södra är snittet utan Rosenberg 1,42 poäng per match.

Sätten som Markus Rosenbergs betydelse för MFF är ovärderliga är snudd på oräkneliga.

De viktigaste: som spelare, marknadsförare, klubbikon och ledare.

Kanske är just ledaregenskaperna allra viktigast.

Det är ingen slump att MFF:s poängskörd är markant svagare utan Rosenberg.

Vi har gång på gång set att det saknas helt nödvändiga ledaregenskaper utan honom (Vardar hemma exempelvis).

I mina ögon borde Malmö FF dessutom försöka förhandla in en förlängning även efter spelarkarriären för Rosenberg.

Sportchefen Daniel Andersson har sagt att han vill tillbaka till planen en dag, just nu går han det sista steget i den tränarutbildning som tillåter honom att leda ett elitlag och eftersom historiken säger oss att en MFF-tränare stannar i klubben mellan två och tre år är Andersson i en manager-roll den naturliga efterträdaren till Magnus Pehrsson.

Och då kommer Andersson att behöva assistans på sportchefssidan.

En roll som Rosenberg tidigare sagt ligger honom närmast om han ska vara kvar inom fotbollen efter karriären och som han, med sitt nära samarbete med agenten Martin Dahlin, följt noga i över 10 år.

I mina ögon är det därför det bästa för alla parter – Rosenberg, Malmö FF och klubbens supportrar – att förlängningen blir betydligt längre än ett år.



LÄS MER: Rosenberg på väg att förlänga – MFF-besked nära
