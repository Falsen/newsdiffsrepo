"I Malmö FF:s historia är
Mackan större än Zlatan"
Mattias Larsson

Vi lever i en värld där allting går så fort.

Där vårt tålamod är kortare än någonsin och då det känns som att ingenting längre får ta tid.

Vi svajpar vänster genom livet.

Väljer bort, väljer bort, väljer bort.

Och när vi väl väljer till något så är möjligheterna att snabbt ändra sig ofantliga.

Telebolag, el-leverantör, blöjor, IPA, partner.

Fotbollsvärlden är inget undantag.

Spelare byter klubbar oftare än Kanal 5 sänder spelbolagsreklamer under en landskampspaus.

I en sådan värld blir undantagen så mycket mer anmärkningsvärda.

1987 tog Paul och Marie sin förstfödde son i handen och gick till en grusplan på stadionområdet i Malmö.

30 år senare är vi, utan att ha flyttat oss en enda meter från den där grusplanen, i ett läge där något som kallas tweet framkallar ett av världens mest lokala vulkanutbrott.

Precis som när Etna och Vesuvius böjar gurgla sig så var folk visserligen förberedda.

Och där Etna och Vesuvius för med sig smärta och elände skingrade det här vulkanutbrottet en betonggrå och hällregnig fredagseftermiddag.

Den där lille parveln som var fem år 1987 har nu hunnit bli 35 och Markus Rosenberg hade kritat på för ett år till i Malmö FF.

Vi satt i pressrummet under Swedbank stadion, som ligger på exakt samma plats som grusplanen där Rosenberg en gång tog sina första fotbollssteg låg, och MFF-kaptenen sa:

– Jag har försökt hitta anledningar till att sluta. Men jag hittade inga.

Nä.

Hur skulle det gå till?

Supportrarna har på ett lavinartat sätt bett honom att fortsätta, så väl via sociala medier som från läktarna runtomkring i Sverige.

Han har själv närmast blivit bättre under säsongen.

Med Rosenberg i laget har MFF tagit 2,5 allsvenska poäng per match. Utan honom 1,71.

För Malmö FF som klubb finns inget starkare språkrör än Markus Rosenberg.

Laget har ingen starkare ledare.

Faktum är att det sannolikt inte finns en enda människa i hela världen som personifierat staden Malmös själ så som Markus Rosenberg gör.

Han står liksom lite utanför hela allsvenskan.

Och tittar ner.

I riksdebatten pratas det ofta om alla problem som finns i Malmö. Om skjutningar, barnfattigdom, arbetslöshet.

Det är problem som borde går före alla andra. Det vet alla. Framför allt de som bor i Malmö.

Ändå. Malmöiter ser inte upp till resten av Sverige.

De sitter där som Markus Rosenberg, och tittar ner.

Tidigt i våras - så tidigt att det fortfarande var vinter – var jag med min fru och min son på ett genrep till Melodifestivalen i Malmö arena.

Hasse Andersson hade valt en ungefär tioårig kille från publiken och inledde en konversation om hur bra det var i Malmö.

Mot slutet av Hasses anförande tog han fram ett foto som han gömde lite bakom ryggen och sa:

– Och så har ni ju en kille som är riktigt, riktigt bra på fotboll. En riktig kändis som alla vet vem det är och som väl är bäst i världen!"

Den ungefärliga tioåringen sa:

– Ja. Markus Rosenberg.

När det blev livesändning på kvällen hade produktionen förberett intervjuoffret bättre.

Men det är ett ögonblick som säger så mycket om mannen som heter Markus, hans stad och hans lag.

I MFF-historien är Markus Rosenberg större än Zlatan Ibrahimovic och när tiden väl har gått så kommer det att diskuteras vem som egentligen var allra störst: "Bosse" eller "Mackan".

MFF-supportrarna har ett år kvar med Rosenberg på planen och lagkaptenen var på fredagen tydlig med att han längtade efter att njuta tillsammans med dem under karriärens sista 14 månader.

Att han sedan på ett eller annat sätt kommer att återvända till Malmö FF är snarare en naturlag än en fråga.

Läs mer: Lång intervju med Markus Rosenberg efter förlängningen - "Jag klev in på Dannes kontor och sa: Jag kör!"
