Dalkurd har satt sin väg
– HIF famlar fortfarande
Fredrik Jonsson

Pär Hansson ropade ut sin besvikelse vid 1–2, Dalkurdsspelarna deppade över två tappade poäng på stopptid. Men ändå. Det blev ett toppmöte utan förlorare.

Dalkurd åkte från Olympia som nya serieledare i superettan.

Helsingborgs IF lyckades forcera sig till en poäng efter Oke Akpovetas kvittering i 95:e minuten.

Rättvist? Både ja och nej. Dalkurd dominerade bollinnehavet, men skapade för få riktigt vassa chanser för att stänga matchen.

Helsingborg gav inte upp – och det gav resultat.

I ett kort perspektiv tror jag att båda klubbarna är nöjda med en poäng i slutändan.



I det långa? Då såg vi ett lag som under sin andra säsong i superettan lyckats med det kanske viktigaste om man ska aspirera på en allsvensk plats – grundspelet.

Dalkurd spelar, precis som Östersund, en bollinnehavsfotboll som visar att man vet precis vilka man är och hur man vill nå allsvenskan.

Det är inte perfekt, men det är den rätta vägen upp i mina ögon. För att öka chanserna att etablera sig i allsvenskan på sikt och inte bara bli ett sparka och spring-gäng för att klara sig kvar.

Helsingborg kämpar fortfarande med sin idé och sin väg framåt. Man har tagit steg framåt sedan i våras när det stundtals såg väldigt ihåligt ut, men är man redo för allsvenskan? Inte som det ser ut i dag. Inte än. I alla fall inte om man vill undvika att slåss med näbbar och klor i botten vilket en klubb av HIF:s dignitet ska sträva högre än.

Erik Edman pratade om att det kanske rentav är bra för HIF att spela i superettan ett år till för att skapa en så stark grund att stå på att man inte riskerar bottenstrid direkt. Det är inte vad supportrar och sponsorer vill höra men jag kan hålla med om poängen i resonemanget.



Med tre poäng upp till kvalplatsen kan HIF mycket väl ta kvalplatsen och få chansen att kvala sig upp i allsvenskan senare i höst. Och man kan sikta på att fler hemvändare, som Andreas Granqvist och Rasmus Jönsson, ska komma hem och lyfta laget. Det skulle vara viktiga tillskott så klart, men ett riktigt stabilt bygge måste börja i andra änden: Med ett starkt grundspel.

Fler egna talanger i laget som Max Svensson och Alex Timossi Andersson som vågar ta för sig skapar också framtidstro.

Mot Dalkurd såg HIF stabilare ut defensivt och vassare i sina omställningar, men varför så passivt långa stunder?

Defensiv och kontringsspel kommer dock bli viktiga vapen även fortsättningsvis i kampen om den där kvalplatsen bakom suveräna Dalkurd och Brommapojkarna som ser svårtfångade ut.

Och i den fortsatta striden mot Trelleborg, Falkenberg och Öster kan den här sena poängen betyda en hel del för Helsingborgs IF.
