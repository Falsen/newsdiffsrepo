En ny resa för IFK
– mot ett nytt guld
Jan Peter Andersson

Första höstdagen, efter sommaren som aldrig kom, skickar upp temperaturen till den nivå alla förväntar sig i Kristianstad.

När det är premiär i landets hetaste handbollsarena börjar en ny resa - mot ett nytt guld.

Fansen har väntat och längtat. Och alla hade säkert kul på fredagspartyt.

Men det är en bit kvar till kokpunkten, något annat kan man inte begära den 1 september.

IFK Kristianstad vann mot HIF Karlskrona efter 60 minuter som lovar betydligt mer – om vi räknar borta första 20.

För så var det.

Karlskrona hade flyt, fart och prickade in bollarna när IFK:arna satt kvar i omklädningsrummet. Det dröjde innan Ola Lindgrens manskap vaknade.

Lite som i fjor, ungefär.

Efter en seg start var maskinen igång igen. Sen var det inget snack.

Även om det inte var fullsatt i arenan (saknades ungefär 500 pers för att nå ny rekordnivå) var det halleluja-stämning och stående ovationer när stjärnlaget vevade upp tempot sista 30.

Mycket påminner om förra säsongen. Men publikfavoriterna Jerry Tollbring och Nebojsa Simic har flyttat till Bundesliga för att utvecklas i en miljö med världsstjärnor, samtidigt som man får möjlighet att håva in feta Eurolöner på kontot

I andra halvlek saknades varken Tollbring eller Simic.

Efter en start utan sting visade Viktor Hallén att han växer när han får fullt förtroende.

Det återstår dock en del innan ex-Drott:aren fyller ut kostymen men han har kvaliteter som vi såg prov på redan förra säsongen.

Och Helge Freiman (från tyska Minden) visade att han flyttat tillbaka till Sverige för att gräva guld. Ska bli intressant att följa den interna niometersduellen med Gunnar Steinn Jónsson. Ingen nöjer sig med att vara tvåa.

Om man ska döma efter premiären får islänningen värma bänken.

Richard Kappelin från spanska La Rioja kunde fått en enklare start i sin nya klubb. Han tog nästan inga bollar och Lindgren var på väg att byta ut honom redan före paus.

Kappelin är inte Simic. Kappelin är Kappelin. Tillsammans med Leo Larsson (som kom in och storspelade) räcker det långt i svenska ligan.

Jag är dock tveksam till om målvaktsbesättningen är tillräckligt vass för att skrälla i Europa.

När IFK vill ta nästa steg i Champions League hade man behövt Simic och hans idioträddningar.

Men vi är inte där ännu, även om CL-cirkusen snart drar igång.

Vi har just avnjutit smygpremiären som pressats in i ett tajta program. IFK-ledningen har pusslat och trixat i sina agendor för att få in 32 matcher under 18 höstveckor.

Det här var alltså kvällen när IFK inledde marschen mot fjärde raka guldet. Första uppdraget är avklarat.

Man gjorde det med att spä på segersviten i Kristianstad arena. Nu skriver vi 47 raka mot svenskt motstånd.

Imponerande!

Regissören bakom rekordet ler alltid när man snackar om supersviten.

Sa här sa Lindgren när jag frågade om han hade koll:

- Nej, det är ditt jobb.

Det är 47!

– Är det bara 47? Det är för dåligt. Jag trodde det var över 50.
