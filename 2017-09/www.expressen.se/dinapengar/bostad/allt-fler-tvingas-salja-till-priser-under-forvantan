Allt fler tvingas sälja till priser under förväntan
Kai-Anders Nilsson

Det är för tidigt att påstå att Stockholms fastighetsmarknad sjunker, möjligen kan man säga att man känner av en skakning på nedre däck.

Om man jämför augustisiffrorna i år med de två föregående åren tillkom det betydligt fler bostadsrätter och villor på marknaden i år, enligt bostadssajten Hemnets statistik.

Bostäder som också visat sig svårare att sälja när hösten rivstartade med stor visningshelg förra veckan.



LÄS MER: Rekordmånga objekt – priserna kan pressas



När mäklarjätten Fastighetsbyrån samlat in intryck från sina mäklare drar man flera slutsatser från höstupptakten:

Trögare försäljningar och längre utdragna affärer. Bostäder som såldes på några dagar tidigare tar nu veckor att sälja.

Färre objekt säljs före visning än före sommaren.

De galna budgivningarna med objekt som stiger okontrollerat i värde förekommer fortfarande, men har blivit betydligt ovanligare.

Fler missnöjda säljare som får nöja sig med en mindre försäljningssumma än vad man hoppats på.

En större grupp köpare visar sig ha svårare att få ihop till finansieringen, i kölvattnet av amorteringskravet som slagit igenom med full kraft.

– I övriga landet är det fortfarande säljarnas marknad, men i Stockholm har det slagit över och blivit köparnas, säger Johan Vesterberg, presschef på Fastighetsbyrån.

Han baserar statistiken på företagets senaste mäklarpanel, där 430 mäklare runtom i landet svarat på frågor om bostadsmarknaden.

På frågan ”För vilka är bostadsmarknaden mest fördelaktig nu” prickar mäklarna ut sina intryck på en tiogradig skala från ”köparnas” på noll till ”säljarnas” på tio.



LÄS MER: Byggandet slår rekord – men priserna är höga



För första gången hamnar bostadsmarknaden i Stockholm närmare köparnas än säljarnas: 4,61.

Siffran kan jämföras med övriga Sverige, där siffran tippar över mot ”säljarnas marknad”:

Sverige: 6,38.

Göteborg: 6,24.

Malmö: 7,11.

Större ort: 6,87.

Mellanstor ort: 7,16.

Liten ort: 6,95.

På Sveriges andra mäklargigant, Svensk fastighetsförmedling, har man märkt av de trögare försäljningarna i Stockholm men vill inte prata om en bostadsmarknad i kris.

– Utbudet har ökat och det gör det alltid i augusti. Men sett över tid så ser det ändå ganska normalt ut. Vissa försäljningar tar något längre tid men egentligen är det sunt när man gör sitt livs största affär, säger Andreas Moritz, försäljningschef på Svensk fastighetsförmedling.



LÄS MER: Så har bostadspriserna utvecklats i din kommun



Däremot, menar han, är det större prisskillnader än tidigare mellan attraktivare bostäder och mer ordinära.

– Det har blivit mer objektsrelaterat. Bra lägen och starka föreningar betalar sig och säljs fortfarande till rekordpriser. Sen ska vi inte glömma att efterfrågan fortfarande är stor liksom inflyttningen till Stockholm, säger Andreas Moritz.
