Björn "Nalle" Wahlroos
lämnar ingen oberörd
Arne Lapidus

Kontroversiell och provocerande. Hänsynslös och pragmatisk. Mångmiljardär och intelligensaristokrat som gått från extrem kommunism till extrem kapitalism.

Och dessutom kompis med kungen.

Björn "Nalle" Wahlroos, 64, lämnar ingen oberörd. I decennier har han skapat rubriker. Först i hemlandet Finland, sedan i Norden och numera i den internationella finansvärlden.

– Omkring 80 procent av människorna är idioter, åtminstone när det handlar om pengar. Finanssektorn handlar om att flytta pengar från de 80 procenten som saknar idéer till de 20 procent som har det, sade han vid ett framträdande i Danmark häromåret.

Uttalandet vållade stor uppståndelse. Kanske främst för att han sin vana trogen var uppriktig och talade högt om det som hans kolleger bara vågar tänka.

Wahlroos har råd att säga sitt hjärtas mening. Som ordförande i tre jätteföretag – storbanken Nordea, finanskoncernen Sampo och skogsbolaget UPM – har han en dominerande position i Nordens näringsliv. Han har nått toppen tack vare sin hänsynslöshet, sin begåvning som han visade redan som rekordung ekonomiprofessor och sin auktoritära ledarstil – som i Finland kallas "management by perkele".

Till detta ska läggas en god portion tur parad med skicklighet när han lyckades utnyttja privatiseringen av statliga bolag till att grundlägga sin förmögenhet – som i dag uppskattas till motsvarande minst fem miljarder kronor. Han jämförs med ryssar som blev stormrika under guldåren efter Sovjetunionens fall och har därför kallats "Finlands mest kända oligark".

Tidskriften Aktiespararen tvingas ta till inte mindre än tre legendariska svenska näringslivsprofiler för att beskriva Björn Wahlroos position och talang: "Han har något av Jan Carlzons karisma, PG Gyllenhammars intellektuella skärpa och Peter Wallenbergs maktutövande."

Sannsagan om "Nalles" marsch mot toppen börjar 1952 i medelklasstadsdelen Tölö i Helsingfors, där han föds i en borgerlig finlandssvensk familj. Han tillhör inte någon av de rikaste och förnämaste dynastierna. Men hans pappa, Bror "Bunta" Wahlroos, är högt uppsatt regeringstjänsteman och styr under decennier de finländska statsföretagen – och därmed stora delar av landets ekonomi.

Också "Bunta" är en färgstark personlighet. Ännu många år efter hans död skriver finländska medier om hans alkoholkonsumtion och kvinnoaffärer.

Nalle hamnar i konflikt med sin dominante far. Han rymmer hemifrån, han blir relegerad från gymnasiet. Och han söker sig allra längst vänsterut som aktivist i de finländska kommunisternas stalinistiska fraktion. Han blir en av ledarna för skolungdomens vänsterrörelse.

– Nalle var som en superstjärna då han steg upp på scenen som en Che Guevara-figur i sitt långa hår och höll brandtal för flera hundra elever utan manuskript, berättar en kamrat från den tiden i en biografi över Wahlroos.

Som 16-åring deltar han revolutionsåret 1968 i ockupationen av studenternas kårhus i Helsingfors. Ett år senare intervjuas ynglingen i tv.

– När de parlamentariska kanalerna är tilltäppta och inte längre kan användas så måste man tillgripa utomparlamentariska metoder, säger Björn Wahlroos som enligt samstämmiga källor är finnig, långhårig och iförd pilotglasögon.

Ytterligare ett år senare, 1970, deltar han i en protestaktion mot shahen av Iran som besöker Finland. Demonstranterna lyckas stoppa kortegen med shahen och hans värd, president Kekkonen. Wahlroos är bland dem som grips av polisen, men han släpps efter en natt.

Nu börjar den unge mannen att tänka på sin framtid. Han läser in gymnasiet på aftonskola och börjar sedan studera på Svenska handelshögskolan i Helsingfors, en plantskola för den finländska näringslivseliten. Han klarar snabbt alla kurser, doktorerar och blir som 27-åring professor i nationalekonomi 1979.

Under tiden avfaller han från kommunismen. 1973 berättar han i ett offentligt anförande på handelshögskolan att han bytt ideologi och numera är liberal. Många, främst på vänstersidan, hävdar att omvändelsen snarare sker av karriärskäl.



LÄS MER: Facket rasar mot Wahlroos uttalanden om lyxvåning



Som professor blir han känd som en briljant nyliberal tänkare. Men redan som 33-åring lämnar han den akademiska världen och träder 1985 in i näringslivet. Han blir styrelseledamot och sedan vice vd i Föreningsbanken som är det finlandssvenska kapitalets maktbas. Senare startar han sin egen investeringsbank, Mandatum, och blir anlitad som rådgivare i nästan alla stora affärer som görs i Finland.

Wahlroos gör sitt stora klipp år 2000 när staten till varje pris vill rekrytera honom som vd till det statsägda försäkringsbolaget Sampo – och därför köper hans Mandatum för 50 procent mer än börsvärdet. Där grundlägger han sin förmögenhet som sedan växer till mer än motsvarande fem miljarder kronor.

Som finansfurste måste Björn Wahlroos bo ståndsmässigt. Han köper därför 2002 herrgården Åminne för 100 miljoner kronor. Det är en gård med anor från 1300-talet och bland tidigare innehavare märks adelssläkter med klingande namn som Armfeldt och Horn af Åminne.

Han renoverar för tiotals miljoner och firar med en hejdundrande fest när arbetet är klart 2007. Hedersgäster är kung Carl Gustaf och drottning Silvia. Också prinsessorna Désirée och Christina med makar är på plats. Den gamle marxisten Wahlroos gillar kungligheter; han jagar tillsammans med den svenske kungen.

Bland de 300 gästerna märks svenske utrikesministern Carl Bildt samt toppar i näringslivet som Nokias ordförande Jorma Ollila och svenska affärsgiganter som Fredrik Lundberg, Melker Schörling och Stefan Persson. För underhållningen svarar en symfoniorkester.



LÄS MER: Nordeas flytt till Finland – så gick det till



Wahlroos och hans fest inspirerar senare till pjäsen "Kungen" som sätts upp i Helsingfors.

– Som ung var Björn Wahlroos kommunist. Då extrem vänster, i dag extrem höger. Det är kanske inte så lång väg från den ena extremen till den andra, säger Tuomo Pietiläinen, grävande ekonomireporter på tidningen Helsingin Sanomat och författare till biografin "Björn Wahlroos – från stalinist till Nordens mäktigaste finansman".

– I dag är han mycket fascinerad av kungen och adeln. Kommunist eller kungatrogen. Det är samma sak, han tycker att eliten ska styra, säger han.

Wahlroos är tredje största ägare i Sampo med cirka två procent av aktierna. Den finländska staten är störst med nära tolv procent. Samtidigt är Sampo största ägare i Nordea med drygt 21 procent av aktierna.

Som representant för största ägaren blir Wahlroos ordförande i Nordea 2011. Samma år hamnar han i blåsväder när massiv kritik riktas mot dåvarande Nordea-vd:n Christian Clausens guldkantade förmåner – som omfattar 100 miljoner kronor i pension och en lägenhet på Östermalm i Stockholm för 22,5 miljoner kronor.

– Jag skulle gärna höja hans lön så att han kan köpa fler lägenheter i Stockholm. Människor behöver faktiskt bo. 250 kvadratmeter låter kanske mycket för en redaktör, men Christian leder faktiskt Europas femte största bank, säger Björn Wahlroos till SVT:s Rapport.

Ett år senare firar han sin 60-årsdag med ett nytt jättekalas. Den här gången med 200 influgna gäster på klassiska hotell Negresco på strandpromenaden i Nice.

I augusti 2014 når han en ny höjdpunkt i sin karriär. Han är värd för "Sommar i P1" och håller ett brandtal för kapitalismen. Expressens Karin Sörbring ger honom hela fyra getingar för musikvalet.

Och i år korar kommunikationsbyrån Hallvarsson & Halvarsson honom till "Årets näringslivspersonlighet" i Sverige efter en omröstning bland 2 400 ledande personer i näringslivet.

Det är också i år som Björn Wahlroos sätter hårt mot hårt i en kraftmätning med den svenska regeringen. Han gör allvar av sitt hot och flyttar Nordeas huvudkontor från Stockholm till Helsingfors. Dels av missnöje med svenska pålagor på bankerna, dels för att han vill att Nordea ska ligga inom EU:s bankunion.

– Björn Wahlroos är mycket pragmatisk. Han tänker på vad som är bäst för affärerna. Han flyttar banken till Finland för att det är bäst för banken, säger Tuomo Pietiläinen som skrev sin biografi över Wahlroos tillsammans med ett 20-tal journaliststudenter vid Tammerfors universitet.

– Jag tror inte att han själv flyttar tillbaka till Finland. Han flyttade till Sverige för att det inte finns arvs- och gåvoskatt där. När han gav sin gård till sonen Thomas häromåret, slapp han betala gåvoskatt i Finland, säger han.

Expressen har sökt Björn Wahlroos för en kommentar, men hans talesperson meddelar att han "inte är tillgänglig för intervjuer".
