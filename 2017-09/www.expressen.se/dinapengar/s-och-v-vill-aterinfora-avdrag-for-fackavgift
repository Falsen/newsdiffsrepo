S och V vill återinföra avdrag för fackavgift
Kai-Anders Nilsson

Vänsterpartiet och regeringen är överens om att införa en avdragsrätt för fackföreningsavgiften och borttagande av en karensdag i a-kassan. Reformerna beräknas träda i kraft i juli 2018.

Det meddelade Vänsterpartiet vid en pressträff på onsdagen.

Den återinförda avdragsrätten för fackföreningsavgiften kostar 1,33 miljarder kronor för 2018 och 2,67 miljarder kronor från 2019. Reformen berör nästan tre miljoner löntagare, skriver nyhetsbyrån Direkt.

"Fler medlemmar i facket ger både ökad trygghet för den enskilde medlemmen och bygger en starkare fackföreningsrörelse, vilket är bra för hela samhället", säger V-ledaren Jonas Sjöstedt i en kommentar.

Avdragsrätten avskaffades av den borgerliga regeringen 2007. Efter Socialdemokraternas återkomst till regeringsmakten  har det från olika håll tryckts på om att återinföraq avdragsrätten för fackföreningsavgiften. LO har tillhört påtryckarna.

– Ett naturligt nästa steg är att återinföra rätten till avdrag för fackföreningsavgiften och a-kassan. Det här måste ske innan valet 2018. För en regering som vill stå upp för löntagarnas rättigheter borde det vara ett enkelt beslut, avslutade LO:s avtalssekreterare Torbjörn Johansson, ett debattinlägg i GöteborgsPosten i december 2016.
