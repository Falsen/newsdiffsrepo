Politikers reaktioner efter beslutet om Nordeas flytt
Fredrik Samuelson

Nordea beslutade efter ett möte på onsdagen att banken flyttar sitt huvudkontor från Stockholm till Finland och Helsingfors.

Moderaternas ekonomiskpolitiske talesperson Ulf Kristersson säger att regeringen har ett stort ansvar:

– Nordea fattar sina beslut självständigt men det går inte komma ifrån att allt det här startade när regeringen var påtagligt slarvig när det gällde att hatta fram och tillbaka kring bankskatt och resolutionsavgifter som sen blev något som liknande en skatt.

Centerpartiets ledare Annie Lööf säger i en kommentar:

– Sverige behöver fler företag och fler huvudkontor, inte färre. Återigen leder socialdemokratisk politik att företag flyr Sverige. Vi ska vara ett land dit människor och företag flyttar, inte tvärtom. Nordeas flytt är ett hårt slag mot den viktiga och växande fintech-sektorn.

Vänsterpartiets ledare Jonas Sjöstedt har sedan tidigare lämnat Nordea som kund.

– Storbanker som ägnar sig åt ett slags utpressning gentemot demokratin ger jag inte mycket för. Bankerna ska göra rätt för sig. Det är en viktig princip och Sverige ska inte vika sig för deras hot, säger han.

Liberalernas partiledare Jan Björklund skriver på Twitter:

"Företag och jobb lämnar Sverige. Nu senast Nordea. De rödgröna förstår inte företagandets villkor. Sverige står utanför EU:s bankunion. Utanförskapet har ett pris. Stavas just nu Nordea."

Jonas Sjöstedt skriver även på Twitter: "Girigheten får styra, Nordea lämnar Sverige. Själv har jag redan lämnat Nordea".

Han får snabb replik av Jan Björklund:

"Jonas Sjöstedt styr Sverige. Företagen flyr. Vi blir alla fattigare. Jonas Sjöstedt verkar stolt.

Sjöstedt svarar i sin tur:

"Samhället garanterar bankernas existens vilket ökar deras vinst. Då bör de bidra till samhället. I ditt Sverige får bankerna bestämma."
