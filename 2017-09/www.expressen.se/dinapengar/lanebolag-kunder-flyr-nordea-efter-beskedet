Lånebolag: Kunder flyr Nordea efter beskedet
Linette Israelsson

Nordeas kunder har ilsknat till. Två dagar efter storbankens beslut om att flytta huvudkontoret från Stockholm till Helsingfors är det flera som vill byta bank.

Bland annat värdefulla bolånekunder.

Och på Nordeas Facebooksida rasar konsumenter.

"Att vara kvar som kund i en bank som räddades av skattebetarna under krisen på 90-talet och som flyr landet när skatten dryftas, är ett hån mot den tänkande individen", skriver en.

Flera kunder säger att de redan har satt i gång processen att byta bank.



LÄS MER: Tre steg: Så gör du om du vill byta bank



"Ja, som många innan mig sagt: Mig och min fru förlorar ni med som kunder. Allt spar och allt annat som vi har som ni tjänar pengar på kommer att flyttas från er bank", skriver en person.

På Nordea har man ansträngt sig för att svara på alla kommentarer – och banken har också lovat att bankkunderna inte kommer att påverkas av flytten.

Men det verkar inte räcka till.

På bolånesajten Lånbyte – som i höst byter namn till Enkla.com – hjälper man kunder att pressa ner boräntan. Där har man märkt av en tydlig reaktion från Nordeas kunder.

– Vi har sett en drastisk uppgång i inflödet från Nordea, säger vd:n Alexander Widegren.

Lånbyte märkte av den kraftiga förändringen på torsdagsförmiddagen. Då ljöd ett larm.

– Först trodde vi att det var dataintrång, säger Alexander Widegren.



LÄS MER: Maktkamp fick Nordea att flytta – så gick det till



Från strax före lunch på torsdagen fram till 15-tiden på fredagen hade Nordeakunder med bolån för 1,8 miljarder kronor ansökt om att flytta till andra banker, enligt Lånbytes vd. Man tror att det kommer att ticka över två miljarder innan arbetsdagen är slut.





Och det är betydligt större summor än normalt.

– En vanlig dag har vi kanske flyttansökningar på 350-500 miljoner kronor för alla banker, säger Widegren.

På Nordea kommenterar man inte siffrorna – men Sverigechefen Anna Storåkers menar att de flesta kunderna tar det lugnt och är trygga i sin relation till banken.

– När vi tittar på vår kundaktivitet ser vi att vi har precis samma typ av inflöde som vi brukar ha, både på lånelöften och bolåneansökningar, och det ger långt många fler kunder som ansöker om lån än som initierar en flytt, säger hon.



LÄS MER: Storbanker kritiska till Nordeas beslut



Mycket av Lånbytes arbete sköts av datorer, men bland de kunder man har varit i kontakt med har många uttryckt sitt missnöje över Nordea.

– De säger att de har fått nog. En kund säger att "Nordea var med på festen men vill inte städa upp", säger Alexander Widegren.

Dina pengar har varit i kontakt med presstalespersoner på övriga tre storbanker – SEB, Handelsbanken och Swedbank – där alla ger samma svar:

Det är för tidigt att säga något om kundtillströmningen efter Nordeas flyttbesked.

På Nordea välkomnar man alla kunder att höra av sig.

– En del kunder har frågor och då svarar vi på dem, och vi vill självklart ha en dialog med dem som överväger att byta bank, säger Nordeas Sverigechef Anna Storåkers – som understryker att bankens verksamhet fortsätter som vanligt i Sverige.
