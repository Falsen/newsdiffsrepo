100 000 bostäder: Här är Sveriges nya städer
Leif Brännström

Bostadsminister Peter Eriksson pekade i dag ut nio områden i sex kommuner som regeringens samordnare Johan Edstav anser att det kan byggas nya städer och stadsdelar. Det är en delredovisning av uppdraget att samordna större samlade exploateringar, som är en av punkterna i regeringens speciella 22-punktsprogram för fler bostäder i Sverige.



Bakgrunden är den skriande bostadsbristen i landet. Enligt statliga Boverkets beräkningar från i somras behövs ytterligare 600 000 bostäder till år 2025.

De flesta av de områden som nu pekas ligger  i Stockholms- och Göteborgsregionerna där det också finns flest arbetstillfällen.

– Totalt handlar det här om cirka 100 000 nya bostäder. Tanken är att staten ska kunna avhjälpa hinder för exploatering genom att hjälpa till att få fram ny infrastruktur. Det kan handla nya spår, stationslägen och stöd till innovationer. Två nya järnvägsspår till Uppsala i den nationella infrastrukturplanen är ett tydligt exempel på att det här arbetet redan har gett effekt, säger bostadsminister Peter Eriksson i en kommentar.

Samordnaren Johan Edstav har mandat att för statens räkning ingå överenskommelser med kommuner och andra berörda parter.



Här är områdena där det kan bli nya städer och stadsdelar:

Landvetter södra i Härryda kommun. En ny stad för minst 25 000 invånare med 10 000 bostäder och ett större antal arbetsplatser planeras i ett helt obebyggt område i Härryda kommun. Området ligger strategiskt mitt emellan Göteborg och Borås, nära Landvetter flygplats och riksväg 40. Stråket är ett av landets snabbast växande.

Segersäng i Nynäshams kommun. Ligger nära pendellinjen och riksväg 73 och kan enligt utredaren växa från 250 bostäder till 10 000 år 2035. Inom en radie av en till två km från Segersäng station planeras bostäder, kommunal service, handel och verksamheter

Hemfosa i Haninge kommun. Den lantliga miljön vid pendellinjen kan få 12 000 nya bostäder. Hemfosa ligger längst söderut i Haninge kommun och består av skog, ängsmark, hästgårdar och mindre sommarstugeområden. Hemfosa har en pendeltågsstation som i dag anses vara underutnyttjad. Idag kliver cirka 200 personer dagligen på eller av i Hemfosa.

Alsike i Knivsta kommun (10 000 bostäder).

Nydal i Knivsta kommun (12 000 bostäder).

Bergbrunna i Uppsala kommun.

Södra staden i Uppsala kommun.

"Nysala" i Uppsala och Knivsta kommuner (20 000 bostäder).

Näringen i Gävle kommun. Näringen norr om Gävle kan få mellan 4 000–6 000 nya bostäder vid en utbyggnad av Ostkustbanan.
