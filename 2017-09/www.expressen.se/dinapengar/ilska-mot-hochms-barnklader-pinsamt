Ilska mot H&amp;M:s
barnkläder: ”Pinsamt”
Helena Sund

"We are the future", "Time to go and change the world", "Create the future". Så lyder trycken på flera av H&M:s  tröjor på pojkavdelningen.

På tröjorna på flickavdelningen ser budskapen lite annorlunda ut, något som flera kunder har reagerat starkt på via sociala medier.

På Twitter har den svenska journalisten och författaren Isobel Hadley-Kamptz kommenterat vilket budskap trycken förmedlar:

"Till pojkar: tröjtryck "Create the future", till flickor: "Life is better when you're laughing"

Flera twitteranvändare instämmer i tråden, och reagerar på att tröjorna känns gammalmodiga.

"Så vidrigt med budskapen" skriver en person.

"Mycket märkligt 2017. Bra att det uppmärksammas" skriver en annan.

Flera kunder har vänt sig direkt till H&M genom deras Facebooksida, för att ge sin åsikt på tröjtrycken:

"Men alltså H&M... På riktigt, varför ?!"

"Så oerhört pinsamt HM..."

I ett uppmärksammat blogginlägg ifrågasätts skillnaderna i utbudet:

"Jag tror ändå inte att någon marknad ”kräver” den här sortens idioti. Aldrig tidigare har jag skådat sån extrem särskillnad mellan könen i form av rena budskap tryckta på kläderna."

I samma blogg ifrågasätts vilket meddelande tröjtrycken förmedlar till barn och unga:

"Hörrni, H&M! Varför kan inte tjejer ”create the future” eller ”make some noise”, enligt er? Varför ska inte killar tänka att ”nice is the new cool” eller tänka att livet är roligare bara de skrattar lite?"

I ett mejl till Expressen svarar Amanda Larsson, presskontakt för H&M Sverige, på kritiken:

"För oss på H&M är frågan rörande vårt sortiment viktig, och detta är en fråga vi löpande internt diskuterar mellan berörda avdelningar för att hela tiden kunna skapa en så bra shoppingupplevelse för våra kunder som möjligt. Vi vill att våra barnkläder ska vara sköna, snygga och praktiska. De ska inte vara olämpliga eller sexistiska. Baserat på kundundersökningar är vårt sortiment i nuläget indelat i en flick- och en pojkavdelning, eftersom vi ser att det är så här de flesta av våra kunder gärna vill ha det. Vi vill också poängtera att det står fritt för alla våra kunder att handla från vilken avdelning de vill och att klä sig i de plagg man själv föredrar och gillar. Fokus för oss är att barn som bär våra plagg ska känna sig glada och att de kan vara aktiva - oavsett vilken avdelning plaggen är inhandlade ifrån. Vi utgår alltid från kunden i allt vi gör och i alla beslut vi fattar, och vårt sortiment är en reflektion av detta. Även om vi aldrig kommer kunna erbjuda kläder som alla känner sig nöjda med, är det viktigt för oss att erbjuda våra kunder ett brett sortiment och stor valfrihet.

Vi håller dock med om att vi kan öka variationen av tryck i vårt barnsortiment och har som ambition att göra det. Vi funderar också på och testar hur vi kan exponera våra produkter för barn annorlunda. Med en mindre tydlig uppdelning i pojk och flick – både i våra butiker och online."



Detta är inte första gången H&M fått kritik för sina kläder. Tidigare i år kritiserade ilskna föräldrar kedjan för att sälja "sexiga" barnkläder. Även att H&M sålde bebisjeans i 'slim fit'-modell har väckt starka känslor i sociala medier.
