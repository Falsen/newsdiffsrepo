Därför är Silicon Valley det nya Wall Street
Göran Forsberg

Andreas Cervenka publicerade sin första text från Silicon Valley i Dagens industri på måndagen.

Cervenka, som två gånger vunnit Stora journalistpriset och som lika många gånger utsetts till Sveriges bästa ekonomijournalist, om hur en handfall it-jättar är på väg att ta makten över näringslivet – och våra liv.

”Vi befinner oss trots allt i nördkulturens epicentrum, Silicon Valley. Nörd är inget skällsord, utan tvärtom en självbild som många här gärna tycks odla”, skriver Cervenka i texten och fortsätter:

”Om 1980- och 1990-talen tillhörde de blanka kostymerna på Wall Street ser 2010-talet ut att bli ett segertåg för glasögonprydda ingenjörstyper i t-shirt.”

Från Palo Alto – där Googles, Facebooks och Apples huvudkontor ligger – kommer läsarna att få initierade rapporter från det som räknas som den nya ekonomins epicentrum.

”Dessa tre företag värderas i skrivande stund till sammanlagt nära 2 000 miljarder dollar. Lägg till Amazon och Microsoft i Seattle längre upp på USA:s västkust och siffran landar på 3 000 miljarder dollar, mer än Storbritanniens BNP, världens femte största ekonomi”, skriver Cervenka.

Du är Di:s nye korrespondent i Silicon Valley, vad kommer du att fokusera på i din journalistik?

– Jag kommer att försöka beskriva hur dominerande de stora it-jättarna har blivit och hur det förändrar näringslivet, världsekonomin, samhället och våra liv, säger Andreas Cervenka.

Di och Expressen samarbetar ju kring Di TV, vad kommer du att rapportera om just i tv?

– Jag kommer att göra inslag varje vecka om de ämnen jag tar upp i mina artiklar,  men också rapportera live när det händer stora saker här.

Du har bott i Silicon Valley från och med i somras nu – vad har förvånat dig mest under den tiden?

– Kanske vilken stor påverkan de stora jättarna också har på lokalsamhällena här, och hur det finns tydliga vinnare men också förlorare på deras framgångar.

Du skriver i tisdagens Di att ”Wall Streets makt flyttar till Silicon Valley” – är det en trend eller långsiktig utveckling?

– Just nu ser det ut som en långsiktig utveckling, men frågan är förstås om det är sunt. Den debatten har bara börjat och avgörande kanske blir hur politikerna kommer att reagera.

Vilken är den mest spännande person du träffat på hittills på plats och varför?

– Den mest spännande hoppas jag faktiskt träffa nu i veckan, jag vill inte avslöja för mycket. Men det är en av de första investerarna i några av de stora internetjättarna som nu säger att deras framfart skrämmer honom.

Andreas Cervenka kommer varje tisdag att skriva reportage inifrån Silicon Valley i Dagens industri, och medverka regelbundet i nya Di TV.
