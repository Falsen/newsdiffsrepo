Miljonären Leif-Ivan
trotsar orkanen Irma
Hannes Lundberg Andersson

Mångmiljonären Leif-Ivan Karlsson, bland annat känd från TV3:s program "Karlssons" och för sina flyktingaffärer, befinner sig i Florida, just där den förödande stormen Irma väntas dra in till helgen. Karlsson, enligt egen utsago en "superentreprenör", kom till delstaten tillsammans med hustrun Susanne i tisdags – helt ovetandes om den kommande stormen, skriver Norrbottens Affärer. Och paret har bestämt sig för att stanna.

– Familjen Parnevik flyr, men vi stannar. Vi har tittat på alternativen och beslutat oss för att möta stormen om den nu passerar över oss. Svarte Petter lurar vad än vi väljer, säger Karlsson och syftar på kändisfamiljen Parnevik.

Karlsson motiverar beslutet att stanna, trots myndigheternas uppmaningar om att alla ska lämna sina hem, med att alla beslut just nu är dåliga. Skulle de lämna området med bil finns risken att de fastnar ute på vägarna: Bensinen är slut på mackarna. Och flygbiljetter därifrån går för skyhöga priser.

– Huset är byggt för att stå emot orkaner även om vi ligger nära havet och är på en ö. Fönster och dörrar är förstärkta, säger Leif-Ivan Karlsson till Norrbottens Affärer.

Vidare säger Karlsson att han och grannarna i området hjälps åt med förebyggande arbete inför stormen, och att de köpt mat och vatten – och vin – för att klara sig i några dagar.

På tidningens fråga om Karlsson och hustrun är rädda svarar näringslivsprofilen:

– Susanne är rädd och det förstår jag. Men jag är en äventyrare och tycker det här är spännande. Vi tog en jäger innan vi lade oss i går och kommer att möta stormen med att dricka ett glas vin.

Leif-Ivan Karlsson har just investerat i en fastighet i USA som ska användas till återvinningsbranschen, säger han till tidningen. Det är därför han befinner sig i Florida.

Expressen har tidigare granskat Leif-Ivan Karlssons affärer.
