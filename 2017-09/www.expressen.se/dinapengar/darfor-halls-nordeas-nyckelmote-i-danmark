Därför hålls Nordeas hemliga nyckelmöte i Danmark
Leif Brännström

Vid onsdagens styrelsemöte avgörs var Nordea i framtiden ska ha sitt koncernkontor. Ska banken även i fortsättningen ha adressen för koncernledningen i Stockholm. Eller blir det Helsingfors? Köpenhamn?

Bakgrunden är bankavgiften som regeringen har aviserat.

Koncernchefen Casper von Koskull har tidigare berättat att frågan om den framtida placeringen av koncernkontoret ska avgöras vid bankens septembermöte.

Nordeachefen har tidigare sagt till Expressen att debatten kring flyttplanerna i medier har baserat sig på känslor, inte fakta.



LÄS OCKSÅ: Nordea i möte med Danmark om flytt



Men fackförbunden Kommunal och Handels planerar att sluta ha Nordea som huvudbank om flyttplanerna verkställs av Nordeas styrelse. Handels har också uppvaktats av andra banker som vill ta över efter Nordea.

Närmare 700 000 fackmedlemmar och därmed Nordea-kunder  berörs om fackförbunden gör allvar av sina hot.

Var själva styrelsemötet i morgon onsdag ska hållas tycks dock vara ett känsligt ämne.

– Det här är ett stort undantag att vi ens kommenterar att vi har ett styrelsemöte. Så någonting mer än det som är sagt i pressreleasen kommer jag inte att säga. Vi har gjort ett undantag med att ens kommentera att vi har ett styrelsemöte", säger ir–chefen Rodney Alfvén till nyhetsbyrån Direkt.

Stämningsläget hos Nordea på grund av flyttplanerna tycks närmast vara hysteriskt.



LÄS OCKSÅ: Missnöjda danska Nordeakunder flyr banken



När Expressen frågar om var mötet ska hållas möts vi av tystnad.

– Det har vi inga kommentarer till, säger presschefen Petter Brunnberg.

Varför inte det? Är det hemligt?

– Vi kommenterar aldrig var vårt styrelsemöte hålls.

Nyhetsbyrån Direkts samtal med Rodney Alfvén ger samma besked:

– Vi kommenterar aldrig rykten, vi har kommenterat att vi ska ha ett styrelsemöte på onsdag, vi har inte kommenterat var. Sedan har alla frihet att tro och tycka och allt sådant där men vi kommer inte att kommentera någonting från banken", säger han.

Hur ser det ut normalt sett, hålls era styrelsemöten i olika städer?

– Vi kommenterar aldrig något sådant och vi kommer inte att göra det nu heller", säger Rodney Alfvén till nyhetsbyrån.

Men Expressen kan avslöja att det inte är det eventuella flyttbeslutet som är det officiella skälet  till att onsdagens styrelsemöte hållas i Köpenhamn.  Nordea i Köpenhamn är sedan några veckor tillbaka i nya lokaler. Och det är den officiella förklaringen till att styrelsen valt Köpenhamn för sitt septembermöte.

– De ska titta på de nya lokalerna. Det har inget med ett eventuellt flyttbeslut, säger Magnus Nelin, Nordeas kommunikationschef för Sverige.
