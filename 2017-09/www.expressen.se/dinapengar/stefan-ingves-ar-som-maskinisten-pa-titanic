”Stefan Ingves är som maskinisten på Titanic”
Linette Israelsson

På torsdagen meddelade Riksbanken att man än en gång lämnar reporäntan – även kallad styrräntan – oförändrad. Den ligger sedan ett och ett halvt år tillbaka på rekordlåga minus 0,5 procent.

Det innebär att Sveriges storbanker lånar från Riksbanken med minusränta.

Oroande, anser Jan Nylander på SVT.

I en analys på SVT Nyheters hemsida går han hårt åt Riksbankens senaste besked. Han jämför myndigheten med Titanic och dess besättning, som nu navigerar "på farligt och okänt vatten". Bortom horisonten finns risk att isbergen tornar upp sig.

Men det är inte Stefan Ingves som är kapten och styr skutan. I stället jämförs han med maskinisten.



LÄS MER: Stärkt krona – då rycker räntehöjningen närmare



"Det är som om riksbankschefen Stefan Ingves var förste maskinist på atlantångaren Titanic. Han har fått som uppgift att öka farten och fortsätter därför att elda på. Och även om det kommit varningar om att det finns risk för isberg framöver anser han att det inte är hans uppgift att hålla utkik", skriver Jan Nylander i sin analys på SVT.

Beslutet om penningpolitikens riktning kommer i stället från högre ort.

"Det är politikerna på kommandobryggan som har ansvaret att se till att skeppet styr undan. Ingves ansvar är bara att med alla medel pressa upp farten (inflationen) till två procent", skriver Jan Nylander.

SVT-reportern fortsätter:

"Att samtidigt riskerna i den svenska ekonomin ökat genom att de låga räntorna gjort det billigare att låna vilket i sin tur drivit upp bostadspriserna till absurda nivåer: det ansvaret överlåter Riksbanken på andra att hantera".

– Det är egentligen inte Ingves som bestämmer. Han ska bara sköta en liten men viktig del av politiken. Det är han som har snurrat i gång maskinen och de ekonomiska hjulen, säger Jan Nylander.



LÄS MER: Experterna: Så gör du smartast med bolånet



På kommandobryggan sitter helt andra personer.

– Ingves har skrikit om och varnat för isbergen i flera år men pekar på att han inte ansvarar för att undvika dem. Det gör politikerna och Finansinspektionen, säger Nylander.

Han förklarar att han i och med Titanic-liknelsen på ett pedagogiskt sätt vill försöka peka på riskerna med dagens räntepolitik.

– Det som är nu är extremt och ovanligt. Precis som Titanic, som var ett av den tidens mest fantastiska fartyg men ändå gick allting åt helsike, säger han.

Nylander poängterar att varken han, Riksbanken eller regeringen kan förutse framtiden.

– Så vi vet inte om svensk ekonomi likt Titanic går under, jag kan bara peka på farorna. Folk har inte förstått hur farlig den här politiken är.

"Isberg i form av en lågkonjunktur som kommer någon gång och en bostadsmarknad som löpt amok gör att det blir allt svårare att navigera uppe på Atlantångarens kommandobrygga", skriver Jan Nylander på SVT.

Sedan tidigare har kritiska röster höjts från flera håll, bland annat från storbankerna. De anser att det är hög tid för Riksbanken att höja reporäntan i den högkonjunktur som nu råder.
