Till salu: Sveriges dyraste lägenhet
Leif Brännström

Etagevåningen på Strandvägen i Stockholm med utsikt över Djurgården och Nybroviken är landets just nu dyraste lägenhet till salu för svindlande 71 miljoner kronor.

Fastigheten har anor att falla tillbaka på och kallas också för Wallenbergarnas hus eftersom det i början av 1900-talet köptes av häradshövding Marcus Wallenberg Sr.

Men för summan 71 miljoner så får köparen förutom historiens vingslag  356 kvadratmeter bostad fördelade på nio rum och kök. Huvudsovrummet ligger strategiskt uppe i tornrummet med vidunderlig utsikt över delar av Stockholm. Och månadskostnaden är som sagt extremt låg: 2 264 kronor per månad.

Kvadratmeterpriset är 199 438 kronor.

Den nuvarande ägaren har av någon outgrundlig anledning velat visa upp våningen för svenska folket om de går in på de två ledande bostadssajterna  Booli och Hemnet. Där går etagevåningen ''varm' på nätet. Drygt 100 000 klick noterade Booli i onsdags.

– Det är ovanligt att det finns interiörbilder på lägenheter i den här prisklassen, ofta är det lite hemliga försäljningar när det handlar om den här typen av extraordinära objekt, säger Matilda Adelborg, pressansvarig på Booli.

Mäklaren Christina Oscarsson från Skeppsholmen/Sotheby´s, är den som nu försöker hitta rätt köpare till objektet. Hon är dock inte speciellt talförd.

– Vi säger inget mer än vad som uppges i beskrivningen.

Medelavgiften för stora lägenheter på Östermalm i Stockholm ligger just nu på 37 kronor i månaden per kvadratmeter.

– Det låter inte så mycket, men för en lägenhet i den här storleken skulle det enligt snittet innebära en avgift på över 13 000 kronor i månaden. Den här lägenheten har en anmärkningsvärt låg avgift, säger Matilda Adelborg på Booli.

Varför så  låg månadskostnad?

– Jag kan tänka mig att det är en väldigt stabil bostadsrättsförening.

Vad är det för målgrupp för en sådan här bostad?

– Människor med extremt stor plånbok.

Är det många som hör sig?

– Ja. Intresset är stort och vi har många visningar.

Helt klart går det att leva gott i de nio rummen. Mäklaren Christina Oscarsson spar inte på krutet i beskrivningen av lyxvåningen på Strandvägen.

Från beskrivningen av etagevåningen där Christina Oscarsson inte spar på några detaljer:

”Hörnfastighet på Stockholms mest exklusiva adress och flera plan högst upp i huset med en oslagbar vy över Nybrovikens vatten och Djurgården. Huset köptes 1901 av Marcus Wallenberg Sr och här har historiska möten ägt rum. Våningen disponerar i dag två plan samt ett tredje plan med tornrum. Ett plan med representativa sällskapsrum som matsal och salonger i fil med stuckatur och dörröverstycken. Planet omfattar också kök, badrum, sovrum och en elegant hall. Från hallen nås det övre och privata planet med sällskapsrum, sovrumsdel och badrum.”

Vidare i vandringen genom våningen:

”Ett tredje våningsplan med ett tornrum som i dag är master bedroom. Representativ fastighet anno 1885 ritad av arkitekt Oscar Eriksson. Mycket solid förening”.

I en lite mer detaljerade beskrivning går mäklaren igenom våning för våning.

Etagelägenhetens nedre plan:

”En elegant hall öppnar upp våningen och sällskapsdelen omfattar en fantastisk matsal med stuckatur och dörröverstycken. Höga fönster med utsikt  över Strandvägen och Djurgården. På golv vacker fiskbensmönstrad ekparkett. Skjutdörrar från matsalen in till salongen som är ett förtjusande hörnrum med vy över Slottet, Skeppsbron och Gamla stan. Karaktäristiska sekelskiftesdetaljer som högt i tak, stora fönster med tidsenliga fönstervred och fönsterbänkar i marmor. Här ses även stuckatur, stjärnparkett och en vacker kakelugn”.

Mäklaren sparar inte på några detaljer:

”I fil med salongen finns sällskapsrummet med platsbyggda bokhyllor, marmorbeklädd öppen spis, stjärnparkett, stuckatur och stora fönster med vy över Nybroviken. Sällskapsdelen har också en privat avdelning med ett större kök och köksingång. Skåpsinredning i mahognyfärg och maskinell utrustning som kyl/frys, diskmaskin, ugn och spis. Serveringsgång samt skafferi. I anslutning till köket finns en sovrumsavdelning med badrum och gästtoalett”.

En svängd trappa i trä leder upp till den ”privata delen med vindskaraktär”. I det övre planet finns ett sällskapsrum med öppen spis och takbjälkar, samt ett stort badrum med kakel på vägg och klinkers på golv.

Enligt mäklarens beskrivning så har badrummet dubbla handfat i vit keramik från Pozzi-Grinor med blandare och handdukshängare i krom samt dusch.

Enda nackelden som går att spåra i beskrivningen är att en jacuzzi inte går at använda. Men naturligtvis finns det en rejäl walk in closet.

Trappan från det övre planet leder upp till det som på mäklarspråk kallas ”master bedroom” i tornrummet och med rymd samt rejäl takhöjd. takhöjd. ”Stuckatur och fem höga fönster med en formidabel utsikt”, skriver mäklaren.

I dag på eftermiddagen var Strandvägenvåningen osåld.
