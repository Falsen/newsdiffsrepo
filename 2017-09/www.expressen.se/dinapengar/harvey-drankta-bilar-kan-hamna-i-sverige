Harvey-dränkta bilar kan hamna i Sverige
Filippa Rogvall

Ovädret Harvey i Texas har skadat upp till en miljon bilar, och de flesta av dessa kan nu klassas som skrot. Den bedömningen gör branschexperter, skriver TT.

Stormen har orsakat stor förödelse i delstaterna Texas och Louisiana. Flera personer har omkommit, tusentals har tvingats lämna sina hem, och gator och egendom har skadats bortom igenkänning.

Senast södra USA drabbades av en så svår orkan var Katrina 2005, där över 1 800 människor omkom och de materiella skadorna bedöms ha uppgått till flera hundra miljarder kronor.



LÄS OCKSÅ: Harvey-effekten avtar på bensinpriset



Översvämningarna som orsakades av både Katrina, och Sandy 2012 som drabbade nordöstra USA, skadade även hundratusentals bilar. Det amerikanska företaget Carfax, som erbjuder fordonshistorik till privatpersoner och företag, uppskattade att minst 640 000 fordon förstördes efter Sandy.

Det många inte vet är att tusentals av dessa bilar säljs vidare för att sedan hamna i Sverige. Det varnar nu Staffan Moberg, jurist på branschorganisationen Svensk försäkring, svenska konsumenter för.

– Efter både Katrina och Sandy blev ett stort antal fordon blir förstörda i USA. De fick körförbund och fick inte användas på amerikanska vägar eftersom bilarna blivit översvämmade. Mindre nogräknade företag köper sedan upp de här fordonen och säljer vidare dem utanför USA, säger Staffan Moberg och fortsätter:

– Tidigare har de hamnat dels i Litauen och Polen. Där fräschas de upp på ytan så de ser schysta ut, men i och med att de stått under vatten är det stor risk att de rostar och att tekniken inte fungerar som den ska.

I samband med att svenska kunder råkar köpa tidigare skrotade bilar ökar också antalet försäkringsbedrägerier. Där finns det ett stort mörkertal, menar Moberg.

– Vad vi vet har förekommit i de andra fallen är att de råkar bli stulna, och att någon åker ut i skogen och tuttar eld på dem. Det har varit många utredningar om försäkringsbedrägerier i samband med det här, säger han.

Trots att Transportstyrelsen använder sig av tjänsten Carfax behöver de bli noggrannare med sina kontroller av bilarnas historik när de registreras i Sverige, anser Staffan Moberg.

– Vi har försökt påverka Transportstyrelsen att göra bättre registreringskontroller för bilens historik när dessa fordon ska registreras i Sverige.

Han menar nu att risken är stor att samma fenomen kommer att dyka upp igen efter orkanen Harvey. Utöver att bilarna rostar så kan den teknik som slås ut kan vara sådan teknik som har säkerhetspåverkan på fordonet, som till exempel bromsar och airbags.

– Inte ont anande kunder hittar en nästan alldeles ny BMW eller Mercedes, 100 000 kronor billigare än de borde ha varit, även om det fortfarande är saftiga priser. Man tror att man gör världens fynd. Efter en tid börjar systemen inne i bilen krångla, och försäkringsbolagen ersätter då inte de här skadorna, säger Staffan Moberg.

John Nielsen vid bilistorganisationen AAA, säger till TT att bilar som försäkringsbolagen klassar som skrot kan säljas för delarna på auktioner.

Han menar att det kan finnas skrupellösa bilhandlare som sedan försöker ”återuppliva” det utdömda fordon och sälja dem i andra delstater eller till och med andra länder.
