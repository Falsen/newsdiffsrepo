Tre steg: Så gör du om du vill byta bank
Linette Israelsson

På onsdagen kom beskedet som Nordeas koncernchef Casper von Koskull redan i våras skickade signaler om: Storbanken flyttar sitt huvudkontor från Stockholm till Helsingfors.

Det har fått en del bankkunder att rasa – och se sig om efter nya alternativ.



LÄS MER: Maktkamp fick Nordea att flytta – så gick det till



Enligt Nordea kommer inte kunderna att påverkas av flytten. Men det finns ändå de som nu vill byta bank.

Är du en av dem som vill byta bank? Det behöver inte vara krångligt. Och den nya banken ska vara behjälplig i flytten.

– Hur svårt det är beror på hur stort engagemang du har och vilken typ av kund du är, säger Fredrik Nordquist, biträdande chef på Konsumenternas bank- och finansbyrå.

Bankerna har en gemensam rutin och följer en checklista för att det ska gå så smidigt som möjligt för kunden att byta bank för konton med tillhörande tjänster, till exempel bankkort och autogiro. Det ska inte ta mer än tre till fem bankdagar.

Förutsatt att du som kund lämnar alla uppgifter som behövs.





– Är din ekonomi begränsad till ett lönekonto, ett kort och räkningar är det väldigt enkelt, säger Fredrik Nordquist.

Den gemensamma bankrutinen omfattar dock inte lån, aktier, fonder och andra värdepapper eller pensionssparande. Då tar det längre tid – och kan även bli kostsamt.



LÄS MER: Fackförbund hotar att lämna Nordea



– Och har man trasslig ekonomi kan det vara svårt att byta bank, säger Fredrik Nordquist.





När du väl har bestämt dig är det dags att sätta bollen i rullning. Så här går du till väga – i tre steg.

1. Analyserna din ekonomi och dina behov. Är det till exempel viktigast med bra ränta på bolånet eller med ett bankkort med bra reseförsäkring?

– Se över vad som är viktigt för dig och hitta en leverantör som kan motsvara behoven, säger Fredrik Nordquist.

2. Ta kontakt med din nya bank. Boka ett inledande möte.

– Bestäm om du vill ha en bank eller flera banker. Du kan tjäna på att ha en tjänst på varje bank eller ha allt under ett och samma tak, då kanske du kan förhandla fram en rabatt på bolånet.

3. Håll koll! När du väl har flyttat över konton och tjänster gäller det att se till att inga räkningar hamnar i kläm och se till så att allt flyttas över som det ska.

– Det kan ta längre tid med vissa bitar. Ju mer engagemang du har, desto längre tid kan det ta att få till en fullständig flytt, säger Fredrik Nordquist.

Längs vägen finns en hel del att tänka på och många beslut att ta. Till exempel är ditt eventuella bolån ofta centralt, det är i regel kring det man diskuterar med nya banken. Bryter du ett bundet bolån hos din gamla bank måste du betala ränteskillnadsersättning – och det kan bli dyrt.



SE OCKSÅ: Magdalena Andersson: ”Beklagligt beslut”



Det kan också kosta att flytta över värdepapper. Du kan behöva sälja fonder innan du byter bank för att sedan köpa nya – och gör du då en vinst finns en skatteeffekt att tänka på.

– Man får vara beredd på en del konsekvenser. Men man ska få stöd hos den nya banken och det går även ringa oss för att be om råd, säger Fredrik Nordquist på Konsumenternas bank- och finansbyrå.

Utöver bolån och värdepapper finns en del mindre saker att ta hänsyn till.

– Det finns vissa saker man har lärt sig att ta för givet hos sin gamla bank. Till exempel avgifter för kortet och reseförsäkringar. Den nya banken har nya villkor och nya rutiner, säger Fredrik Nordquist.

E-fakturor behöver du lägga upp på nytt och tänk också på att du behöver en ny e-legitimation, även kallat mobilt bank-id.
