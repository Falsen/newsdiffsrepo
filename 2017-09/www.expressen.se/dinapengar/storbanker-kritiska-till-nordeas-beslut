Storbanker kritiska till Nordeas beslut
Saga Skovdahl

Nordeas besked om att flytta huvudkontoret till Helsingfors fortsätter att röra upp känslor på torsdagen – trots löften om att kunder i Sverige inte ska påverkas.

Kusinerna Jacob och Marcus Wallenberg, ordförande i Investor respektive SEB, tror att flytten av huvudkontoret kan skada Sverige. I ett uttalande till Svenska Dagbladet skriver de att huvudkontoren är viktiga.

– Vår erfarenhet lär oss att huvudkontorsekonomin ger stora dynamiska effekter såsom jobbskapande, kompetensuppbyggnad, kreativitet och skapande av nya växande bolag. Detta i sin tur betyder ökat välstånd för vårt land.

Sveriges anseende som företagarland kan skadas, menar kusinerna.

– Att en av Europas största banker nu aktivt flyttar tycker vi är allvarligt och vår bedömning är att de långsiktiga effekterna kommer att bli kännbara, skriver de vidare.

Även Swedbank beklagar Nordeas beslut.

– Det är bra för kunderna med många aktörer på bankmarknaden. Vi tycker att det hade varit bra för helheten om de hade stannat, säger Josefin Uppling, presschef på Swedbank.

Hon fortsätter:

– Vi tycker det är tråkigt att de väljer att flytta och med den här argumentationen de haft kring att flytta, säger Josefine Uppling, som avböjer att utveckla resonemanget ytterligare.



LÄS MER: Fackförbund lämnar Nordea



Om huvudkontorsflytten innebär att Swedbank får nya kunder är för tidigt att säga enligt Josefine Uppling.

– Vi har väl sagt i vår allmänna kommentar att vi nog får återkomma om hur det här kan påverka bankmarknaden, säger hon.

Handelsbankens presschef Johan Wallqvist säger att man sällan uttalar sig om andra banker. Om Handelsbanken kan få ett inflöde av nya kunder återstår att se – och det kan variera från kontor till kontor tror presschefen.

– Många kunder vet om att Handelsbanken inte har bonusar, låg tolerans mot risk och har lägst kreditförluster sedan flera år tillbaka och är en av de största skattebetalarna i Sverige, säger Johan Wallqvist.

– Och vi kommer inte flytta vårt huvudkontor, som ligger i Stockholm, fortsätter han.



LÄS MER: Maktkamp fick Nordea att flytta – så gick det till



Vad huvudkontorsflytten innebär i förlorade intäkter till staten är oklart. Eftersom Nordeas bankverksamhet ska fortsätta i Sverige som förut – undantaget just verksamheten vid huvudkontoret – kommer banken fortsatt att betala bolagsskatt.

Nordea kommer inte betala resolutionsavgifter eller avgifter till insättningsgarantin i Sverige – vilka förenklat kan beskrivas som bankreserv för kristider. I en mening innebär Nordeas flytt att riskerna för landets ekonomi minskar.

Finansmarknadsminister Per Bolund, (MP), säger till Sveriges Radio att villkoren kring kapitalkrav och avgifter kan ändras i och med Nordeas flytt av huvudkontoret.

– Vi har haft fog för att ha höga kapitalkrav, just för att kunna hålla Sveriges ekonomi trygg och bibehålla finansiell stabilitet även i orostider. Det kommer vi inte att tumma på. Men vi kommer vara tvungna att titta över de villkor som gäller så att de är relevanta även när banksektorn i någon mån har förändrats i Sverige.
