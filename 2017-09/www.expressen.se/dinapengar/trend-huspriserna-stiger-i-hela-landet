Trend: Huspriserna stiger – i hela landet
Linette Israelsson

Sommaren bjuder i regel på en avmattning på bostadsmarknaden, men huspriserna tågar på. Det visar färsk statistik från Statistiska centralbyrån.

De senaste tre månaderna, juni-augusti, steg priserna för småhus i Sverige med fyra procent jämfört med föregående tremånadsperiod, mars-maj.

På ett år är ökningen nio procent.



LÄS MER: Allt fler tvingas sälja till priser under förväntan



Och det är i princip hela Sverige som har hakat på trenden. Under sommarmånaderna ökade huspriserna i 20 av landets 21 län, enligt SCB:s småhusbarometer. Endast i Norrbottens län var priserna oförändrade.

Högst blev prisökningen i Gotlands län: 14 procent. Följt av Kronobergs län, där priserna steg med nio procent under juni-augusti.



LÄS MER: 100 000 bostäder: Här är Sveriges nya städer



I storstadslänen var prisökningen inte fullt lika stor, utan landade på två till fyra procent.

Nu har också snittpriset för ett småhus i Sverige krupit över tremiljonersstrecket, visar SCB:s siffror.

Den som köpte ett hus i sommar betalade i snitt 3 026 000 kronor. Men i storstadsregionerna var det betydligt dyrare, särskilt i Stockholm där ett hus i snitt kostade drygt 5,9 miljoner kronor under perioden juni-augusti. Billigast var det att köpa hus i Västernorrland, där det i snitt kostade 1,54 miljoner kronor.



LÄS MER: Rekordmånga objekt – priserna kan pressas



Småhusmarknaden är prismässigt till synes glödhet – men enligt tidigare siffror från Lantmäteriet har antalet försäljningar minskat. Bristen på utbud kan vara en av orsakerna till att priserna fortsätter att stiga.



Fotnot: Med småhus avses i denna undersökning småhus för permanentboende. De omfattar både friliggande en- och tvåbostadshus samt rad- och kedjehus. Statistiken inkluderar även köp av fastigheter upplåtna med tomträtt.
