Ryanair ändrar sin policy
– så vill de minska köerna
Filippa Rogvall

Ryanair har länge haft problem med att deras kunder enbart köper handbagage till resorna, eftersom att det är det billigaste alternativet.

Många har dessutom valt att ta med sig två kabinväskor eftersom det är billigare än en incheckad väska. Den stora mängden handbagage på flygen orsakar ofta att det blir fullt i bagagehyllan vilket också bidrar till förseningar.

Nu ändrar lågprisjätten sina regler. För att få fler att att köpa incheckat bagage sänker man nu priserna från 35 till 25 euro per väska. De höjer också maxvikten för de incheckade väskorna från 15 till 20 kilo.

– Vi hoppas att det här kommer att snabba på ombordstigningen och minskar försenade avgångar som orsakats av att det inte finns tillräckligt med utrymme i bagagehyllan, säger Kenny Jacobs, marknadschef på Ryanair, i ett pressmeddelande.

Dessutom kommer man bara att låta de som är prioriterade medlemmar hos Ryanair att ta med sig två kabinväskor på flygplanet i framtiden. Övriga kunder måste checka in ena kabinväskan även om man fortsatt kan köpa två handbagage.

– Vi hoppas att våra kunder kommer att bli glada över besparingarna i vår förenklade väskpolicy, säger Jacobs.

Enligt flygbolaget beräknas de sänkta avgifterna kosta dem 50 miljoner euro per år.

De nya reglerna kommer att införas första november i år.
