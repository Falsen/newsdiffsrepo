Sova-anställda fick ingen lön i augusti
Kai-Anders Nilsson

Det var i mitten av förra veckan som de anställda fick reda på att det inte skulle bli någon löneutbetalning i augusti.

Företagsledningen motiverade det överraskande beslutet med att man genomgår en större rekonstruktion av företaget, och lönen därför skulle komma senare i form av statlig lönegaranti via länsstyrelsen.

Men ännu har lönen inte kommit.

– De uppmanade oss att låna pengar i väntan på lön! Men alla har inte någon att låna av, säger en butiksanställd.

De anställda har fått löfte om att lönen ska komma senaste i mitten av september.

– Jag har inga pengar alls nu och vi har precis köpt ett hus. Min sambo har fått betala alla räkningar. Vi har fått dra ner på matinköp och inte kunnat göra något mer än att vara hemma, säger den anställde.

Hon berättar att hon valde Sova-butikerna som arbetsplats på grund av företagets storlek.



LÄS MER: Postpersonalens desperata nödrop



– De är stora och jag trodde det skulle vara en trygghet. Man skulle få sin lön och sin semester. Nu ifrågasätter jag om det verkligen är värt att jobba kvar här, säger hon.

Enligt henne har den indragna/uppskjutna lönen drabbat både anställda och chefer.

Det finns 42 Sova–butiker i Sverige, från Luleå i norr till Malmö i söder.

På sin hemsida skriver Sova AB att man genomgår en företagsrekonstruktion ”för att göra Sova till ett mer oberoende och långsiktigt lönsamt företag”.

Man förklarar förändringen med att Sova själv tagit initiativ till rekonstruktionen efter att företagets största leverantör signalerade att man ville förändra villkoren för det samarbete som bolagen haft under många år.

Företaget, som består av Sova AB och Sova Logistics, genomförde i slutet av augusti en rekonstruktion av de båda bolagen, skriver Dagens Handel.



LÄS MER: Vd hånar feminism i brev till anställda



Målet är att ställa om från franchisekedja till butiker som drivs i egen regi.

Men detta har medfört stora kostnader samtidigt som bolaget fått tuffare villkor hos större leverantörer, skriver Dagens Handel.

”Under rekonstruktionsprocessen fortsätter vår verksamhet som vanligt. Våra butiker och näthandeln har öppet som de brukar”, skriver Sova på sin hemsida.

Men 350 anställda drabbas och enligt företaget fanns det ingen annan utväg.

– Vid en rekonstruktion går den statliga lönegarantin in och betalas ut av länsstyrelsen. Tyvärr är deras handlingstid en till två veckor, säger Magnus Lundquist, talesperson för Sova.

Det var när en av huvudleverantörerna, Hilding Anders, förändrade samarbetsmodellen med Sova som bolagets problem uppstod och rekonstruktionen påbörjades.

– Det är en tuff situation för hela företaget och jättebeklagligt för de anställda. Vi önskar att detta inte hänt, men alla kommer att få sina löner och från nästa månad på rätt datum, säger Magnus Lundquist.

Finns det risk att företaget inte överlever?

– Nej. Sova är i grunden ett väl fungerande företag, men vi behöver göra den här rekonstruktionen, säger han.
