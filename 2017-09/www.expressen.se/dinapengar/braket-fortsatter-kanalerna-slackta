TV-bråket: Toppchefer i ordkrig på Facebook
Petter Landén

Vid lunchtid publicerade Comhems vd Anders Nilsson ett öppet brev till Discoverys vd Henriette Zeuchner på Facebook.

”Hej Henriette, jag vill vädja till dig att lägga våra meningsskiljaktigheter åt sidan för några dagar och lyfta oss över den situation som vi nu befinner oss i”, inleder Anders Nilsson sitt Facebook-inlägg inför öppen ridå.

I sitt brev lägger han all skuld på den uppkomna situationen på Discovery:

”Det är beklämmande hur det som många svenskar håller som något av det finaste vi har – vårt fotbollslandslag – har förminskats till en spelbricka för ett multinationellt företag. Ni äger rättigheterna och inget, varken praktiskt, juridiskt eller annat, hindrar er från att låta oss sända matchen om bara viljan finns”, skriver Comhems vd.

Han fortsätter:

”Vi har vid upprepade tillfällen den senaste tiden bett er förlänga nuvarande avtal, i alla fall till på måndag nästa vecka, för att på så sätt se till att svenska folket inte missar VM-kvalet på söndag. Men ni nekar. Om vi inte har kommit överens innan söndag vädjar jag till dig att kontakta dina chefer i USA om så behövs för att få lov att visa matchen.”

Efter en stund svarade Discoverys vd Henriette Zeuchner på brevet – också på Facebook:

”Käre Anders, Du har mitt telefonnummer och jag vill ingenting hellre än att vi sitter ner tillsammans och hittar en lösning på den här situationen. Det var också därför jag ringde dig häromdagen”, skriver Discoverys vd.

Hon skriver också:

”Då lovade du att återkomma med ett skäligt erbjudande som skulle ta oss framåt. Men i stället gav du mig i princip samma förslag som du kom med i juli – att du ska ha mycket mer och betala mycket mindre. Samtidigt som du lägger på dina kunder fler avgifter. Tycker du verkligen att det är skäligt, Anders?”

Discoverys vd avslutar med:

– Jag önskar verkligen att pajkastningen kunde sluta och att vi löste den här situationen tillsammans. Men jag tror att det är bättre att vi gör det i ett rum med lite mindre folk än här på Facebook, skriver Henriette Zeuchner som också lovar att ringa Anders Nilsson ”alldeles snart” för att lösa situationen.

Det var när avtalet gick ut vid midnatt mot fredagen som Comhem släckte ner Discoverys kanaler i sitt utbud då de inte var överens om ett nytt distributionsavtal. Tittarna som såg matchen mellan Roger Federer och Michail Juzjnyj i US Open fick inte se klart.

Eftersom avtalet med Comhems andra varumärke – Boxer – också löpte ut valde Comhem att avkryptera alla Discoverys kanaler som nås via Boxer. Det innebar fram till 11-tiden på fredagen fri tillgång till Kanal 5, Eurosport och de andra Discovery-kanalerna för alla hushåll med tv-antenn.

”Vi vill göra dig uppmärksam på att vi just nu frivisar mängder av kanaler och hoppas du kommer att tycka om deras utbud av av filmer, tv-serier och sport”, stod det i ett sms och mejl som Comhem skickade ut till sina kunder.

På frågan varför de avkrypterade säger Fredrik Hallstan, presschef på Comhem:

– Vi var skyldiga att göra det eftersom avtalet löpte ut. Om Discovery vill kryptera måste de nu vända sig till Teracom (äger och driver det svenska marknätet, reds. anm).

Enligt Comhem vände sig Discovery senare under fredagsförmiddagen till Teracom för att stoppa att kanalerna visades okrypterat via marknätet. Dan Panas, presschef på Discovery, hävdar att det inte stämmer att man vänt sig till statliga Teracom för att stoppa sändningarna.

– Det vi gjort är att påtala situationen för Comhem och förklarat att det ligger på deras ansvar att se till att den avtalslösa situationen vi har också verkställs. Vi har uppmanat dem att inte sända via marknätet, säger Panas.



Den 3 september ställs Sverige mot Vitryssland i VM-kvalet. De 4,5 miljoner människor som har Comhem/Boxer löper nu stor risk att missa den matchen. På Kanal 5 sänds även populära program som ”Wahlgrens värld”, ”Sofias änglar” och ”Breaking news”.

– Vi kommer fortsätta förhandla och vår ambition är naturligtvis alla tittare ska få tillbaka sina program så fort det bara går, säger Fredrik Hallstan.

– Vi bad innan det blev svart i rutan: "Kan vi inte förlänga till på måndag", så alla kan se matchen på söndag. Det sa de nej till. Men självklart finns det en möjlighet för dem att ändra sig så att vi kan slå på över helgen. Det blir lite krångligare, men vi är öppna för det. Har de en vilja att göra det, så är det helt okej med oss.
