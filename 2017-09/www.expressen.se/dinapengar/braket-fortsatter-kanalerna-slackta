TV-bråket: Toppchefer i ordkrig på Facebook
Petter Landén

Vid lunchtid publicerade Comhems vd Anders Nilsson ett öppet brev till Discoverys vd Henriette Zeuchner på Facebook.

”Hej Henriette, jag vill vädja till dig att lägga våra meningsskiljaktigheter åt sidan för några dagar och lyfta oss över den situation som vi nu befinner oss i”, inleder Anders Nilsson sitt Facebook-inlägg inför öppen ridå.

I sitt brev lägger han all skuld på den uppkomna situationen på Discovery:

”Det är beklämmande hur det som många svenskar håller som något av det finaste vi har – vårt fotbollslandslag – har förminskats till en spelbricka för ett multinationellt företag. Ni äger rättigheterna och inget, varken praktiskt, juridiskt eller annat, hindrar er från att låta oss sända matchen om bara viljan finns”, skriver Comhems vd.

Han fortsätter:

”Vi har vid upprepade tillfällen den senaste tiden bett er förlänga nuvarande avtal, i alla fall till på måndag nästa vecka, för att på så sätt se till att svenska folket inte missar VM-kvalet på söndag. Men ni nekar. Om vi inte har kommit överens innan söndag vädjar jag till dig att kontakta dina chefer i USA om så behövs för att få lov att visa matchen.”

Efter en stund svarade Discoverys vd Henriette Zeuchner på brevet – också på Facebook:

”Käre Anders, Du har mitt telefonnummer och jag vill ingenting hellre än att vi sitter ner tillsammans och hittar en lösning på den här situationen. Det var också därför jag ringde dig häromdagen”, skriver Discoverys vd.

Hon skriver också:

”Då lovade du att återkomma med ett skäligt erbjudande som skulle ta oss framåt. Men i stället gav du mig i princip samma förslag som du kom med i juli – att du ska ha mycket mer och betala mycket mindre. Samtidigt som du lägger på dina kunder fler avgifter. Tycker du verkligen att det är skäligt, Anders?”

Discoverys vd avslutar med:

– Jag önskar verkligen att pajkastningen kunde sluta och att vi löste den här situationen tillsammans. Men jag tror att det är bättre att vi gör det i ett rum med lite mindre folk än här på Facebook, skriver Henriette Zeuchner som också lovar att ringa Anders Nilsson ”alldeles snart” för att lösa situationen.

Det var när avtalet gick ut vid midnatt natten till fredagen som Comhem släckte ner Discoverys kanaler i sitt utbud.

Men på fredagsförmiddagen tog konflikten mellan Discovery och Comhem en helt ny vändning. Paradoxalt nog öppnade detta för att en helt ny tv-publik kunde få tillgång till Discoverys kanaler.

Eftersom avtalet med Comhems andra varumärke – Boxer – också löpte ut valde Comhem att avkryptera alla Discoverys kanaler som nås via Boxer.



LÄS MER: 5 frågor och svar om TV-bråket



Detta innebar under fredagen en fri tillgång till Kanal 5, Eurosport och de andra Discovery-kanalerna för alla hushåll med antenn.

– Nu kan alla som har en tv-antenn i hela Sverige se Discoverys kanaler, sa Fredrik Hallstan, presschef på Comhem, tidigare på fredagen.

Varför avkrypterade ni?

– Vi var skyldiga att göra det eftersom avtalet löpte ut. Om Discovery vill kryptera måste de nu vända sig till Teracom, säger Fredrik Hallstan.

Teracom äger och driver det svenska marknätet.

När Comhem beslutade att avkryptera kanalerna i marknätet via Boxer skickade man ut sms och mejl till sina kunder:

”Vi vill göra dig uppmärksam på att vi just nu frivisar mängder av kanaler och hoppas du kommer att tycka om deras utbud av av filmer, tv-serier och sport.”

Meddelandet undertecknades av Anders Nilsson, vd för Comhem.

Enligt Comhem vände sig Discovery senare under fredagsförmiddagen till Teracom för att stoppa att kanalerna visades okrypterat via marknätet.

Dan Panas, presschef på Discovery:

– De har stängt av Comhem-kanalerna men sänder fortfarande i Boxer utan att ha ett avtal med Discovery Network. Nu ser det ut som om man ändrat affärsmodell helt och valt att ägna sig åt ren piratverksamhet, säger Dan Panas som hävdar att det inte stämmer att man vänt sig till statliga Teracom för att stoppa sändningarna.

– Det vi gjort är att påtala situationen för Comhem och förklarat att det ligger på deras ansvar att se till att den avtalslösa situationen vi har också verkställs. Vi har uppmanat dem att inte sända via marknätet, sger Panas.

Discovery har varit i konflikt med tv-leverantörer i Skandinavien vid flera tillfällen.

Enligt flera Dina Pengar pratat med kan man hitta bakgrunden till konflikterna i hur Discovery fungerar globalt i förhållande till lokalt.

– Det är en global mediejätte som tjänar enorma pengar men inte lika mycket lokalt i Sverige och Skandinavien. Därför pressas man hårt att plocka hem mer vinster till moderbolaget men uppenbarligen har man svårt att bedriva affärer med sådan vinst på den svenska marknaden, säger person i branschen.

Enligt Fredrik Hallstan på Comhem handlar det om långt mycket mer pengar än ”en kopp kaffe per hushåll”, som nämns i flera intervjuer från Discovery-håll.

– Jag kan inte nämna någon exakt summa som det förhandlas om, men om det skulle röra sig om en kopp kaffe handlar det om en otroligt dyr kopp, säger Fredrik Hallstan på Comhem.

När Discovery och Comhem inte kom överens släcktes Discoverys kanaler för 4,5 miljoner tittare i Sverige.

Tittare som nu löper en stor risk att missa Sverige landskamp mot Vitryssland den 3 september i Kanal 5 – men på fredagsmorgonen säger Fredrik Hallstan, presschef på Comhem:

– Vår ambition är att det här ska lösa sig i helgen.

Någon lösning finns just nu inte i sikte och Boxer-bråket med marknätet på fredagen förde knappast parterna närmare varandra.

Samtidigt utlovas kompensation till de tittare som blir blåsta på delar av det ordinarie utbudet.

Roger Federer var illa ute mot Michail Juzjnyj i US Open under natten mot fredagen. Den dramatiska upplösningen på matchen blev dock de som har Comhem blåsta på.

För vid tolvslaget så släckte Discovery sina kanaler, bland annat Kanal 5 och Eurosport, för alla som har Comhem/Boxer. Detta eftersom de inte kunnat komma överens om ett nytt distributionsavtal.

– Tyvärr är situationen så här: ComHem/Boxer kontrollerar i dag över 50 procent av den svenska tv-marknaden. Just nu använder de sin storlek – och sin grindvaktsroll mellan våra program och tv-tittarna – för att diktera och pressa fram villkoren för ett avtal. Det är inte okej. Och det är inte heller långsiktigt hållbart för den svenska innehållsindustrin, säger Henriette Zeuchnert, vd för Dicovery Networks i Sverige, i ett pressmeddelande.

Enligt Comhems presschef Fredrik Hallstan beror konflikten på att Discovery vill ha mer pengar. En bild som inte delas av Zeuchnert:

– Den ersättning vi ber om för de utökade rättigheter som ComHem/Boxer vill ha, motsvarar priset på en kopp kaffe per hushåll och år. Och om ComHem/Boxer skulle vilja hitta en lösning står vår dörr öppen till fortsatta förhandlingar.

Den 3 september ställs Sverige mot Vitryssland i VM-kvalet. De 4,5 miljoner människor som har Comhem/Boxer löper nu stor risk att missa den matchen. På Kanal 5 sänds även populära program som ”Wahlgrens värld”, ”Sofias änglar” och ”Breaking news”.

Även under fredagsförmiddagenvar det svart i rutan.

Ser du någon öppning?

– Vi kommer fortsätta förhandla och vår ambition är naturligtvis alla tittare ska få tillbaka sina program så fort det bara går, säger Fredrik Hallstan, presschef på Comhem:

– Vi bad innan det blev svart i rutan: "Kan vi inte förlänga till på måndag", så alla kan se matchen på söndag. Det sa de nej till. Men självklart finns det en möjlighet för dem att ändra sig så att vi kan slå på över helgen. Det blir lite krångligare, men vi är öppna för det. Har de en vilja att göra det, så är det helt okej med oss.

På Comhems Facebooksida är det många upprörda röster som höjs:

"Tråkigt! Jag förutsätter att alla era kunder kompenseras ekonomiskt för alla dessa uteblivna kanaler som enligt avtal med er ska ingå i utbudet", skriver en besviken följare.

En annan skriver:

"Vi som har Com hem via vår hyresvärd då? Hur kompenseras vi??? Det finns en del som ex. tittar på Kanal 5 och nu kan vi inte det. Men som vanligt är det bara betalande kunder som kompenseras. Vi är också betalande men via hyran och vi har kanske inte valt till något paket."

En tredje följare kräver en snabb lösning:

"Lös detta. Jag betalar dyra pengar för att se på tv via er. Fixar ni inte byter jag, men riktigt tråkigt att man inte fått något mail om detta så att man hade kunnat göra något åt detta tidigare. Och uppsägningstid ska ej gälla, ni bryter mot kontraktet som jag betalar för."

Samtidigt utlovas tittare som blir blåsta på en del av kanalutbudet kompensation:

Discovery beklagar i pressmeddelandet att det blivit som det har blivit. Men skyller allt på Comhem/Boxer.

– Det vi sett av ComHem/Boxer är en motpart som sysslar med tricks och kurragömmalekar med oss och sina kunder – alltså nära hälften av Sveriges befolkning. Allt ComHem/Boxer har sysslat med de senaste två månaderna är taktiska fördröjningar, och att i medier låtsas vara intresserade av stora sportsändningar och underhållningsprogram. Men vid förhandlingsbordet sätter de inte samma värde på det innehållet.

– Under torsdagen, sista dagen på vårt avtal, fortsatte ComHem/Boxer kräva både mer rättigheter av oss – och att få betala mindre. Tycker verkligen ComHem/Boxer att det är rimligt?
