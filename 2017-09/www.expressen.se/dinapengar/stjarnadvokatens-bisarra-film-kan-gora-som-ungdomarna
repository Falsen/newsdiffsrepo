Stjärnadvokatens bisarra film:
”Kan göra som ungdomarna”
Atilla Yoldas

Björn Hurtig har verkat som försvarsadvokat i flera uppmärksammade rättsfall – bland annat utredningen och rättegången mot en dråpmisstänkt läkare vid Astrid Lindgrens barnsjukhus samt sexbrottsanklagelserna i Sverige mot Wikileaks Julian Assange.

Han har dessutom träffat Lisa Holm-mördaren Nerijus Bilevicius.

Nu har stjärnadvokaten släppt en video på Facebook med syfte att göra reklam för sina kommande åsiktsvloggar, det vill säga videobloggar där Björn Hurtig ger sin syn på olika saker.

– Det är det nya sättet att kommunicera ut till folk. Jag är lite gammal, men jag kan göra som ungdomarna gör, säger han.

I videon, som inleds dramatiskt med en polisbil körandes i full fart med sirener, spelas en låt som Björn Hurtig själv låtit skrivas.

"If you break the law" lyder texten. Tätt därpå hörs ett utbyte av ord från spansktalande män, där den ene uppmanar den andre att skaffa advokat.

– Jag har inte haft tid att förverkliga det förut. Vi advokater är med för lite i debatten och tycker och tänker för lite. Jag tycker det här är ett bra sätt för mig att göra det utan att någon redigerar vad jag har att säga, säger Hurtig.

Han berättar att det är kul att ha en egen jingel och att han tänkt på flera låtar som han har haft på hjärnan, bland annat "Breaking the law" av bandet Judas Priest.

Är det pistolskott som hörs i introt?

– Är det verkligen pistolskott? Nej, vi har inte velat lägga in ett vapen. Det är olika ljud pådragna, men inga vapen i alla fall. Det hörs sirener, det är som ett intro till en film.

Det låter som någon form av vapen som laddas om?

– Nja ... det är inte tänkt att låta som skott. Det är liksom en jingel, det är inte mer än så.

Vad kommer vloggarna handla om?

– Det är inlägg i den rättspolitiska debatten, om rättssystemet. Om det finns mål där jag tycker det finns brister. Men även om annat; jag gillar och träna och hundar.

Björn Hurtig berättar att den första vloggen ska släppas i slutet av veckan.

Se videon här:
