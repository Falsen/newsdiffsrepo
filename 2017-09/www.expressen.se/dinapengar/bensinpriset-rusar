Stormen Harvey får bensinpriset att rusa
Leif Brännström

14,42 är dagspriset för en liter 95-oktanig bensin vid bemannande stationer.

Hittills den här veckan har priset på bensin gått upp med 55 öre.

Och priset väntas fortsätta uppåt.

Orsaken är helt och hållet orkanen Harveys härjningar i Texas och Louisiana. Oljeproduktionen är lamslagen i området. Raffinaderierna är stängda och områdets största raffinaderi Port Arthur väntas förbli stängt i minst två veckor. Samtidigt omdirigeras nu fartyg med bensin från Europa till USA. Därför klättrar bensinpriset i Sverige och övriga Europa.

Bensinen börjar nämligen att sina i Texas eftersom raffinaderierna stått stilla. Från flera håll i delstaten rapporteras om långa köer vid mackarna och på sina håll tillfälligt slut på bensinen.

– Folk har börjat spåra ur, säger Patrick DeHaan, bränsleanalytiker på GasBuddy till Texas–tidningen San Antonio Express–News.

I Oslo sitter Thina Margrethe Saltvedt, oljeanalytiker på Nordea och följer utvecklingen noga.

Kan vi räkna med högre priser i Sverige - utöver de höjningar som redan skett?

– Det hänger på hur fort de får i gång raffinaderierna igen. Mitt intryck är att det inte kommer att ske de första veckorna. I värsta fall kan det ta flera månader. Men vi får räkna med en viss höjning av priset, sa hon till Dina Pengar i går torsdag.
