Fackförbund lämnar Nordea
Fredrik Samuelson

Regeringen har planerat för höjda resolutionsavgifter, som ska skydda skattebetalarna vid en eventuell bankkris. Men Nordea har kallat det för en bankskatt som skulle slå hårt mot bolaget.

– Man smiter undan sitt ansvar, säger Susanna Gideonsson, ordförande för Handelsanställdas förbund, om att Nordea nu väljer att flytta huvudkontoret från Sverige.

Fackförbundet har cirka en halv miljard i placeringar hos Nordea och säger nu att man flyttar placeringarna.

– Vi har satt bollen i rullning för att se över vårt samarbete med Nordea. Vi hade redan börjat föra samtal med andra banker. Vi har också en del medlemserbjudanden med Nordea och självklart måste vi se över hur de ska utformas i framtiden.

Även Tommy Wreeth, ordförande för Transportarbetareförbundet, säger att fackförbundet nu lämnar Nordea.

– Vi påbörjar en process där vi avslutar alla samarbeten med Nordea. Det handlar om medlemsavgifter och alla flöden, runt 240 miljoner per år. Vi ska också lyfta frågan i LO:s styrelse om att de ska lämna banken. Jag tycker att det handlar om utstuderad skatteplanering. Man vill komma undan en avgift som regeringen avser att ta ut, säger han.

Fackförbundet Kommunal har en miljard kronor placerade hos storbanken och medlemmarna kan få förmånliga banklån hos Nordea. Fackförbundets ordförande Tobias Baudin säger att de ska ta upp på nästa möte med förbundsstyrelsen om man ska byta bank.

– Jag beklagar också på det sätt Nordea agerat. Att först utpressa att få sin vilja igenom och när de inte får det så lämnar de landet. Vi diskuterar om vi ska flytta placeringar och se över samarbete med andra banker. Vi har i gång samtal med många olika banker och vi får se hur det blir.
