Fackförbunden hotar att lämna Nordea
Fredrik Samuelson

Orsaken till att Nordea väckte frågan om en utlandsflytt av huvudkontoret bottnade i höjda bankavgifter, i form av den så kallade resolutionsavgiften. Pengarna är tänkta att skydda skattebetalarna och ge regeringen en ekonomisk möjlighet att hjälpa bankerna vid händelse av bankkris.

Men storbanken kallar avgiften för en bankskatt – och anser att en höjd avgift skulle slå hårt mot bolaget.

– Jag tycker att det är bedrövligt. Jag kan inte säga annat. En gammal hederlig svensk bank som tar detta beslut för att man inte ställer upp på att vara med och betala det jag kallar försäkringspremie, som ska finnas till för att om bankerna krisar igen så ska det inte tas från våra skattemedel, säger Susanna Gideonsson, ordförande för Handelsanställdas förbund.

– Jag tycker att man smiter undan sitt ansvar när man gör på det sättet. Vi har en modell i Sverige att vi försäkrar oss mot oförutsedda saker. Det tycker jag även bankerna kan göra.

Fackförbundet har cirka en halv miljard i placeringar hos Nordea och bankens flytt av huvudkontor från Sverige till Finland kan få konsekvenser.

– Vi har drygt en halv miljard i placeringar i Nordea. Vi kan säga så här: Vi har satt bollen i rullning för att se över vårt samarbete med Nordea och för nu samtal med andra banker.  Vi hade redan börjat föra samtal med andra banker, samtal som vi var beredda att avsluta om de hade kommit fram till något annat beslut. Men nu får bollen fortsätta rulla. Självklart har vi börjat föra samtal med andra banker, säger Susanna Gideonsson.

– Vi har också en del medlemserbjudanden tillsammans med Nordea och självklart måste vi se över hur de ska utformas i framtiden och om Nordea överhuvudtaget ska vara en samarbetspartner.

– Det är inga roliga beslut men vi tvingas ta dem utifrån att de agerar som de gör. Det är bedrövligt.

Fackförbundet Kommunal  har en miljard kronor placerade hos storbanken. Fackförbundets ordförande Tobias Baudin säger till Expressen:

– Det är beklagligt att de har landat i detta beslut på grund av att regeringen vill införa resolutionsavgiften, som har till syfte att vid en eventuell framtida finans- och bankkris fånga upp bankerna så att inte skattebetalarna och välfärden ska ta så stora smällar.

Han beklagar också sättet Nordea gjort det på.

– Jag beklagar också på det sätt Nordea agerat. Att först utpressa att få sin vilja igen och när de inte får det så lämnar de landet. Om inte regeringen skulle ändra sin politik så skulle de lämna landet.

Tobias Baudin säger att frågan om de ska gå till en annan bank ska tas på nästa möte med förbundsstyrelsen om ett par veckor.

– Vi ska diskutera vilka effekter det här för för oss och vår relation till Nordea som bank. Vi har placerat en dryg miljard hos Nordea. Dessutom erbjuder vi medlemslån till över en halv miljon medlemmar. Vi måste fråga oss: Ska vi erbjuda det till en utländsk bank, som Nordea nu blir, i framtiden? Ska vi flytta placeringar, se över samarbete med andra banker, ska vi erbjuda medlemslån med Nordea? Det är sådana diskussioner som vi ska ha. Vi har i gång samtal med många olika banker och vi får se hur det här blir.
