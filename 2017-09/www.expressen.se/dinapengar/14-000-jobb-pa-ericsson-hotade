14 000 jobb på Ericsson hotade
Fredrik Sjöshult

Ericsson har under senare tid haft stora problem. Hans Vestberg sparkades som vd förra sommaren och den nye koncernchefen Börje Ekholm har inte lyckats vända skutan.

I den senaste kvartalsrapporten tvingades Ekholm medge att Ericssons försäljning minskat med åtta procent och miljardtappet har gjort att Ericssons ledning nu förbereder ett sparpaket som aldrig tidigare skådats i ett svenskt bolag.

Svenska Dagbladets reporter Patricia Hedelius avslöjar i dag att Arun Bansal, chef för Ericssons verksamheter i Europa och Latinamerika, fått i uppdrag att gör kraftiga nedskärningar.

Ericssonfacken har inte hört något om ett konkret sparpaket.

Ingenjörsfackets Per Norlander - en nyckelperson på den fackliga sidan inom Ericsson - säger att han har svårt att tro att företaget tar till ett drastiskt sparpaket.

Har företaget sagt något till er? Uppgifterna måste rimligtvis skapa oro bland personalen?

- Vi har inte fått information om vad som händer utanför Sverige. Det har vi egentligen inte rätt att få veta. Men vi har en god relation till företaget, så vi brukar få veta. Vi har inte fått någon information mer än att Börje (Ekholm) har sagt publikt att han 10 miljarder vill han spara globalt.

Per Norlander anser att det är fel väg att gå genom att slå till med hårda sparpaket där tusentals anställda måste bort.

– Det vore inte klokt av ledningen att gå i gamla spår. Vill man spara år 2017 måste man göra det på ett mer begåvat sätt än vad man tidigare har gjort.

Hur menar du?

– Alla former av paket och drastiska förändringar förstör arbetsron, förstör moralen och  skadar företaget. Det vore djupt olyckligt om man tog till en sådan åtgärd igen.

– Man måste inse att vi måste satsa på vår framtida utveckling och det gör man inte under stora paket. Man bör snarare uppmuntra folk som inte längre tror på företaget att sluta som på vilket företag som helst.

Men är inte företagsledningen pressat att snabbt vända skutan?

– Det här måste göras betydligt mer långsiktigt än vad man gjort tidigare. Pakten har präglats av panik och kortsiktighet. Vi är i en fas där vi investerar  i framtiden. Då kan man inte hålla på som tidigare. Det vore djupt olyckligt.

Expressen har även sökt företrädare för fackförbundet Unionen på Ericsson. Men där vill man inte kommentera SvD-uppgifterna.

"Unionen hänvisar till företaget för kommentarer", skriver Robin Tapper, pressekreterare på Unionen i ett mejl på torsdagsmorgonen.

Enligt Svenska Dagbladet riskerar 14 000 anställda sina jobb i Europa och Latinamerika. Exakt hur många det handlar om i Sverige finns det ingen uppgift om.

Ericsson har 1 000 nya ingenjörer på väg in. De kommer från universitet och högskolor och de plockas in för att möta framtiden.

– De kastas in med liv och lust i nya teknikområden. Men det tar en stund innan de blir varma i kläderna och de får bra stöd av sina äldre kolleger. En del har dock knappt sett sina skrivbord innan Dagens industri kräver Börjes avgång, säger Per Norlander, Sveriges ingenjörer.

Ericsson har nu 119 000 anställda världen över, enligt den senaste årsredovisningen. 53 000 av de anställda finns i Europa och Latinamerika och drygt 17 000 jobbar i Sverige.

Om sparpaketet skulle slå lika hårt inom hela det nu utpekade området Europa och Latinamerika skulle det innebära att drygt 4 000 svenska jobb är hotade.

Bakgrunden till att besparingarna främst ska ske i Europa och Latinamerika - och inte Asien eller andra världsdelar - är enligt Svenska Dagbladet att Börje Ekholm i den senaste katastrofala kvartalsrapporten pekar ut just Europa och Latinamerika som "huvudskäl till raset" i bolagets omsättning.

– Vi talar om upp mot 14 000 anställda som måste bort. Exakt hur det ska ske är inte helt klart. Men det blir en fråga om i princip nedläggning i flera länder där försäljningen försvunnit, säger en person med insyn till Svenska Dagbladet.

Enligt tidningen har Ericssons vd Börje Ekholm redan uppdaterat bolagets större ägare om planerna på sparpaketet.

–Tio miljarder kronor ska sparas, så det här är egentligen ingen blixt från klar himmel, kommenterar Anna Ekelund, programledare på Di TV.

Ericsson har ett teknikskifte, 5G-tekniken, och en hårdnande konkurrenssituation att förhålla sig till.

– Ericsson har kanske inte varit tillräckligt fokuserat och på tårna, menar Anna Ekelund.
