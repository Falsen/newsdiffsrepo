SAS går bättre än väntat - men mörka moln hotar vid horisonten
Leif Brännström

SAS-aktien klättrade redan med drygt 3,5 procent under måndagen. Och nu på morgonen kom förklaringen till aktiens plötsliga ryck. Företaget går betydligt bättre än förväntat. Vinsten landade på nära två miljarder kronor, jämfört med drygt 1,1 miljarder motsvarande period förra året. SAS räknar också med ett bättre resultat för helåret än vad man tidigare signalerat till omvärlden.

Och akten svarade med att rusa på börsen. Under den inledande handeln efter klockan 9 på morgonen var uppgången närmare åtta procent.

SAS vd och koncernchef  Rickard Gustafson i en kommentar:

– Högre intäkter bidrog till den markanta resultatförbättringen under kvartalet. Utvecklingen uppmuntrar oss att fortsätta vårt förändringsarbete för att möta en global konkurrens, en volatil omvärld och skapa utrymme för nödvändiga framtida investeringar i verksamheten.

Samtidigt erkänner Rickard Gustafson bristerna med bolagets senaste  flaggskepp - den nya webbsidan som gjort många passagerare rasande. Den har helt enkelt inte fungerat som den ska vid bokningar.

- Vi räknar med att inom kort vara tillbaka på normala servicenivåer och jag vill be drabbade kunder om ursäkt för situationen som varit, säger Rickard Gustafson i en kommentar delårsrapporten.

Konkurrensen är knivskarp och mörka moln hotar vid horisonten. Det framgår tydligt när Rickard Gustafson går på djupet i sin analys av konkurrensen i branschen. Det gäller bland annat konkurrenterna som  satsar på lågprisbolag. SAS själva möter detta med att öppna två nya baser, en i London och en i Malaga.

Nio av SAS nya flygplan A320neo ska baseras på bolagets nya baser i London och Malaga. Åtgärden motiverar  bolaget med att det blir lägre  personalkostnader med personalen på dessa orter. Närmare 400 personer, piloter och kabinpersonal, rekryteras till den nya satsningen.



LÄS OCKSÅ: Drönare tvingar SAS tanka extra

SAS resultat före skatt och engångsposter uppgick för tredje kvartalet till 1 863 miljoner Resultatförbättringen på över 85 procent jämfört med föregående år drivs av högre intäkter till följd av fler passagerare och ökad försäljning av tilläggstjänster. Dessutom påverkas resultatet positivt av en svagare amerikansk dollar och genomförda effektiviseringsåtgärder.

Vd Rickard Gustafson:

– Det är glädjande att våra satsningar på att hela tiden utveckla och förbättra vårt produkterbjudande får ett positivt gensvar bland kunderna och också bidragit till ökade intäkter under kvartalet. Dessutom har fraktintäkterna ökat med över 20 procent. En stark konjunktur och kall sommar tillsammans med en måttlig kapacitetstillväxt i kapacitetstillväxt i Skandinavien har också bidragit till den positiva resultatutvecklingen. Kapaciteten kommer dock åter att öka i Skandinavien och framöver ser vi att flera av våra konkurrenter tar emot stora flygplansleveranser och samtidigt omfördelar sin produktion till egna nystartade produktionsbolag för att möta prispressen i marknaden. Därutöver ser jag med oro på förslaget att införa en flygskatt i Sverige, vilket riskerar att urholka lönsamheten och minska tillgängligheten på resor i Sverige, med försumbara miljöeffekter som följd.

Passagerarna kan räkna med prisfest i vinter. Det står visserligen inte i klartext i bolagets kvartalsrapport. Men bolaget berättar i rapporten att de nya mer bränslesnåla flygplanen  Airbus A320neo  har upp till 60 fler säten än de gamla planen som fasas ut. Det kan betyda färre avgångar till vissa resmål eller kampanjer med reapriser för att fylla stolarna.

Så här skriver SAS själva i delårsrapporten om detta:

''SAS går samtidigt in i en period där vi kommer att se lägre kabinfaktorer än föregående år. Det beror delvis på att vi fasar in Airbus A320neo-flygplan med upp till 180 säten som ersätter flygplan med cirka 120 säten. Inledningsvis förväntar vi inte fylla alla dessa nya säten. Däremot kommer tillgången till fler säten att bidra positivt när efterfrågan åter ökar till nästa sommar.

LÄS OCKSÅ Ryanairs vd. Norwegian på randen till konkurs



SAS delårssiffror i korthet:

Resultat före skatt: 1 973 (1 036) MSEK

Resultat före skatt och engångsposter: 1 863 (1 003) MSEK

Intäkter: 12 210 (11 133) MSEK

EBIT-marginal: 17,1% (10,4%)

Periodens resultat: 1 535 (805) MSEK
