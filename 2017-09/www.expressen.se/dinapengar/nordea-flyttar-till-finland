Nordea flyttar
till Finland
Fredrik Samuelson

Nordea har bestämt sig – banken flyttar sitt huvudkontor från Stockholm, och flyttar till Finland och Helsingfors, som Svenska Dagbladet var först med att berätta.

I ett pressmeddelande skriver Nordea att beslutet om att inleda en flytt av moderbolagets säte från Sverige till Finland togs vid ett möte i dag av styrelsen.

– Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar, anser vi, våra kunders, aktieägares och medarbetares intressen, säger Björn Wahlroos, styrelseordförande i Nordea.

All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i den dagliga verksamheten, enligt Nordea. Casper von Koskull, vd och koncernchef för Nordea säger i pressmeddelandet:

– Vi fortsätter att skapa värde för alla kunder, eftersom vi tänker hålla fast vid samma nordiska verksamhetsmodell som vi har i dag. Vi håller helhjärtat fast vid vårt engagemang på alla våra nordiska hemmamarknader, och ser fram emot att fortsätta ta fram starka produkter och lösningar för våra kunder och bidra till samhället och ekonomin i Norden.

Banken har sedan tidigare hotat med att flytta från Sverige. Orsaken till att Nordea väckt frågan om en utlandsflytt av huvudkontoret bottnade i höjda bankavgifter, i form av den så kallade resolutionsavgiften. I juni meddelade finansminister Magdalena Andersson att regering står fast vid att införa en högre avgift 2018, trots Nordeas flyttplaner. Pengarna är tänkta att skydda skattebetalarna och ge regeringen en ekonomisk möjlighet att hjälpa bankerna vid händelse av bankkris.

Men storbanken kallar avgiften för en bankskatt – och anser att en höjd avgift skulle slå hårt mot bolaget.



LÄS MER: Finland försöker locka Nordea från Sverige





Texten uppdateras
