Nordea flyttar koncernledningen
till Finland
Fredrik Samuelson

På onsdagen kom beskedet som koncernchefen Casper von Koskull redan i våras skickat signaler om. Banken flyttar sitt huvudkontor från Sverige.

– Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till, säger Nordeas styrelseordförande Björn Wahlroos i ett pressmeddelande.

Nordea säger att beslutet togs vid ett styrelsemöte i dag. Svenska kunder påverkas inte av beslutet, enligt banken, som påtalar att något hundratal tjänster flyttas till Finland.

– All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i vår dagliga verksamhet, säger Nordea i pressmeddelandet.

Nordea försöker lugna kritiker, bland annat i form av en förinspelad film som lagts ut på nätet.

– Vi fortsätter att skapa värde för alla kunder, eftersom vi tänker hålla fast vid samma nordiska verksamhetsmodell som vi har i dag. Vi håller helhjärtat fast vid vårt engagemang på alla våra nordiska hemmamarknader, och ser fram emot att fortsätta ta fram starka produkter och lösningar för våra kunder och bidra till samhället och ekonomin i Norden, säger Casper von Koskull, vd och koncernchef för Nordea, i pressmeddelandet.

Under en telefonkonferens berättade han vidare:

– Vad vi har kommit fram till är att det inte fungerar på bästa sätt där vi har huvudkontoret just nu. EU:s bankunion visar att den har bäst fördelar för Nordea i framtiden. Därför tittade vi på Finland eftersom Finland är med i bankunionen. Det är också en av våra största marknader.

Banken tog tidigare upp frågan om flytt då regeringen planerat för höjda resolutionsavgifter, som ska skydda skattebetalarna vid en eventuell bankkris. Men storbanken har kallat det för en bankskatt som skulle slå hårt mot bolaget.

– Jag beklagar beslutet. Det är upp till varje privat företag att välja var man lägger sitt huvudkontor. Det här kommer inte påverka svenska skatteintäkter eller svenska jobb. Nordea kommer fortsätta att betala skatt i Sverige. Det är så de nordiska skatteavtalen ser ut, säger finansminister Magdalena Andersson (S) på en presskonferens.

Hon menar att Finlands medlemskap i EU:s bankunion ligger bakom Nordeas beslut och att den nya avgiften för att hejda en eventuell bankkris är viktig med tanke på tidigare finanskris.

– Vi ska ta stort ansvar för den finansiella stabiliteten och det har vi också gjort.

Joakim Bornold, sparekonom på Nordnet, hävdar att det är ett underbetyg till regeringen och dess näringspolitik.

– Det är stor prestigeförlust för Sverige när ett av Sveriges största företag väljer att flytta.

Maria Rankka, vd på Stockholms Handelskammare, säger att det sänker Stockholm som finansiellt centrum i Norden.

– Nordeas huvudkontorsflytt är allvarlig och den kastar stora mängder grus i maskineriet för att stärka Stockholm som finansiellt center i Norden. När börsens största bolag flyttar sitt huvudkontor så sänder det dessutom negativa signaler om Stockholms attraktivitet för huvudkontor generellt.

Flera fackförbund säger nu att de lämnar banken som kund.
