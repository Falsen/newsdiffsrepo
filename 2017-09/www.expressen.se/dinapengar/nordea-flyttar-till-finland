Nordea flyttar koncernledningen
till Finland
Fredrik Samuelson

Sent på onsdagseftermiddagen kom beskedet som koncernchefen Casper von Koskull redan i våras skickade signaler om, att bankens kanske skulle flytta sitt huvudkontor från Sverige. Men det blev inte Köpenhamn som var av alternativen till Stockholm.

– Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till, säger Nordeas styrelseordförande Björn Wahlroos, i ett pressmeddelande.



LÄS OCKSÅ: Fackförbunden som hotar lämna Nordea



I pressmeddelandet  skriver Nordea att beslutet om att inleda en flytt av moderbolagets säte från Sverige till Finland togs vid ett möte i dag av styrelsen. Enligt storbanken kommer ett "litet antal" medarbetare påverkas av flytten.

– Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar, anser vi, våra kunders, aktieägares och medarbetares intressen, säger Björn Wahlroos, styrelseordförande i Nordea.

För kunderna är det ingen stor sak att bankens ledning flyttar. Men det är en rejäl smäll för regeringen och då fram för allt finansminister Magdalena Andersson att bankens ledning flyr Sverige.

– Det är stor prestigeförlust för Sverige när ett av Sveriges största företag väljer att flytta, säger Joakim Bornold, sparekonom på Nordnet.

Han hävdar att det är ett underbetyg till regeringen och dess näringspolitik.

Maria Rankka, vd Stockholms Handelskammare, säger att Nordeas flytt är ett hårt slag mot planerna att stärka Stockholm som finansiellt centrum i Norden.

- Nordeas huvudkontorsflytt är allvarlig och den kastar stora mängder grus i maskineriet för att stärka Stockholm som finansiellt center i Norden. När börsens största bolag flyttar sitt huvudkontor så sänder det dessutom negativa signaler om Stockholms attraktivitet för huvudkontor generellt.

- Om regeringen går vidare med planerna på en bankskatt så innebär det i praktiken en dödsstöt för möjligheterna att göra Stockholm till ett starkt finansiellt center, en ambition som finansmarknadsministern ställt sig bakom. Regeringen talar med kluven tunga, säger Maria Rankka.

Från flera håll uttrycks förvåning över Nordeas beslut.

– Jag tror att många blir förvånade över beslutet. Många har tolkat flyttplanerna mer som ett debattinlägg än som något som skulle hända, säger Ann Grevelius, partner på riskkapitalbolaget GP Bullhound till Svenska Dagbladet.



LÄS OCKSÅ: Politikernas reaktion på flytten



Peter Malmqvist, Remiums chefsanalytiker, är mycket kritisk till Nordeas beslut.

– Jag ser ingen förtjänst, överhuvudtaget. Jag ser bara kostnader. Jag hoppas verkligen att styrelsen på ett tydligt sätt kan redogöra för vad man tjänar på det här. Man drar på sig en massa kostnader för flytt, det kommer bli människor som slutar, det blir extra personalomsättning, det blir en rad kostnader, säger han till Svenska Dagbladet.



Nordea försöker nu lugna alla kritiker, bland annat i form av förinspelad film om läggs ut på nätet. All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i den dagliga verksamheten, enligt Nordea.

Casper von Koskull, vd och koncernchef för Nordea säger i pressmeddelandet:

– Vi fortsätter att skapa värde för alla kunder, eftersom vi tänker hålla fast vid samma nordiska verksamhetsmodell som vi har i dag. Vi håller helhjärtat fast vid vårt engagemang på alla våra nordiska hemmamarknader, och ser fram emot att fortsätta ta fram starka produkter och lösningar för våra kunder och bidra till samhället och ekonomin i Norden.



LÄS MER: Finland försöker locka Nordea från Sverige



Under en telefonkonferens utvecklade Casper von Koskull beslutet:

– Vad vi har kommit fram till är att det inte fungerar på bästa sätt där vi har huvudkontoret just nu. EU:s bankunion visar att den har bäst fördelar för Nordea i framtiden. Därför tittade vi på Finland eftersom Finland är med i bankunionen. Det är också en av våra största marknader.

Banken har sedan tidigare hotat med att flytta från Sverige. Orsaken till att Nordea väckt frågan om en utlandsflytt av huvudkontoret bottnade i höjda bankavgifter, i form av den så kallade resolutionsavgiften.

I juni meddelade finansminister Magdalena Andersson att regering står fast vid att införa en högre avgift 2018, trots Nordeas flyttplaner. Pengarna är tänkta att skydda skattebetalarna och ge regeringen en ekonomisk möjlighet att hjälpa bankerna vid händelse av bankkris.

Men storbanken kallar avgiften för en bankskatt – och anser att en höjd avgift skulle slå hårt mot bolaget.

Finansminister Magdalena Andersson (S) säger på en presskonferens:

– Jag beklagar beslutet. Det är upp till varje privat företag att välja var man lägger sitt huvudkontor. Det här kommer inte påverka svenska skatteintäkter eller svenska jobb. Nordea kommer fortsätta att betala skatt i Sverige. Det är så de nordiska skatteavtalen ser ut.

Magdalena Andersson säger att den nya avgiften för att hejda en eventuell bankkris är viktigt med tanke på tidigare finanskris.

– Vi ska ta stort ansvar för den finansiella stabiliteten och det har vi också gjort.
