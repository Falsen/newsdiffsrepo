Löfven: "Förstår att
folk är förbannade"
Fredrik Samuelson

På onsdagen kom beskedet som koncernchefen Casper von Koskull redan i våras skickat signaler om. Banken flyttar sitt huvudkontor från Sverige.

Nordea säger att beslutet togs vid ett styrelsemöte under onsdagen. Svenska kunder påverkas inte,  enligt banken, som uppger att ett hundratal tjänster flyttas till Finland.

Nordea försöker lugna kritiker, bland annat i form av en förinspelad film som lagts ut på nätet.

– Vad vi har kommit fram till är att det inte fungerar på bästa sätt där vi har huvudkontoret just nu. EU:s bankunion visar att den har bäst fördelar för Nordea i framtiden. Därför tittade vi på Finland eftersom Finland är med i bankunionen. Det är också en av våra största marknader, säger Casper von Koskull, vd och koncernchef

Banken tog tidigare upp frågan om flytt då regeringen planerat för höjda resolutionsavgifter, som ska skydda skattebetalarna vid en eventuell bankkris. Men storbanken har kallat det för en bankskatt som skulle slå hårt mot bolaget.

– Jag beklagar beslutet. Det är upp till varje privat företag att välja var man lägger sitt huvudkontor. Det här kommer inte påverka svenska skatteintäkter eller svenska jobb. Nordea kommer fortsätta att betala skatt i Sverige. Det är så de nordiska skatteavtalen ser ut, säger finansminister Magdalena Andersson (S) på en presskonferens.



LÄS OCKSÅ: Så gör du om du vill byta bank



Hon menar att Finlands medlemskap i EU:s bankunion ligger bakom Nordeas beslut och att den nya avgiften för att hejda en eventuell bankkris är viktig med tanke på tidigare finanskris.

Även statsminister Stefan Löfven kommenterar Nordeas beslut:

– Jag förstår om folk är frustrerade och förbannade. Här har vi en bank som två gånger fått rejält med hjälp, hela förutsättningen för att banken finns är svenska skattebetalare. Det är tacken för det, sade Löfven vid en presskonferens på torsdagen.

Många har reagerat mot beslutet att flytta bankens huvudkontor till Finland.

Förre utrikesministern Carl Bildt kallar hanteringen  för "regeringens idiotiska Nordea-logik" i ett inlägg på Twitter.

Kusinerna och finansmännen Jacob och Marcus Wallenberg skriver i ett uttalande till Svenska Dagbladet att de ser allvarligt på att Nordea lämnar landet. De efterlyser nu bättre relationer mellan regeringen och näringslivet.

– Att en av Europas största banker nu aktivt flyttar tycker vi är allvarligt och vår bedömning är att de långsiktiga effekterna kommer att bli kännbara. Det här kan öka risken för negativa signaleffekter i omvärlden angående Sverige som företagarnation, skriver de till tidningen.

Joakim Bornold, sparekonom på Nordnet, hävdar att flytten innebär ett underbetyg till regeringen och dess näringspolitik.

– Det är stor prestigeförlust för Sverige när ett av Sveriges största företag väljer att flytta.

Maria Rankka, vd på Stockholms Handelskammare, säger att det sänker Stockholm som finansiellt centrum i Norden.

– Nordeas huvudkontorsflytt är allvarlig och den kastar stora mängder grus i maskineriet för att stärka Stockholm som finansiellt center i Norden.

Flera fackförbund säger nu att de lämnar banken som kund.

Mikael Andersson, förhandlingschef vid fackförbundet Civilekonomerna, menar att Nordea-flytten sänker Stockholm.

– I nuläget är det svårt att överblicka konsekvenserna av flytten. Men Stockholm tappar positionen som finansiellt centrum i Norden. Jobb och tillväxt äventyras, säger Mikael Andersson i en kommentar.

I sociala medier uttrycker nu många Nordea-kunder sitt missnöje med att banken väljer att lämna Sverige. Operasångerskan Malena Ernman skriver på sin Facebooksida: "Tack och hej. Nordea är inget för mig".

Inlägget har delats av över 7 500 personer. Bilden Ernman har delat kommer från organisationen Skiftet, som sedan i somras drivit kampanjen "Lämnar ni Sverige så lämnar vi er". I nuläget har kampanjen fått 15 621 underskrifter. Några hundra av dem har tillkommit det senaste dygnet, enligt Robin Zachari, kanslichef på Skiftet.

Jennifer Wikman, 29, är en av de kunder som nu har bestämt sig för att lämna banken.

– Jag har varit kund i 16 år, men det här blev droppen.

Wikman har länge varit missnöjd med bankens service, men efter gårdagens beslut om flytt har hon helt bestämt sig för att byta bank.

– Jag tycker rent ut sagt att de är ynkliga som flyr från ansvar. Det känns girigt och ynkligt.
