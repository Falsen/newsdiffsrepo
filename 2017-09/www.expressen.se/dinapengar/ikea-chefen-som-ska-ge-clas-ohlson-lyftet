Ikea-chefen som ska ge Clas Ohlson lyftet
Kai-Anders Nilsson

Lotta Lyrå, som fyller 42 om några veckor, fick en tuff start på sitt nya jobb som vd för den 220 butiker stora kedjan Clas Ohlson. Försäljningen steg med blygsamma en procent i augusti, förväntningarna låg på en bit över tre.

Efter en dryg månad på vd-stolen berättar Lotta Lyrå att man startat en strategisk genomgång av bolaget där alla stenar kommer att vändas” för att att hitta den bästa vägen framåt. Men utmaningarna är många för butikskedjan som grundades 1918.



LÄS MER: Clas Ohlson minskar – Ernst-effekten över?



Clas Ohlsons resa mot ytterligare hundra år fick ny fart när man värvade en toppchef från Ikea. Lotta Lyrå har haft flera ledande roller och de senaste två åren varit placerad i Nederländerna som utvecklings- och expansionschef på den svenska möbeljätten.

I en intervju med Dina Pengar berättar hon om sin vision för att lyfta Clas Ohlson.

Vad tar du med dig från Ikea till Clas Ohlson?

– Ikea är Ikea och Clas Ohlson är Clas Ohlson. Man kommer inte att kunna ta Ikeas koncept och implementera det rakt av på Clas Ohlson. Men det finns en viktig lärdom jag tar med mig och det är att utgångspunkten alltid är kunden.



– Här kan jag känna att jag tar med mig något av det Ingav (Kamprad, vår anm.) gjorde, hur han byggde Ikea och hur man fortsatt jobba i samma anda. Han visade att man inte behöver ha exakt fokus på vad konkurrenterna gör utan hitta sin egen väg i stället för att bara kopiera. Det är en stor inspiration för mig.

Du pratar om att vara relevant – kan du utveckla?

– Att vara relevant är nyckeln. Vilka problem har kunderna i sin vardag? Vi måste veta vad människors vardag är. Det är helt centralt, säger Lotta Lyrå och ger exempel på vad ett relevant sortiment sortiment inte bör se ut.



LÄS MER: Fler Clas Ohlson-butiker – men försäljningen minskar



– Om vi som i år vädermässigt haft en ”mittemellan-sommar” har en del av vårt sortiment inte passat in. Som picknickkorgar och fläktar...

Vilken är er största utmaning?

– Vi befinner oss i en omvärld där det händer väldigt mycket. Ytterst handlar det om att kunderna är mer kräsna i dag och betydligt mer kunniga och utbildade än tidigare. Det är en stor utmaning att leva upp till de här förväntningarna.

Har er online-del varit för eftersatt?

– Tittar man vilka spelare det finns i detaljhandeln i dag ser man att det dels finns bolag, som Zalando till exempel, som börjat online och sedan rört sig mot det som varit vår spelplan. De började online, vi började med butiker. Det är en del av en naturlig evolution att vi befinner oss där vi gör. Vi har börjat en digital översyn som handlar om att göra Clas Olson redo för hundra nya år. Vi tittar på en massa alternativ och det är så klart ingen högoddsare att den digitala delen kommer att vara en viktig komponent framöver.

För ett år sedan öppnade en kompaktbutik i Hornstull i Stockholm. Är det en väg att gå för Clas Ohlson?

– Det är en fantastisk butik. De fysiska butikerna kommer nog att se lite annorlunda ut i framtiden. Hur kan jag inte säga, men de små butikerna har en viktig roll att spela, de ger oss en möjlighet att komma närmare kunderna.



Clas Ohlson brukar halvt på skämt kallas ”en leksaksaffär för män” – ser du några speciella utmaningar i att leda just det här företaget?

– Många män har genom tiderna lett verksamheter med kvinnliga kunder och det har gått galant. I grunden handlar det om att man ska kunna sin kund. Jag ser inte det som något problem.

– Man ska också ha i åtanke att 40 procent av våra kunder är kvinnor. Jag har själv handlat massor på Clas Ohlson i min roll som mamma till två pysseltokiga döttrar. Men det finns en potential för oss att växa genom att synliggöra sortimentet för fler personer.

Var och hur siktar ni på att växa?

– Det är en av våra viktigaste frågor strategiprocessen som startar nu. Det är viktigt att tänka på tillväxt i olika dimensioner. På de riktiga hemmamarknaderna, i Sverige och Norge, föds vi nästan med tillit till Clas Ohlson i modersmjölken. Man kan växa geografiskt (Clas Ohlson har butiker i London, Hamburg och Dubai, red anm.) men man kan också titta på egna marknaden och bygga ut sortimentet.

Kvartalsrapporten fick inte börsen att jubla direkt (kursen slutade på minus 2,8 procent på onsdagen). Hur ska ni vända trenden?

– Vi har fantastiska produkter som är på väg ut, bland annat ett belysningssortiment vi tror jättemycket på och sen kommer ett superfint julsortiment. Vi har stark tilltro till vår plan och kommer att göra allt för att leverera till kunden och vända den här trenden.

Uttalandet om ”alla stenar kommer att vändas” lär nog innebära fler förändringar än ett nytt belysningssortiment och julpynt.

Och troligtvis redan före jul.
