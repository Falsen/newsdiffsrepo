Finanskändisens ölmärke ett fiasko
Johan Ronge

2012 lanserade riskkapitalisten Christer Gardell sitt ölmärke Solsidan tillsammans med sin svåger Johan Zethraeus och kamrater från det exklusiva bostadsområdet Solsidan i Saltsjöbaden, utanför Stockholm.

– Vår öl innehåller 80 procent färre kolhydrater än en normal öl. Så den är väldigt hälsosam, om man ska använda det ordet, säger Christer Gardell.

De driver även ett bolag som importerar och säljer champagne under varumärket Solsidan.

– Den är en så kallad Zero Dosage, utan tillsatt socker. Det är också utan kolhydrater och en naturligt torr champagne som är riktigt god.

Christer Gardell kallade lågkaloriölen för ett ’offer you can’t refuse’ , sa i en intervju med Dagens industri, Di, inför lanseringen.

Namnet var inte taget från den populära tv-serien med samma namn, berättade Gardell för Di.

– Under alla år som vi har spånat om ölet så har vi kallat det Solsidan. Sedan kom tv-serien och det kan inte skada tänkte vi, det ger lite gratis marknadsföring. För oss var namnet självklart, vi är ett kompisgäng som står bakom ölet och alla har en koppling till Solsidan, berättade han för tidningen i april 2012.

Riskkapitalisten beskrev sig själv som en ölkille och berättade att han hade börjat fundera ölsatsningen efter att ha deltagit i en tennisturnering i Sydney i Australien – där spelarna satt i baren och drack low carb-öl.

– Vi har två unika produkter som är väldigt goda. Och sedan kanske vi inte har jobbat stenhårt på försäljningen. Men vi har en trogen kundkrets som köper de här produkterna. Så vi är nöjda.

Man lågkaloriölet verkar inte ha fallit de svenska öldrickarna på läppen.

Sedan start har bolaget, Solsidans Bryggeri AB, redovisat minusresultat på sammanlagt över 3 miljoner kronor.

– Det kan nog stämma. Det är i en uppbyggnadsfas och vi har tagit en del kostnader på marknadsföringssidan. Jag är alltid långsiktig, det är på sikt och vi har kanske lite nya idéer också med eventuellt nya produkter, säger Christer Gardell.

Samtidigt som bolagets omsättning under förra året sjönk till 483 334 kronor, knappt hälften jämfört med 2015, så redovisade bolaget sitt lägsta resultat hittills: minus 734 107 kronor efter finansnetto.

– Vi har haft genomfört en del marknadsföringssatsningar. Vi hade till exempel Solsidan exklusivt på Stockholm Open förra året och det kostade en slant.

En sökning på Systembolagets sajt under torsdagen visar att Solsidan finns i två av Systembolagets cirka 430 butiker runtom i Sverige.

Dels på Systembolaget i Härnösand där det finns en flaska.

Dels på hemkommunens eget Systembolag, på Torggatan i Saltsjöbaden, där det finns 333 flaskor i lager.

De senaste åren har Christer Gardell och hans aktivistfond Cevian investerat i ABB, Volvo och senast stort i krisdrabbade Ericsson – där fonden gått förbi Investor som störst ägare.

Under torsdagen berättade Svenska Dagbladet att sparpaketet för telekomjätten kan bli "brutalt" och att upp mot 14 000 jobb är hotade.

Samtidigt som Ericsson har redovisat en miljardförlust så redovisade storägaren Cevian Capital förra året en vinst på 9,8 miljoner kronor, och Christer Gardell dubblade sin utdelning från egna bolaget Gardell Holding AB till 20 miljoner kronor, vilket Di berättade.
