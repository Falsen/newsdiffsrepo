Miljardären uppsagd från tvåa med kokvrå
Johan Ronge

Det gamla maskinskrivna hyreskontraktet på en tvårummare med kokvrå, på en eftertraktad adress på Sveavägen, tecknades i oktober 1964.

Hyresgästen var en 24-årig juridikstudent, adelsmannen Robert af Jochnick, som några år senare skulle starta vad som skulle bli sminkimperiet Oriflame.

Lägenheten ligger i sekelskiftesfastighetens gårdshus och hyran var i ursprungskontraktet på 1 940 kronor – för ett år.

Men det skulle bli betydligt längre tid än så.

Medan af Jochnick byggde upp en förmögenhet, genom att satsa på att etablera Oriflame på den ryska marknaden, så fortsatte han att hyra tvårummaren i centrala Stockholm.

I dag är adelsmannen, enligt Veckans Affärer, värd 3 miljarder kronor och i tidningens lista över Sveriges rikaste personer rankades han under 2016 på plats 63.



LÄS MER: Starkt resultat för Oriflame



Och han hyr fortfarande tvårummaren med kokvrå i gårdshuset.

I juli blev han uppsagd.

"Det har framkommit att du inte bor i lägenheten samt att du bor i en villa i Djursholm. Vidare har det framkommit att du upplåter lägenheten i andra hand utan tillstånd", skrev hyresvärden i ett brev till Robert af Jochnick i maj, där han uppmanades att säga upp hyreskontraktet.

Trots att systern är folkbokförd på lägenheten sedan 1984, och Robert af Jochnick varit skriven på andra adresser, så verkar det ha kommit som en överraskning för hyresvärden att den stenrike affärsmannen inte bor i gårdshusets tvårummare med kokvrå.

– Jag har inte bott i lägenheten på 30 år, min syster har bott där oavbrutet och vi glömde att skriva  över kontraktet på henne, säger Robert af Jochnick till Dina Pengar.

Robert af Jochnick svarade med ett brev i vilket det framkom att hyresvärden hade hjälpt till att sätta upp systerns namn på lägenhetens brevlåda, att hon har betalt alla hyrorna och att hon står på lägenhetens el- och telefonkontrakt.



LÄS MER: Den osminkade sanningen om miljardimperiet Oriflame



Robert af Jochnick ville inte säga upp lägenheten utan bad i stället att kontraktet skulle skrivas över på hans syster.

– Det är det vi har försökt göra nu, säger han.

Han fick nobben av hyresvärden som i stället valde att säga upp honom från lägenheten i juli och ta ärendet till Stockholms hyresnämnd.

Bröderna af Jochnick har gjort sig kända för att bidra till välgörenhet. De har även finansierat en av världens största riskkapitalfonder för finansiering av sociala innovationer: Acumen Fund, vilket tidningen Dagens Industri har berättat om.

Fonden har investerat närmare 1 miljard kronor i 100 företag i elva länder som i sin tur har påverkat och förbättrat livet för 200 miljoner människor i världen, enligt fondens egna siffror.

Fonden riktar in sig på energi, jordbruk, byggande av bostäder, hälsovård och utbildning, enligt Di.
