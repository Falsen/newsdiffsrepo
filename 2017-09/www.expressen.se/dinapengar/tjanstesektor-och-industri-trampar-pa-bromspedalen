Tjänstesektor och industri
trampar på bromspedalen
Johan Ronge

Inköpschefsindex är ett sätt att mäta konjunkturen för svensk ekonomi. Indexet tas fram i samarbete mellan storbanken Swedbank och Silf, en branschorganisation för personer som arbetar inom inköp och logistik.

Det genomförs för industrisektorn och tjänstesektorn.

Ett indextal över 50 tyder på tillväxt medan ett indextal under 50 innebär nedgång.

I augusti sjönk inköpschefsindex för tjänstesektorn från 58,9 till 55,4.

– Vi hade en liten nedgång av inköpschefsindex under augusti och det var samtliga delindex som bidrog till nedgången, men bidragen från dem var ganska små. Det som framför allt drev nedgången var orderingången. Den förklarar ungefär hälften av inbromsningen, säger Cathrine Danin, ekonom på Swedbank Makroanalys.

Varje månad inhämtas konjunkturstatistik från en svarspanel med inköpschefer om produktion, orderingång, sysselsättning, leveranstider och lagervolymer.

Av dessa statistikuppgifter skapas sedan indexet.

– Det är viktigt att poängtera att vi fortfarande ligger på en god nivå om vi tittar på huvudindex. Vi har nu under flera månader legat över 55-strecket och det signalerar att det fortfarande är god styrka hos tjänstekonjunkturen, säger Cathrine Danin.

Även för industrin bromsade inköpschefsindex in under augusti och sjönk till årslägsta.

Inköpschefsindex för industrin föll 5,6 indexenheter och hamnade på 54,7 i augusti jämfört med 60,3 i juli. Produktionen bidrog till den största delen av nedgången, följt av orderingången.
