Så mycket tjänar du på att jobba efter 65
Kai-Anders Nilsson

Många nyblivna pensionärer upplever en ekonomisk kris när arbetsåren är över. Skillnaden mellan lönen och pensionen kan upplevas brutal och drömmen om en skön och berikande tillvaro under livets bästa år kan stanna vid just en dröm när den ekonomiska verkligheten hinner ikapp.



LÄS MER: Anneli, 71, vägrar sluta jobba



– Vi kan se att allt fler väljer att jobba vidare efter 65. Det är väldigt fördelaktigt skattemässigt samtidigt som man ökar på sin pension. Vi ser också att de flesta som jobbar vidare inte gör det på heltid, säger Monica Zettervall, pensionsexpert på Pensionsmyndigheten.

Enligt EU:s statistikorgan Eurostats beräkningar lever 18,2 procent av alla svenskar som är 65 år eller äldre under fattigdomsgränsen.

Allt fler personer som närmar sig 65-årsåldern inser att det finns ekonomiska vinster med att inte bryta tvärt med arbetslivet och från en dag till annan bli pensionär fullt ut.

För alla som har orken och viljan kvar kan några år till i arbetslivet – på heltid eller deltid – innebär stora ekonomiska fördelar.

Räkneexempel som den partipolitiskt obundna pensionärsorganisationen SPF Seniorerna sammanställt för Dina Pengar visar exakt hur den disponibla inkomsten växer för den som kan och får jobba vidare under åren 65–69.



LÄS MER: Tusenlappar att tjäna på pensionärsrabatter



Några exempel:

En kvinnlig snittpensionär som kombinerar en halvtidspension med att jobba halvtid får efter skatt 53 367 kronor mer att leva för per år (4 447 kronor i månaden). Motsvarande för en genomsnittspensionär (män och kvinnor sammanräknat) innebär 76 205 kronor mer i plånboken på årsbasis (6 350 kronor i månaden).

En snittpensionär som jobbar vidare på 25 procent och lyfter pension på 75 procent får 39 322 kronor mer per år att leva för (3 276 kronor i månaden).

En pensionär med garantipension kan genom att jobba olika nivåer av deltid markant höja sin livssituation. Från runt 12 000 i månaden (som är gränsen för EU:s fattigdomsnivå) till drygt 17 000 i månaden om halvtidspensionen kan kombineras med ett halvtidsjobb.



LÄS MER: Pensionärer ligger efter – trots skattesänkningar



Fler ”fördelar” döljer sig bakom beräkningarna här intill.

Av skatteskäl kan det vara bättre att vänta med att tjänstepensionsdelen om man jobbar vidare – för att sedan maxa pensionen efter 69.

Pensionen efter 69 blir avsevärt högre eftersom man hinner betala in mer under åren 65–69.

– Det är viktigt för seniorer att känna att samhället tar tillvara kompetens och erfarenhet så man kan jobba vidare. LAS (Lagen om anställningsskydd) säger att man ska lämna arbetsmarknaden när man är 67 men den här åldern stämmer inte längre eftersom vi blir mycket äldre i dag, säger Eva Eriksson, förbundsordförande för SPF Seniorerna.

Hon menar att äldre i arbetslivet är en viktig del av den svenska BNP:n och det är ett slöseri från samhällets sida att inte ändra slutåldern från 67 till 69.



LÄS MER: Magdalena Andersson besked till pensionärerna



– Det är många som inte orkar jobba vidare men en stor grupp vill vara med och tillföra samhället. De sociala aspekterna är enormt viktiga. Det kan innebära ett stort avbräck att lämna sin arbetsplats och för många väntar ensamhet. Samhället tjänar på att fler håller sig friska och mår bra, säger Eva Eriksson.
