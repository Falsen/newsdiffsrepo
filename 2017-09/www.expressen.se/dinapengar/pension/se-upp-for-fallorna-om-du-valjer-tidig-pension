Se upp för fällorna om du väljer tidig pension
Kai-Anders Nilsson

65 är inte längre en helig ålder för pensionering.

Fler svenskar som kan och orkar jobbar några år till.

Samtidigt väljer fler att lämna arbetslivet i förtid.

– Trenden rör sig åt båda hållen. Fler vill jobba vidare och fler vill sluta i förtid, säger Monica Zettervall på Pensionsmyndigheten.

En tidigarelagd sorti från arbetslivet kräver noggrann planering för att sätta ihop de ekonomiska pusselbitarna.

För hur man än vänder och vrider på ekvationen kommer det i de allra flesta fall att innebära mindre pengar i plånboken den dagen man säger hej då till chefen.

I rena pengar tjänar man nämligen alltid på att jobba längre.



LÄS MER: Så mycket tjänar du på att jobba vidare efter 65 – tabeller



Men om man värderar mjuka värden högre – som livskvalitet, fritid och avkoppling – kan en pension vid 62 vara betydligt attraktivare som målbild.

Ofta kan en tidig pensionering vara fullt genomförbar, men det finns faktorer att ta med i beräkningen. Och det finns fällor att undvika.

Dan Adolphson, som är trygghetsekonom på AMF, har listat fällorna att se upp med när du planerar för vad som kan bli livets bästa år.

Först – det må låta underbart att lämna jobbet bakom sig men var klar över att en pension i förtid alltid innebär fyra omedelbara nackdelar:

Inkomsten blir lägre.

Skatten blir högre.

Det är svårt att ångra och ta tillbaka sitt beslut.

Rätten till a-kassa och inkomstförsäkring påverkas.

Här är 10 fällor att se upp med:

Många överskattar sin betalningsförmåga som pensionär. Det här är enkelt åtgärdat genom att göra en detaljerad prognos på minpension.se.

Grundtipset här är att låta förnuftet styra beslutet. Hur lite pengar går det att klara sig på? Många gör misstaget att låta en alltför optimistisk inställning påverka beslutet.

– När du väljer att gå i pension påverkar din inkomst mer än något annat. Till exempel minskar månadsinkomsten med en fjärdel om du går vid 61 jämfört med 65, säger Dan Adolphson.



LÄS MER: Tusenlappar att tjäna på pensionärsrabatter



För att få mer exakta månadsbelopp behöver du vända dig direkt till Pensionsmyndigheten, pensionsbolag och banker som förvaltar din pension. Allmän pension behöver du ansöka om hos Pensionsmyndigheten. Tjänstepension och privat pension betalas oftast ut automatiskt från 65 år (om du inte meddelar annat). Se till att du har några månaders framförhållning eftersom det finns handläggningstider.

Går det att på ner i tid? På somliga arbetsplatser har man rätt till det, medan man i andra fall är utlämnad till arbetsgivarens välvilja.

Kan du gå ner i tid och kombinera pensionen med en deltidslön skjuter du fram de stora pensionsuttagen till tiden efter arbetslivet.

Det finns i dag en stor grupp svenskar som lyfter pension men som också är yreksversamma – cirka en halv miljon personer.



LÄS MER: Så lyckades Catarina gå i pension vid 62



– Det är en glädjande trend att så många väljer en mjuk övergång, men det finns en risk att man tar ut pension för att täcka inkomstbortfall, säger Dan Adolphson.

Tipset här är att ställa in sig på att leva på en lite mindre inkomst under arbetslivets sista år om man jobbar deltid. På så sätt sparar du viktiga pensionspengar.

– Nalla inte på pensionspengarna för tidigt, säger Adolphson.

Om man tackar ja till avgångspension – som ofta innebär att man får runt 60–75 procent av vad man brukar få i lön – gäller det att först kolla up vilka villkor som gäller.

Hur pensionspaketet är upplagt kan variera, det råder avtalsfrihet för arbetsgivaren och den anställde.

– Fråga vad som händer efter 65 och framåt. Får du kompensation i pensionen för de förlorade åren? Vad gäller för den allmänna pensionen respektive tjänstepensionen? Alla de här frågorna måste man ha svar på för att veta sina förutsättningar, säger Dan Adolphson.



LÄS MER: Tricket som ger dig mer i pension



Det finns avtal där pensionspaketet arbetsgivaren erbjuder är pensionsgrundande, och det finns fall när det inte är det. Ofta finns det lösningar där man sätter av en påse pengar för ålderspensionen, men det här bör kollas upp innan du tackar ja till en frestande avtalspension.

En del tar ut sina pengar för att placera om det man tjänat in under en livstid. Men för att detta ska bli lönsamt måste avkastningen vara så stor att man täcker kostnaderna för företaget som placerar pengarna – och de kostnaderna är höga.

– Beräkningar som Pensionsmyndigheten gjort visar att det krävs en sju procentig avkastning – eller högre – för att det ska löna sig att placera om pensionspengarna, säger säger Dan Adolphson.



LÄS MER: Pensionärer ligger efter – trots skattesänkningar



Sju procent är mycket och risken är stor att man i stället förlorar på placeringarna. Speciellt som att de kollektiva placeringarna är jämförelsevis billiga.

Tar du ut pensionen före 65 och jobbar vidare – och sen blir arbetslös – får du en mindre ersättning från a-kassan: 65 i stället för 80 procent.

– Du räknas helt enkelt som pensionär hur lite du än väljer att ta ut av din pension, och som pensionär anses du inte stå till arbetsmarknadens förfogande längre, säger Dan Adolphson.

Har du en samlad inkomst som överstiger 38 000 får du betala statlig inkomstskatt. Se till att ligga på röätt sida gränsen.

Bättre då att hålla tillbaka pensionsutbetalningarna än att maxa pensionen bara för att skatta bort överskottet.

– En vanlig miss. Inte alla känner till den här brytpunkten, säger Dan Adolphson.

När du väl tar ut pensionen är det svårt att ångra sig. Du kan pausa din allmänna pension men tjänstepensionen kan du inte stoppa.

Om du plötsligt börjar jobba igen kan du hamna över brytpunkten för statlig skatt somtidgt som tjänstepensionen tar slut onödigt fort.

Ett råd är att vänta med tjänstepensionsdelen till des att du vet att du inte kommer att jobba längre, och när du tar ut inte göra det i för hög hastighet.



LÄS MER: Så många äldre riskerar fattigdom



Glöm inte fimpa onödiga försäkringar

När man går i pension måste man se över skyddet för anhöriga och se om man behöver återbetalningsskydd för tjänstepensionen.

– Har man inte partner eller barn bör detta väljas bort för att få större pension, säger Dan Adolphson.

Från 65 kan man få 10–20 procent högre tjänstepension om det här skyddet väljs bort.

Den stora extrainkomsten för pensionärer är förstås bostadstillägget, som man har rätt till efter 65.

Vissa beräkningar visar att det finns upp mot 140 000 svenskar som har rätt tillmolika former av bostadstillägg men som inte använder det. Mörkertalet är stort.



LÄS MER: Fler fattigpensionärer – så är läget på din ort



– Har man en samlad inkomst på under 13 000 kronor gör man klokast i att höra av sig till Pensionsmyndigheten för att undersöka vilka bidrag och tilläggman har möjlighet att söka, säger Dan Adolphson.

Du har stora möjligheter att själv styra din pensionsutbetalning. Skaffa dig en känsla för vad pensionen kommer att innebära första månaden, om fem år, om tio år och livet ut.



LÄS MER: Efter 45 år av jobb – pengarna räcker inte



De flesta behöver se över sina utgifter och genomföra några förändringar i sin ekonomi. Grundregeln är att man tjänar på att arbeta så länge som möjligt. Men de med låga inkomster som får garantipension, bostadstillägg och/eller äldreförsörjningsstöd saknar drivkraft att senarelägga sin pensionering eftersom man då går miste om utbetalningar.

Signera med e-legitimation eller skicka in de blanketter som krävs.

Det finns ingen central hantering av pensionen. Du måste alltså meddela såväl Pensionsmyndigheten, pensionsbolag och banker om vad som gäller.
