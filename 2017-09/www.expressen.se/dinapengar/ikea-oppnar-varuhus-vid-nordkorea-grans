Ikea öppnar varuhus vid Nordkorea-gräns
Johan Ronge

Ikea har sedan tidigare ett möbelvaruhus i Sydkorea, söder om Seoul, som har kallats det största i världen och hade under förra året cirka 6,5 miljoner besökare, enligt The Korea Herald.

Förra året tjänade Ikea motsvarande cirka 2,6 miljarder kronor på sin verksamhet i landet.

Den 19 oktober öppnar möbelkedjan sitt andra varuhus i Sydkorea – i vilket de kommer anställa 550 medarbetare.

– Vi har hört från kunder att de vill att vi kommer närmare dem, och att det ibland är för mycket trängsel på vårt existerande varuhus, säger Andre Schmidtgall, Ikeas chef för återförsäljning i Sydkorea, under en presskonferens på ett kafé i Seoul.

Det andra varuhuset öppnas i Goyang, som är en provins och förort, norr om huvudstaden. Närmare gränsen till Kim Jong-uns diktatur Nordkorea, som trappat upp både sin hotfulla retorik och sitt vapenskrammel under de senaste månaderna.

Nordkorea provsprängde natten mot söndag kärnvapen – enligt regimen var det ett lyckat vätebombstest.

Under söndagskvällen kontrade Sydkorea med en övning med skarpa vapen, både markbundna missiler och stridsflygplan som avfyrades mot mål, enligt CNN.

Samtidigt har en rad utspel från USA:s president Donald Trump, bland annat att Nordkorea ska bemötas med "eld och raseri" ökat på oron.

– Vi får se, sa Trump, när han efter Nordkoreas senaste vapentest fick frågan om USA ska attackera Nordkorea, enligt Reuters.

Ikeas två varuhus i Sydkorea är början på en offensiv strategi som siktar mot sex invigda varuhus i landet fram till 2020.
