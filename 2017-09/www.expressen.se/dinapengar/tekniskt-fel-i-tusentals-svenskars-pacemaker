Tekniskt fel i tusentals
svenskars pacemaker
Filippa Rogvall

Det är ett tekniskt fel i batteriet som riskerar att få pacemakern att sluta fungera. Felet är ett av de allvarligaste på länge, och ska ha blivit känt förra hösten, skriver DN.

Sedan dess har 144 personer i Sverige opererats för att plocka ut pacemakern, och 16 personer har behövt söka akutvård för att larmet om tomt batteri gått långt innan den beräknade livslängden.

– Risken är att man får en hjärtrusning som dosan inte har möjlighet att behandla för att batteriet är slut. Vissa patienter är också hundraprocentigt beroende av pacemakerfunktionen, då är risken svimning eller död, säger Fredrik Gadler, överläkare vid Karolinska universitetssjukhuset och ansvarig för det svenska pacemakerregistret, till DN.

Han berättar att det inte ännu finns några dödsfall i Sverige, men att det har förekommit i USA.

Den kombinerade pacemakern och defibrillatorn, en så kallad ICD, tillverkas av St. Jude Medical och sitter inopererad på 2 513 svenskar. Tillverkaren ska inledningsvis nekat till felet.

Alla svenska patienter som använder den aktuella modellen ska ha fått information om situationen av sin läkare.

St. Jude Medical skriver på sin hemsida att bara vissa delar av modellerna påverkas av problemet, och att de flesta patienter inte rekommenderas att byta ut sin pacemaker.

Leverantören erbjudit ersättningsdosor och utrustning för övervakning i fallen där batterierna riskerar att laddas ur, skriver DN. Men en stor del av kostnaden för ett byte är själva operationen.

– Det kan kosta 50 000 kronor, säger överläkaren Fredrik Gadler till tidningen.
