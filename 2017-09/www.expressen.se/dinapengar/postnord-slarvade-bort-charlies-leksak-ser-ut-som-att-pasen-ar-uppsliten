Postnord slarvade bort Charlies leksak:
"Ser ut som att påsen är uppsliten"
Atilla Yoldas

"Varför lägger ni ett tomt kuvert i lådan?"

Maja Andersson från Kumla ställde frågan på Postnords facebooksida. I inlägget skriver hon att paketet har slitits sönder och att någon "tagit fidget spinnern" som låg i.

"Den var inte till er personal, den var till min son via Hjärtebarnsfonden", skriver hon.

Fidget spinnern, en leksak som Majas treårige son Charlie ville ha, skickas som en gåva när man donerar över 100 kronor till fonden. Men Charlie fick bara en tom knytpåse inuti sitt paket.

– Jag öppnade brevlådan och så låg allt det där i en liten plastpåse från Postnord. Det stod att försändelsen har skadats under leveransen, säger Maja.

– Det ser ju ut på påsen som att den är uppsliten. Bubbelplasten är hel och påsen är nästan hel. Den kan ju inte ha hoppat ut själv.

Familjen skänkte pengarna till Hjärtebarnsfonden eftersom Charlie har en närstående som föddes hjärtsjuk. Nu misstänker Maja Andersson att någon har känt på gåvopaketet och plockat ut innehållet, berättar hon.

– Han blev ledsen. Han har ju längtat jättemycket, så som små barn gör.

Maja fick ett svar från Postnord på Facebook.

"Ledsen att innehållet saknas. Små, hårda föremål behöver emballeras väl för att inte skada emballaget och ska helst inte läggas i mjuka kuvert eftersom brev sorteras i så pass höga hastigheter", skriver medarbetaren Hanna, som också lovar att leta efter fidget spinnern på Postnords terminaler.

Maria Ibsén, pressansvarig på Postnord, skriver i ett mejl till Expressen att det är tråkigt att försändelsen inte kommit fram.

"Alla brev går vid något tillfälle genom åtminstone en sorteringsmaskin, och precis som min kollega Hanna svarat Maja Andersson så bör man undvika att lägga små, hårda föremål i mjuka kuvert", skriver hon och fortsätter:

"Det händer att saker kommer ifrån sitt emballage, och det finns inga möjligheter att i efterhand veta vilken sak som låg i vilket emballage. Alla lösa föremål omhändertas och registreras, och jag ser att Maja fått erbjudande om hjälp att leta efter sin fidget spinner, så jag hoppas att den kan hittas snart."
