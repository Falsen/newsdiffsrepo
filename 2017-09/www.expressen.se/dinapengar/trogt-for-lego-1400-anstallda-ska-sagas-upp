Legos kris – 1400 måste sägas upp
Kai-Anders Nilsson

Omsättningen för den danska leksaksjätten Lego föll med fem procent under första havåret 2017.

Det uppger företaget i dag.

Det minskade resultatet får konsekvenser för världens största leksakstillverkare.

Enligt flera danska medier kommer man att göra sig av med 1 400 medarbetare över hela världen.

Omsättningen första halvåret landade på 14,9 miljarder danska kronor, vilket innebär en kraftig tillbakagång för byggklossbjässen.

Ökade omkostnader i samband med investeringar i bättre produktkapacitet sägs vara förklaringen till det vikande resultatet, skriver bland annat Berlinske.

– Vi är besvikna över den fallande omsättningen på våra etablerade marknader och har dragit i gång initiativ för att hantera situationen. På sikt vill vi visa att vi har potential att nå ännu fler barn i Europa och USA samtidigt som vi ser stora möjligheter att växa i länder som Kina, säger Jörgen Vig Knudstorp, styrelseordförande för Lego.

Lego ”hanterar situationen” med att minska den samlade personalstyrkan med åtta procent, vilket innebär att 1 400 anställda runtom i världen får gå.

– Tyvärr är det nödvändigt för oss att fatta det här beslutet, säger Jörgen Vig Knudstorp.

Globalt har Lego i dag 18 200 medarbetare.

4 500 av dem är anställda på danska marknaden.

Man räknar med att mellan 500 och 600 får gå i Danmark och huvuddelen av uppsägningarna ska genomföras innan året är slut.

Det är mindre än en månad sedan indiern Bali Padda blev vd för Lego.

Hans tid i bolaget blev kortvarig – 2016 ersatte han Jörgen Vig Knudstorp när denne lämnade vd-stolen för att bli styrelseordförande.

Ny vd blev i augusti Niels Christiansen.

Utmaningarna för nye vd:n är enorma.

Samtidigt som han måste kämpa mot en vikande omsättning slåss bolaget mot digitalisering bland barn som hellre sitter vid skärmar än bygger med klossar.
