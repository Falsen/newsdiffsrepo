Krisbolaget Postnord behöver 3 miljarder
Leif Brännström

Postnordchefen Håkan Ericsson - som är chef för både den danska och svenska delen av Postnord - är hårt pressad av inte bara fallande brevmängder. Den danska verksamheten blöder kraftigt och riskerar att förblöda om inget drastiskt  görs för att stoppa det ekonomiska blodflödet. I Danmark måste 4 000 anställda bort vilket är nästan halva arbetsstyrkan i landet.  Men notan för att sparka dessa 4 000 anställda är hög eftersom många sitter på guldkantade avtal.

I en intervju med Svenska Dagbladet avslöjar styrelseordförande Jens Moberg att Postnord just nu förhandlar med ägarna om hur de ska finansieras. Ägarna det är liktydigt med danska och svenska staten.



LÄS OCKSÅ: Postnordchefen Håkan Ericsson kräver ny postlag



– Vi måste minska antalet anställda i Danmark signifikant, många av de anställda har så kallade särskilda villkor från tiden då posten var en dansk statlig myndighet. Det kostar mycket pengar att avsluta de avtalen. Totalt uppgår kostnaderna för att ställa om produktionen i Danmark till 3 miljarder svenska kronor. Pengar som vi behöver få externt. Vi har en pågående dialog med våra ägare om hur det ska gå till, säger Jens Moberg till Svenska Dagbladet.

Postnords koncernchef Håkan Ericsson har flera gånger vädjat om pengar till den danska avvecklingen. Så sent som på bolagsstämman den 27 april fick statens representant i styrelsen höra att det behövs pengar. Men förhandlingarna har dragit ut på tiden. Svenska statens och danska staten har lika många röster, men svenska staten äger 60 procent av kapitalet. Och de två ägarna är inte överens om hur notan ska fördelas.



LÄS OCKSÅ: Sämre förtroende för Postnord än SJ



Näringsminister Mikael Damberg har flera gånger signalerat tydligt att Sverige inte ska vara med och betala  för den blödande danska verksamheten. Den notan får Danmark ta, anser Damberg.

Hur de tre miljarderna till den danska omställningen ska plockas fram är alltså inte klart.

– Det kan vara att låna, kapital från ägarna eller pengar från nya ägare, säger Jens Moberg till Svenska Dagbladet.



LÄS OCKSÅ: Nya försämringar  av posten på gång



Samtidigt måste posten få in mer pengar. En ny postlag är också på gång och ett förslag väntas från regeringen inom kort. Posten vill bland annat kunna höja portot så att man kan kompensera sig ekonomiskt för den minskande brevskörden. Dessutom vill man slippa distribuera brev på längre sträcker över natt utan att det ska få ta två dagar. Regeringen tycks också vara beredd att gå Postnord till mötes på dessa punkter.

På bordet finns också en diskussion om att brevbärarna ska slippa gå i trapporna i flerfamiljshus utan i stället dela ut brev i postboxar i entréerna. Men då måste postlagen skrivas om och frågan är vem som ska ta notan för de nya postboxarna. Fastighetsägarna, posten eller de enskilda hyresgästerna?
