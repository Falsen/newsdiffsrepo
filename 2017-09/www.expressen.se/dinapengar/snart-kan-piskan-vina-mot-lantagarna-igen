Snart kan piskan vina mot låntagarna – igen
Linette Israelsson

I början av förra sommaren införde Finansinspektionen (FI) rådande amorteringskrav. Men låga räntor har fått svenskarnas belåning att skjuta i höjden de senaste åren – samtidigt som bostadspriserna har skenat i väg.

Farligt, anser experter och myndigheter.

För att få bukt med problemet har Finansinspektionen föreslagit ännu hårdare amorteringsregler.

I dag måste de hushåll som har en belåning på över 50 procent av bostaden amortera minst en procent per år, medan de som har en belåningsgrad på över 70 procent måste amortera minst två procent varje år.

Nu viner piskan igen – denna gång hårdare – mot låntagarna.

FI:s nya förslag innebär att de hushåll som lånar mer än 4,5 gånger sin inkomst före skatt ska amortera ytterligare en procentenhet, det vill säga minst tre procent per år.



LÄS MER: FI:s krav: Så mycket dyrare blir det att bo



Detta riskerar att slå framför allt mot nya – och yngre – låntagare i storstadsområdena, där priserna är som högst.

Förslaget gick ut på remiss i juni. Och nu har Riksbanken lämnat in sitt svar:

Man ställer sig bakom FI:s skärpta amorteringskrav.

I ett pressmeddelande skriver myndigheten:

"De svenska hushållens höga och stigande skuldsättning utgör ett allvarligt hot mot den finansiella och den makroekonomiska stabiliteten. Det är därför bra med ett skärpt amorteringskrav riktat mot hushåll som har höga skulder i relation till hushållets inkomster".

Man skriver vidare:

"Riksbanken har tidigare poängterat att det nuvarande amorteringskravet är förhållandevis milt i ett internationellt perspektiv".

Riksbanken med Stefan Ingves i spetsen har upprepade gånger uttryckt sin oro över svenskarnas skenande skuldsättning.

Myndigheten betonar att det är viktigt att riskerna med svenskarnas skulder minskar – samtidigt som hushållens motståndskraft ökar.

"Ytterligare makrotillsynsåtgärder kan behövas om så inte sker. Därför anser Riksbanken att det är viktigt att amorteringskravet och hushållens motståndskraft utvärderas med jämna mellanrum för att bedöma om de önskade effekterna har uppnåtts", skriver man i sitt remissvar.

De finns de som anser att Stefan Ingves och Riksbanken har en stor del i skuldproblematiken, eftersom myndigheten så målmedvetet strävar mot en inflation på två procent – med en rekordlåg minusränta och därmed billigare banklån som följd.



LÄS MER: ”Stefan Ingves är som maskinisten på Titanic”



Experter har krävt att reporäntan, även kallad styrräntan, höjs. Men på torsdagen meddelade Riksbanken att man låter räntan ligga kvar på minus 0,5.

"Penningpolitiken behöver vara expansiv för att värna inflationsmålets roll som nominellt ankare för pris- och lönebildningen. Men det låga ränteläget bidrar samtidigt till att öka riskerna kopplade till hushållens höga och stigande skuldsättning. För att utvecklingen i svensk ekonomi ska bli långsiktigt hållbar behöver dessa risker hanteras med riktade åtgärder inom bostadspolitiken, skattepolitiken och makrotillsynen", skrev man då.

De nya amorteringsreglerna kan träda i kraft i början av 2018.
