Hästuppfödaren Jespers raseriutbrott i ”Lyxfällan”
Johan Ronge

I torsdagens avsnitt av TV3:s populära privatekonomiprogram Lyxfällan, som sänds klockan 20, får tittarna möta hästuppfödaren Jesper som har en totalskuld på 480 000 kronor.

– Jag hatar att betala räkningar, det är bland det värsta som finns, säger han i början av programmet.

21-åringen jobbar som vårdbiträde under helgerna och bor med sin flickvän Erika, som var den som kontaktade programmet, på en gård i Lindesberg utanför Örebro.

När Lyxfällans inspelningsteam kommer till gården möts de av kronofogdeinspektörer som vankar av och an på gården medan Jesper och Erika kikar ut på dem genom vardagsrumsfönstret.

Redan som tonåring började Jesper ta sms-lån och sedan gick ekonomin snabbt utför.

Han har en månadsinkomst efter skatt på 20 000 kronor och gör av med 46 000 kronor i månaden.

– Att hör att man går 26 000 back varje månad är en kraftig smäll. Det hade jag inte räknat med, säger Jesper.

När programledaren Patrick Grimlund frågar vad som är hans mardröm, vad han är mest rädd för ska hända, så svarar Jesper med tårfyllda ögon:

– Ja, det värsta är om hästarna försvinner.

Senare i programmet framkommer exakt hur mycket hästarna betyder för 21-åringen.

Programledaren Magnus Hedberg leder Jesper fram till en väntande, tom hästtransport. Där möts de av en hästhandlare som beräknar värdet på hästarna till omkring 100 000 kronor.

Då brister det för Jesper.

– Det är inte ens att fundera på. Hästarna flyttas inte.

Det är din pappa som står som ägare till hästarna. Vi har varit i kontakt med din pappa och han har gått med på att sälja dem för att räta upp situationen, säger Magnus Hedberg.

– Nej, det har han inte. Ni kan packa ihop och dra härifrån. Sätter ni foten i huset en gång till så polisanmäler jag er, skriker Jesper och hoppar in i sin bil på grusvägen.

Sedan vänder han och gasar så att inspelningsteamet söker skydd i skogsbrynet.

Men senare under dagen försonas Jesper med Lyxfällan-teamet. Han får även ett jobb som ligger närmare hemmet, och slipper de höga bensinkostnaderna av att pendla till Stockholm.

Och efter att Jespers pappa hjälper honom med ett så kallat hopbakslån på 110 000 kronor från banken så pusslar Lyxfällan ihop en budget som ska kunna täckas av en månadsinkomst på 20 000 kronor.

Dina Pengar pratar med Jesper några månader efter inspelningen, dagen innan avsnittet ska sändas. Han berättar att han och flickvännen Erika fortfarande håller sig till budgeten, och uttrycker tacksamhet över att han fick delta i Lyxfällan.

När man ser programmet förstår man att hästarna är väldigt viktiga för dig. När du blev förd till hästhandlaren och fick höra att de var värda 100 000 kronor, vad tänkte du då?

– Jag blev nog mest förbannad på själva värderingen av hästarna eftersom jag vet att de är värda mycket, mycket mer. Att de kom med ett så lågt erbjudande. Men i och med att jag aldrig någonsin skulle sälja de hästarna så blev det ännu mer irritation, säger Jesper, som själv värderar hästarna till upp mot 300 000 kronor sammanlagt.
