Billigare att anställa första medarbetaren
Kai-Anders Nilsson

För att ännu fler ska komma i arbete vill regeringen nu göra det enklare för små företag att anställa sin första medarbetare och föreslår i budgetpropositionen för 2018 sänkta arbetsgivaravgifter för fler företagsformer. Samtidigt vill regeringen införa skattelättnader för personaloptioner.

– Eftersom det framför allt är i små företag som jobben skapas vill vi ge de allra minsta företagen bättre möjligheter att växa. Nu sänker vi tröskeln för fler företag att anställa sin första medarbetare. Höjd skatt på utsläpp möjliggör nu sänkt skatt på arbete, säger biträdande finansminister Per Bolund i ett pressmeddelande.

Regeringen föreslår vidare i budgetpropositionen att fler företag ska kunna få nedsatta arbetsgivaravgifter när de anställer sin första medarbetare. Förslaget möjliggörs genom det förslag om skatt på flygresor som regeringen presenterat som en del av den kommande budgetpropositionen.

Förslaget inom det så kallade växa-stödet innebär att den sänkning av arbetsgivaravgifterna som redan i dag gäller för enskilda näringsidkare utvidgas till att även omfatta aktiebolag som inte har någon anställd, eller endast en anställd som också är delägare eller närstående till delägare, samt till handelsbolag utan anställda och med högst två delägare.

Små och snabbväxande företag ska underlättas att attrahera och behålla kompetens. För att stötta dessa företag föreslår regeringen nu skattelättnader för personaloptioner.

– Mindre, nystartade företag kan ha svårt att erbjuda marknadsmässiga löner, men får genom det här förslaget möjlighet att i stället erbjuda sina anställda skattegynnade personaloptioner. Vi vill göra det möjligt för dessa företag att stanna och växa i Sverige, säger finansminister Magdalena Andersson.

Förslaget om skattelättnader för personaloptioner innebär att om en anställd får en personaloption av sin arbetsgivare ska den anställde inte förmånsbeskattas när personaloptionen utnyttjas. Arbetsgivaren ska därför inte heller betala arbetsgivaravgifter. I stället sker beskattning först när den aktie, som den anställde har köpt genom att utnyttja personaloptionen, säljs. Beskattning sker då som inkomst av kapital.

Förslagen är en del av en överenskommelse mellan regeringspartierna och Vänsterpartiet inför budgetpropositionen för 2018.
