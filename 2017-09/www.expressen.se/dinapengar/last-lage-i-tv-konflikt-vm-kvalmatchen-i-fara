Låst läge i tv-konflikt – Discovery visar matchen gratis på nätet
Fredrik Samuelson

4,5 miljoner kunder hos Comhem och Boxer kan sedan midnatt mot fredag inte se någon av Discovery Networks kanaler som exempelvis Kanal 5.

Avtalet löpte då ut.

– Vår dörr för fortsatta förhandlingar står öppen men eftersom vi inte har ett distributionsavtal med Comhem får vi inte finnas på deras plattform, säger Dan Panas, presschef på Discovery Networks.

Discovery Networks vill ha mer betalt för att Comhem ska få sända deras kanalutbud. Comhem anser att ersättningskravet är för högt. Förhandlingar har pågått en längre tid mellan parterna utan att de kommit överens.

Comhem lämnade på fredagen ett förslag till Discovery Networks och fick på lördagen ett nytt förslag från Discovery.

Klockan 18 på söndagskvällen möter herrarnas fotbollslandslag Vitryssland i VM-kvalet, som sänds i Kanal 5.  De 4,5 miljoner människor som har Comhem och Boxer löper stor risk att inte kunna se den matchen.

Huruvida parterna kan enas innan dess återstår att se.

– Vi har regelbunden kontakt och jag hoppas att vi löser det här så att kunderna får tillbaka sina tv-kanaler, säger Fredrik Hallstan, presschef på Comhem.

Även om avtalet inte hinner lösas innan matchen kommer Discovery Networks visa matchen gratis på sin tjänst Dplay.se. Matchen visas även på Aftonbladet. Tittare kan även se den pågående US Open-tennisen och alla VM-kvalmatcher inklusive Sveriges match på söndag för en krona på Eurosportplayer.se.
