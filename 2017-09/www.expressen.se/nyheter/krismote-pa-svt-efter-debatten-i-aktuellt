Krismöte på SVT efter debatten i Aktuellt
Filip Johansson

Onsdagens Aktuellt i SVT väckte stor uppmärksamhet.

Mångåriga programledaren Janne Josefsson och programdirektören Jan Helin skulle debattera om huruvida högerextremister ska få debattera i programmet.

Anledningen: det mycket kritiserade inslaget med högerextrema sajten Nya Tiders chefredaktör Vávra Suk i Aktuellt förra veckan och diskussionen som följde.

Men debatten i Aktuellt handlade mer om vad som sagts på ett internt personalmöte i veckan - och vad som inte sagts.

Något som hånades flitigt på sociala medier. Bland annat av inrikesminister Anders Ygeman.











Andra, som DN:s redaktionella utvecklingschef Martin Jönsson, skrev att det "verkar vara totalt kaos" på Aktuellt.









Nu har programdirektör Jan Helin och Ulf Johansson, ansvarig utgivare för bland annat Aktuellt, kallat till krismöte på redaktionen.

– De har regelbundna möten men det här är ett extrainsatt möte som Jan Helin och Ulf Johansson har kallat till, säger Hanna Dowling på SVT:s pressjour.



LÄS MER: Debatten i Aktuellt hånades på Twitter



Mötet ska äga rum klockan 11 på fredagsförmiddagen med hela Aktuelltredaktionen.

Vad är anledningen till mötet?

– Internt har det funnits ganska många olika tolkningar av vad som sagts och menats. Det ska man prata igenom i morgon, säger Hanna Dowling.

Så det är någon sorts förlängd version av vad som pågick i Aktuellts studio på onsdagskvällen?

– Ja det är en rad olika saker skulle jag säga. Dels det som har hänt de senaste dagarna med Jan Helins text och vad som menas med den. Sen hade vi Aktuelltdebatten i onsdags kväll. Men det handlar också om större frågor om public service uppdrag och hur man ser på det.

Programdirektör Jan Helin, som började på SVT i våras efter att tidigare ha varit högsta chef på Aftonbladet, skrev i veckan i DN att kritikerna till Aktuellt och debatten med Vávra Suk hade rätt.

Janne Josefsson kritiserade under onsdagen artikeln. Han tycker bland annat att Jan Helin körde över ansvarig utgivare, Ulf Johansson, i artikeln.

Nu kallar alltså Jan Helin och Ulf Johansson till ett möte, som ingen av dem tänker kommentera på förhand.

– De kommer inte att gå ut och prata om det här. Deras fokus är nu på att prata om det här internt med personalen. De kommer inte att prata i extern media nu, de måste fokusera på det här, säger Hanna Dowling.

Expressen har sökt Ulf Johansson och Jan Helin.
