Brottsmisstänkta blev
osynliga i polisregister
Filippa Rogvall

Misstankeregistret är en av polisens viktigaste databaser med information om alla personer som är skäligen misstänkta för brott. Registret används dagligen av flera myndigheter, bland annat av Säpo som säkerhetsprovar personer på känsliga positioner, skriver DN.

Polisen använder också registret för att se till att personer med vapenlicens inte har begått brott.

Det var i somras som it-haveriet ska ha inträffat i databasen. Alla brottsmisstänkta som i en dryg veckas tid fördes in i registret hamnade aldrig där. Enligt uppgifter till DN kunde varken polisen eller andra myndigheter därför söka efter personerna.

Enligt Karl Holm, som i somras var ställföreträdande chef för polisens rättsavdelning, ska samtliga berörda myndigheter ha informerats i samband med incidenten.

– Det är inte bra att ett it-system som många är beroende av går ner. Men när det upptäcktes vidtog vi åtgärder för att förhindra informations-, person- och beslutsskador. Att helt undvika stopp i it-system går förmodligen inte, men jag tycker att vi har agerat adekvat i ärendet, säger Karl Holm till DN.

Enligt DN ska situationen ha upptäckts av en vapengrupp i Stockholm som reagerade på att de inte fick några träffrapporter.

Det är i nuläget oklart om it-haveriet kan ha fått några allvarliga konsekvenser, till exempel om personer fått vapenlicens trots att de är misstänkta för brott. Efter haveriet har polisen inlett en utredning om händelsen.

– Vi behöver se till våra rutiner. Jag har gett uppdrag internt på att inventera hur vi kan bli snabbare och bättre att hantera sådana situationer. Som informationsägare måste vi skademinimera i de här lägena och det ska göra så fort det går, säger Holm till DN.
