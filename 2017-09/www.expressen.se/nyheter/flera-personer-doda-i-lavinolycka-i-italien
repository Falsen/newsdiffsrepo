Flera personer döda i lavinolycka i Italien
Fredrik Samuelson

Vittnen såg hur en grupp skidåkare gick mot toppen i Monte Nevoso i Valle Aurina på lördagseftermiddagen. Då utlöstes en lavin, 150 meter hög och 300 meter lång, på över 3 000 meters höjd.

Femton personer begravdes i snön. Fem män, bland dem en 16-årig pojke, samt en kvinna omkom. De kommer från Italien och Österrike, enligt tidningen Repubblica.

– Vi kan bekräfta sex offer, säger Aless Faletti vid italienska polisen till Rai News.

Åtta klarade sig helt oskadda. En österrikisk kvinna skadades lindrigt och fördes med helikopter till sjukhus i Brunico. Enligt UD:s presstjänst fanns det inga uppgifter om drabbade svenskar.

– Ambassaden i Rom har kontakt med lokala myndigheter, säger Katarina Byrenius Roslund vid UD:s presstjänst.

Räddningspådraget blev stort med flera hundpatruller och räddningshelikoptrar.

#Valanga #VallaAurina. Sarebbero quattro i corpi recuperati. Travolti dalla neve almeno 10 scialpinisti. #tgr 14.00 pic.twitter.com/11ocXRCiAY— Tgr Rai Trentino (@ViaPerini141) 12 mars 2016

Arbetet försvårades av en otillgänglig terräng med många branta raviner. För att nå bergskedjan tvingades helikoptrarna flyga med lite bränsle för att inte bli för tunga.

– Sällan har vi fått hantera en räddningsoperation av den här storleken, säger fjällräddaren Rafael Kostner till Repubblica.

Monte Nevoso ligger i området Sydtyrolen i norra Italien, nära gränsen till Österrike. Risken för laviner har ökat efter allt varmare temperaturer i området och bedömdes i dag som en trea på en femgradig skala.

För en dryg månad sedan avled fem personer nära Innsbruck i Tyrolen och en person i Madesimo i norra Italien på grund av laviner.
