Kändisarna som festar med Hells Angels
Michael Syrén

Toppskiktet inom Hells Angels har under de senaste åren synts allt mer på fester där de umgås med skådespelare, affärsmän, artister och kändisar.

- De vill framstå som hedervärda medborgare och visa att de kan smälta in i andra sammanhang. De har naturligtvis sina strategier om hur de ska synas och höras, säger Lars Öjelind kommissarie på Rikskriminalpolisen.

- Skitgörat som gaturån och hot får supportergängen och andra göra. Mc-gängen är mycket hierarkiskt styrda.

Thomas Möller, 50, tidigare president för Hells Angels Malmoe, syns mycket med skådespelaren Mikael Persbrandt.

Persbrandt och Möller poserar tillsammans på foton vid motorcyklar och när de festar tillsammans. Bilderna visas på internet.

Persbrandt har fler kopplingar till Hells Angels. Musikern Jerry Solfeldt, 43, är känd under artistnamnet "K4L Maskinisten" och fick Persbrandt att ställa upp i en video till låten "Litium". Låten handlar om återfall och abstinens av droger.

Solfeldt figurerar på internet på bilder i jackor med Hells Angels emblem och på flera bilder från gängets fester.

Själv vill han inte uttala sig om kopplingen till mc-gänget.

- Jag har inga kommentarer till det.

När låten "Litium" släpptes lämnade Persbrandt följande kommentar i ett pressmeddelande från skivbolaget Universal:

- Jag har besökt alla de rum Jerry i sin sång berättar om, jag känner hans smärta, jag ser hans strid. Jag lever hans brokiga färd mot sinnesro och inre frid.

Mikael Persbrandt vill inte kommentera sin koppling till Möller och andra inom Hells Angels.

- Mikael avböjer att kommentera, då han anser att detta saknar allmänt intresse, meddelar Persbrandts presstalesman, fastighetsmäklaren Tor-Ingemar Ehn.

Den förre höjdhopparen Patrik Sjöberg är ett annat exempel på en offentlig och känd person som umgås med Hells Angels.

- Det är ingen hemlighet att jag känner och träffar killar i HA. Jag känner många människor i olika grupperingar. Jag upplever dock inte att HA är det största samhällshotet. Det finns värre grupperingar och hot mot samhället.

- Jag sympatiserar inte med HA. De personer jag känner där är raka, vågar stå för vad de säger och är schyssta. Jag vill dock inte kommentera om vem jag som privatperson träffar, säger Patrik Sjöberg.

Lars Öjelind säger att det är precis så här som HA och andra mc-gäng vill framstå:

- De vill att vi ska beteckna dem som farliga för då förstärker de sitt varumärke. Sen vill de också framstå som "vanliga bikers". Det märks bland annat på nättidningen "Payback" - här framställer man de kriminella grupperna som vanliga bikers som bara tycker om att åka motorcykel, säger Öjelind.

Mästerkocksdomaren och stjärnkocken Anders Dahlbom umgås också med Hells Angels. När han gifte sig i vintras var Hells Angels medlemmen Bo "Bofu" Moqvist inbjuden.

Dahlbom lämnade då följande förklaring till Expressen:

- Det är min gamla barndomsvän, det var därför han var bjuden.

Artistmanagern och artistbokaren Michael Brinkenstjärna, som nyligen dömdes till fängelse för grovt bokföringsbrott, umgås också med HA-medlemmar och främst Thomas Möller.

På sin blogg skriver Brinkenstjärna om när han var diskjockey på Hells Angels 20-årsjubileum förra året:

"Som vanligt donerar jag mitt gage till Hells Angels Defense Fund, för dessa grabbar behövs verkligen i vårt samhälle och jag önskar nog innerst inne att jag själv hade varit medlem."

När Expressen kontaktar Brinkenstjärna säger han:

- Jag gillar deras tankesätt. Det är ja eller nej - inget nja. Jag har känt Möller och flera av killarna i 25-30 år, jag har vuxit upp med dem.

Har du inga problem med vad de gör eller vad de har gjort?

- Nej, det är upp till var och en att ta ansvar för sitt handlande. HA har alltid funnits där för mig, säger Brinkenstjärna.

Artisten Martin "E-Type" Eriksson, 49, har också synts tillsammans med Hells Angels i sociala medier. Bland annat förekommer han på ett foto där han befinner sig i Hells Angels klubblokal i Bromma.

- Det där var inget dramatiskt. Jag var där som diskjockey.

Så du umgås inte med HA-medlemmar?

- Nä... eller umgås... jag har känt en av dem i 20 år, men vi umgås inte på det viset. Jag var där i egenskap av diskjockey.

Fick du betalt?

- Jag fick betalt i bira. Det var min vän som fyllde år, då tar jag inte betalt.

Du har inga problem med Hells Angels verksamhet?

- Jag kan inte ta en UC på alla som beställt E-Types tjänster. Det finns ju en del suspekta krogägare också. Jag lägger mig inte i någons åsikter, jag har inte råd med det, artisten E-Type har ingen ekonomisk politisk åsikt.

Om de bad dig spela igen?

- Det tar vi den dagen. Nu spelade jag för min vän i deras klubblokal. Nästa gång är det hans tur att spela för mig.

Kommissarie Lars Öjelind menar också att många kändisar tycker det är häftigt att synas med Hells Angels.

- Det är klart att även kändisarna tycker det är fascinerande att umgås med farliga Hells Angels, säger Öjelind.

- Det finns en lockelse både bland vanliga människor och kändisar att umgås med de här personerna.

Expressen har sökt Thomas Möller och Bo Moqvist.



Missa inga nyheter – ladda ner Expressens app för iOS eller Android.
