Här är Sveriges rikaste och fattigaste kommuner
Oscar Broström

Laxå, Smedjebacken, Ragunda, Bjurholm och Surahammar. Det är Sveriges fem fattigaste kommuner, sett till tillgångar, enligt statistik som Dagens Samhälle tagit del av från SCB.

Laxå, med en folkmängd på ungefär 5600 personer, har det sämst ställt ekonomiskt.

Kommunen har haft en fallande befolkningsmängd de senaste decennierna, vilket har orsakat tomrum i kommunkassan.

– Vårt absolut största problem är att vi har en minskande befolkning, säger Klas-Göran Vilgren (V), viceordförande i kommunstyrelsen.

Laxå tog om hand om miljonprogrammet på 70-talet. Satsningen blev misslyckad och dyr. Bostäderna blev tomma och Laxå kommun tvingades riva husen.

Nu jobbar man för fullt för att spara och skära i kostnaderna. Men enligt Vilgren är läget inte ljust.

– Jag kan citera kommunchefen i Dagens Samhälle: Det kommer att bli svårt om vi inte får någon hjälp.

Vad behöver hända?

– Vi tycker att det krävs att man tar tag i utjämningssystemet och att man fattar ett beslut kring det.

Det finns förslag på att utjämningssystemet ska förändras till 2013. För Laxå skulle det innebära mer pengar än med nuvarande system, och en viktig pusselbit för att lösa de ekonomiska problemen.

– Om det beslutet fattas, blir vi vinnare i det systemet. Sedan hade det inte löst alla problem, men det hade löst en del.

Du jobbar ju för att göra Laxå bättre. Hur känns det att företräda Sveriges fattigaste kommun?

– Det är tungt, men samtidigt en stor utmaning. Det är kostnadsbesparingar man måste ägna sig åt, vilket vi gjort de senaste 20 åren. Det är inte alltid roligt.

– Man vill utveckla och göra saker bättre. Man vill dela ut karameller ibland.

Stockholm är Sveriges rikaste kommun. Skellefteå, som äger elkraftsbolaget Skellefteå Kraft, ligger tvåa. Därefter följer Bollnäs, Oskarshamn och Halmstad.
