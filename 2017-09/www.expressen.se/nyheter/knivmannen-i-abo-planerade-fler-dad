Knivmannen i Åbo planerade fler dåd
Saga Skovdahl

Det var den 18 augusti som en ung man attackerade tio personer vid Salutorget i Åbo. Två personer dog och åtta skadades svårt.

Finsk polis kom snart att utreda attacken som ett terrorbrott och tror att den misstänkte gärningsmannen, en 22-årig marockan, genomgick en snabb radikalisering innan dådet.

Nu tror polisen att mannen planerade fler dåd – varav ett var skulle utföras samma dag som knivattacken vid Salutorget.

– Vi misstänker att gärningsmannen hade för avsikt att utföra fler mord och hade planerat fortsätta knivhuggningarna till dess han skulle ha blivit ihjälskjuten, säger Robin Lardot, chef för Centralkriminalpolisens chef till Hufvudstadsbladet enligt DN.

En av de skadade, svenske Hassan Zubier från Märsta, har berättat för Expressen hur han försökte rädda en döende kvinna som låg på marken.

– Jag böjer mig över den skadade kvinnan. Jag står med fingrarna begravda i hennes halsven för att försöka stoppa blodflödet. Då hugger han mig två gånger, ett hugg i nacken och ett i skuldran.

– Min sambo försöker stoppa blödningen på min rygg. Då ser jag mannen komma tillbaka. Jag ropar "Spring!" till henne.

Den misstänkte gärningsmannen kunde gripas av polis först efter att han skjutits i benen. Skadorna krävde sjukhusvård, men på torsdagen ska mannen ha flyttats till fängelse, skriver Yle.

Där kommer han att sitta tills rättegången börjar. Vid häktningsförhandlingen, där den misstänkte mannen medverkade via videolänk, erkände han handlingarna men förnekade mord.

Han häktades dock på sannolika skäl misstänkt för två mord och åtta mordförsök.
