Orkanen Irma slår till mot paradisöarna
Mats Bråstedt

Paradisön Barbuda var en av de första öarna som orkanen Irma slog till mot. Enligt de första rapporterna så skulle ön ha klarat sig förhållandevis bra och Antigua & Barbudas premiärminister Gaston Browne twittrade inledningsvis att gud hade skyddat landet och att de klarat sig från det värsta.

De rapporterna visade sig dock senare vara felaktiga. Senare under natten mot torsdag visade det sig att majoriteten av ön helt förstörts i orkanen. En person, en tvååring, dog på Barbuda i samband med orkanen.

– Barbuda är helt i spillror, säger premiärminister Gaston Brown till ABS TV/Radio Antigua enligt CNN.

– Det är total ödeläggelse.

60 procent av öns ungefär 1 400 invånare har blivit hemlösa. Gaston Brown beskriver ön som "knappt bebolig".

Irma har förstört regeringsbyggnader, slitit av hustak och lämnat Barbuda helt strömlös. Enligt Brown finns det inte heller vatten på ön och telefonnätet ligger nere. Även större delen av Puerto Rico är strömlöst, enligt AP.



Efter Barbuda drog Irma vidare till de lyxiga paradisöarna Saint Barthélemy – den gamla svenska kolonin – och St Martin. Enligt Frankrikes inrikesminister Gérard Collomb drabbades St Martin mycket hårt av orkanen.

– Vi vet att de fyra starkaste byggnaderna på ön har förstörts, det betyder förstås att mindre byggnader också förstörts, sa Collomb under onsdagen.

Och ministern fick rätt. Enligt AFP så har 95 procent av St Martin förstörts helt i orkanen.

Såväl Saint-Barthélemy som St Martin har också drabbats av strömavbrott och stora översvämningar, uppger franska myndigheter. Saint-Barthélemy och halva St Martin, den norra sidan, tillhör Frankrike.

Åtta personer uppges ha omkommit på St Martin och Saint-Barthélemy och ytterigare 23 personer skadats, rapporterar AP. Även på Anguliia har en person hittats död. Det innebär att dödssiffran nu är uppe i totalt tio personer – men den siffran väntas stiga.



Irma är nu på väg mot Dominikanska republiken och Haiti, där orkanen väntas slå till med full kraft någon gång under torsdagen. Därefter väntas den rikta in sig mot Turks and Caicos och södra Bahamas.

Bahamnas premiärminister Hubert Minnis meddelar att man redan evakuerat boende på sex öar sdöer om huvudstaden Nassau. Det är den största evakuering i Bahamas historia.

Orkanvarningar har även utfärdats på Brittiska Jungfruöarna, Saba och St Eustatius, rapporterar CNN.  De lyxiga öarna i Västindien med sina palmer och bländvita sandstränder är även hem åt internationella kändisar och miljardärer som britten Richard Branson.

Daily Mail skriver att Branson befinner sig på sin egendom Necker Island på Brittiska Jungfruöarna. Han har vägrat att evakuera trots varningarna om orkanen. Öarna har även infört utegångsförbud i 36 timmar.



Även Florida väntas drabbas av orkanen Irma till helgen.

”Florida och dess invånare vet hur viktigt det att vi är förberedda”, twittrade Floridas guvernör Rick Scott.

President Donald Trump gick ut på sitt Twitterkonto och lovade att hjälp kommer att finnas om Irma slår ut Florida.

"Mitt team, som har gjort och gör ett bra jobb i Texas finns redan i Florida", skriver Trump.

På flera håll Florida har folk köat i butikerna för att köpa olika former av nödproviant. Åtgången på drivmedel som diesel och bensin 'är också mycket stor.

Orkanen Irmas fortsatta framfart är inte helt säker, men man befarar att ovädret kan drabba USA:s fastland till helgen.

Ett team från det amerikanska klimatinstitutet Noaa l(National oceanic and atmospheric administration) lyckades flyga in i orkanens öga och har lagt upp en unik film om hur det såg ut där.

Jimmy Brumbaugh lastade in sin familj i bilen redan under tisdagen och lämnade hemmet i Astatula i Florida för att vänta ut orkanen i säkerhet i staten Georgia.

– Folk är riktigt skärrade här nere. Jag vill inte utsätta min familj för eländet att uthärda en storm till, vi har gjort det förut och det är hemskt, förklarar Brumbaugh för CNN.

I Miami började man under onsdagen evakuera utsatta personer - sjuka, äldre och handikappade. Det kan bli tal om att evakuera fler grupper, uppger borgmästaren i Miami-Dade County, Carlos Gimenez, för CNN. Under torsdagen och fredagen håller man skolor och olika lokala myndigheterna stängda.

Om orkanen träffar öarna vid högt tidvatten kan följderna bli katastrofala, varnar myndigheterna. Irma kan dumpa så mycket som 25 centimeter regn över de områden där hon passerar, vilket kan leda till kraftiga översvämningar, jordskred och vågor på upp till sju meter.

Efter uppgraderingen till en kategori-5-orkan bedöms Irma som en av de värsta hittills som uppstått i Atlanten, skriver CBS News.

Maxvindstyrkan på nära 300 kilometer i timmen, eller 80 meter per sekund,  är den näst högst uppmätta, och tangerar orkanen Wilma från 2005.

Vinden är så kraftig att den ger utslag på seismografer som används för att mäta och upptäcka jordbävningar, uppger USA Today. Ingen annan orkan eller tyfon har heller bibehållit styrkan under så lång tid som Irma. Vindarna på 300 km/h hade på torsdagsmorgonen, svensk tid, pågått i 33 timmar. Det är betydligt längre tid än den förra rekordhållaren – supertyfonen Haiyan som dödade över 6 000 personer i Filippinerna 2013.

– Den kan dra förbi snabbt eller ta längre tid på sig. Vi vet ännu inte, säger AccuWeathers orkanexpert Dan Kottlowski.

Han har ett råd till de som kan tänkas blir drabbade: ”Ha mat och annan nödproviant, och nödutrustning hemma”.







På de utsatta öarna i Key West, allra längst söderut i staten Florida, uppmanar myndigheterna alla turister att bege sig därifrån och sätta sig i säkerhet  Även bofasta uppmanas att evakuera.

Samtidigt har ytterligare två tropiska stormar uppgraderats till orkaner. Orkanen José befinner sig i nuläget ute på Atlanten, men väntas senare i veckan ta en bana över samma öar som Irma slog till mot under onsdagen.

I den Mexikanska golfen har även den tropiska stormen Kaita uppgraderats till en orkan och väntas även den slå till mot fastlandet till helgen. Östra Mexiko ligger i riskzonen, skriver vädersajten Weather.com.

Irma missade har inte nått Barbadosän, men skickade enorma vågor mot ön, något som många surfare drog nytta av. En av alla dem var Zander Venezia, 16, som är hemmavarande på paradisön.

Under onsdagen så var han ute och surfade, men fångades enligt AS av en våg han inte kunde med. Han slungades mot ett rev, slog i huvudet och började blöda ymnigt. Hjärt- och lungräddning gjordes på plats men pojkens liv gick inte att rädda, skriver AS.

Enligt tidningen var hans sista ord: "Jag har precis åkt på mitt livs bästa våg".
