Nya orkanvarningen – efter Harveys framfart
Mats Bråstedt

När stormen Harvey väl börjat bedarra byggs nya hot upp. Mitt i Atlanten formas Irma som kan drabba USA:s kust om en dryg vecka.

Det är orkansäsong och nu riktar amerikanska National Hurricane Center sina blickar mot nya hot.

Ute i Atlanten ligger stormen Irma. Forskarna varnar redan nu för att Irma kan bli ett nytt monster som når orkanstyrka – och kan drabba USA:s kust.

Irma klassas nu som en kategori 4 på orkanskalan, och den tidigare prognosen att den utvecklas till en mycket farlig orkan är alltså på väg att besannas, enligt AccuWeather.

– Den kan dra förbi snabbt eller ta längre tid på sig. Vi vet ännu inte, säger AccuWeathers orkanexpert Dan Kottlowski.

Han har ett råd till de som kan tänkas blir drabbade: ”Ha mat och annan nödproviant, och nödutrustning hemma”.

I en kategori 4-orkan når vindarna hastigheter mellan 209 och 251 kilometer i timmen.

På måndagen deklarerade Puerto Ricos guvernör, Ricardo Rossello, undantagstillstånd och bad även nationalgardet att vara krisberett.

Irma förväntas öka i styrka under de närmaste 48 timmarna, och även i Florida har befolkningen ombetts att vara uppmärksamma på dess framfart.

”Florida och dess invånare vet hur viktigt det att vi är förberedda”, twittrade Floridas guvernör Rick Scott på måndagen.

Senare gick guvernören ut och sa att man utlyser undantagstillstånd, enligt Fox News. I ett uttalande säger han att de "är beredda på det värsta, men hoppas på det bästa", enligt kanalen.

Puerto Rico är som bekant en ö i Västindien och ett självstyrande territorium tillhörande USA. Ön är den minsta av öarna i det som kallas Stora Antillerna.

Dödssiffran har stigit till minst 60 döda efter Harvey, rapporterar AP.
