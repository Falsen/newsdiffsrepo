Nya orkanvarningen – efter Harveys framfart
Mats Bråstedt

När stormen Harvey väl börjat bedarra byggs nya hot upp. I den karibiska övärlden växer nu nästa oväder och orkanen Irma uppgraderas under tisdagen i styrka från kategori fyra till fem.

Ovädret har vindhastigheter på upp till 280 kilometer i timmen och rör sig med en hastighet av 22 kilometer i timmen mot Saint Martin, därefter Puerto Rico och amerikanska Jungfruöarna och vidare mot den amerikanska östkusten.

Myndigheterna varnar nu för allvarliga konsekvenser och uppger att Irma kan dumpa så mycket som 25 centimeter regn över de områden där hon passerar, vilket kan leda till kraftiga översvämningar, jordskred och vågor på upp till sju meter.

Flera mindre öar har redan börjat evakuera sin befolkning och Puerto Ricos guvernör Ricardo Rossello har sagt att de kommande timmars beslut kan få livsavgörande betydelse.



– Den kan dra förbi snabbt eller ta längre tid på sig. Vi vet ännu inte, säger AccuWeathers orkanexpert Dan Kottlowski.

Han har ett råd till de som kan tänkas blir drabbade: ”Ha mat och annan nödproviant, och nödutrustning hemma”.

På måndagen deklarerade Puerto Ricos guvernör, Ricardo Rossello, undantagstillstånd och bad även nationalgardet att vara krisberett.

Irma förväntas öka i styrka under de närmaste 48 timmarna, och även i Florida har befolkningen ombetts att vara uppmärksamma på dess framfart.

”Florida och dess invånare vet hur viktigt det att vi är förberedda”, twittrade Floridas guvernör Rick Scott på måndagen.

Senare gick guvernören ut och sa att man utlyser undantagstillstånd, enligt Fox News. I ett uttalande säger han att de "är beredda på det värsta, men hoppas på det bästa", enligt kanalen.

Puerto Rico är som bekant en ö i Västindien och ett självstyrande territorium tillhörande USA. Ön är den minsta av öarna i det som kallas Stora Antillerna.

Dödssiffran har stigit till minst 60 döda efter Harvey, rapporterar AP.
