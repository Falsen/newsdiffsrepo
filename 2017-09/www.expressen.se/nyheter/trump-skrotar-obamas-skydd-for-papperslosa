Trump skrotar Obamas
skydd för papperslösa
Filippa Rogvall

Det så kallade DACA-programmet infördes av Obama-administrationen, med syftet att möjliggöra arbetstillstånd för personer som kommit olagligen till USA som barn.

Personerna som omfattas av programmet kallas också för "dreamers", eller "drömmare", och har gett lagligt arbetstillstånd för nästan 800 000 unga män och kvinnor som olagligen vistats i landet sedan ung ålder, enligt nyhetsbyrån Reuters.

Många av personerna kommer från Syd- och Latinamerika och är en del av de cirka elva miljoner papperslösa som uppskattas vistas i USA.

Trump har som vallöfte sagt att han ska deportera allihop, men många amerikaner motsäger sig att utvisa unga migranter som tillbringat största delen av sitt liv i USA.

Beslutet att skrota programmet ska meddelas av Trump på tisdag, enligt källor med insyn i frågan, vilket tidningen Politico var först med att rapportera. Han väntas ge kongressen sex månader för att ta fram ett alternativt program som kan ersätta det befintliga.

Programmet har stöttats av både demokrater och republikaner i USA. På fredagen uppmanade Paul Ryan, talesperson i representanthuset, Trump att inte skrota programmet – och fick stöd av andra högt uppsatta republikaner, skriver Reuters.

De som stöttar programmet menar att det skyddar personer som vuxit upp i USA och är välintegrerade i samhället, med få rötter i sitt gamla hemland. Motståndssidans främsta argument är att personerna tar arbeten från amerikanska medborgare.
