Mamman Charlotte hyllar Åhléns tilltag
Magda Omerspahic

Klädkedjan Åhléns har flertalet gånger kritiserats för sin barnklädesavdelning där utbudet är könsuppdelat efter flicka respektive pojke. Många föräldrar har reagerat på det och menat att kläderna borde vara uppdelad efter storlek.

Kvällsposten skrev om Lina Rudin, från Lund, som ilsknade till mot Åhléns.

– Det var tydligt uppdelat för pojkar och flickor, och på tjejsidan var det mycket glitter och rosa. Jag hittade inget på pojksidan heller, sa Lina Rudin, då.

I slutet av april meddelade Åhléns att de skrotar sin traditionella flick- och pojkuppdelning och inför i stället en könsneutral barnavdelning uppdelad efter storlek.

– Vi vet genom undersökningar att våra kunder efterfrågar det. Vi tycker att kunderna och deras barn själva ska få välja vad de vill köpa i en miljö som snarare fokuserar på barnets personlighet och lekstil än kön. Vi tror inte att kön alltid är det som avgör personlighet och vilka kläder du vill ha, säger Monica Hultgren, pressansvarig på Åhléns.

Det är de fem största varuhusen som har infört indelningen och under hösten är det tänkt att de övriga 64 affärerna kommer att ändras i efterhand.

En av de som hyllar det nya konceptet är Charlotte Karlenvie, 35, från Kalmar.

– Jag har länge velat se ett sådant här initiativ, för det finns så otroligt mycket normer kring kläder som begränsar oss och bestämmer hur vi får se ut och vilka vi får vara.  Dessutom, varför ska vi ha just två avdelningar när det finns fler än två kön, säger hon.

Charlotte blev glad över att henne son kunde välja fritt bland kläderna.

– Just den dagen var jag där med min sexåring för att välja kläder till hans födelsedagskalas, och det var en häftig upplevelse att se honom välja helt fritt utan en tanke på om det som han kollade på var ämnat för honom eller inte. Han bara valde det som han gillade och var supernöjd.

Men alla är inte lika nöjda med den nya uppdelningen. Lilly Widell, 33, från Märsta, är en av dem som ställer sig kritisk till den nya klädavdelningen.

– Jag vet inte hur det kommer att se ut i praktiken, men det låter inte som att det löser något praktiskt problem. Om jag letar efter en blå tröja till min pojke med tryck på bilar som han älskar, och det är blandat med blå tröjor med tjejtryck i samma storlek så slösar det bara min tid!

– Typiskt Sverige att krångla till det för majoriteten på grund av en minoritets åsikter, säger hon.

Monica Hultgren, pressansvarig på Åhléns, säger att många kunder har varit positiva till ändringen.

– Enstaka kritik får vi också. Men alla våra kunder ska känna sig trygga med att det fortsatt kommer vara lätt att hitta de plagg som föräldrar och barn önskar ha på sig.

Det är många föräldrar som menar på att det nu blir krångligare att hitta typiska "tjej-" eller "killkläder", när allt är sorterat efter storlek, vad anser ni om det?

– Vi jobbar för att göra våra barnavdelningar så tydliga som möjligt för våra kunder, så att det ska gå lätt att hitta vilka kläder du vill ha, oavsett kön.

Finns det risk för att ert så kallade tilltag uppfattas som ett spel för gallerierna? Att det ni gör bara görs för att det är "rätt i tiden"?

– Vi vet genom undersökningar att våra kunder efterfrågar denna förändring. Vi tycker att den nya klädindelningen utifrån storlek för barn är framtiden, och att det nu är dags för ett nytt sätt att presentera kläder för barn och deras föräldrar.
