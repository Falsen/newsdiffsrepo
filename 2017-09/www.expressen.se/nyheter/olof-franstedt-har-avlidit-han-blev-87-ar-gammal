Olof Frånstedt har avlidit
– han blev 87 år gammal
Peter Thunborg

Olof Frånstedt var inte känd för att lätta på förlåten inför journalister. Som polischef var han avvisande men korrekt. När han ombads berätta om en pågående utredning kom standardsvaret:

– Prata med åklagaren. Det är han som är förundersökningsledaren.

Inte mycket till källa för en reporter som jagade egna nyheter. Men sådan var kulturen på kontraspionaget på den tiden.

Därför var det en riktig överraskning när han kring de 80 fyllda helt plötsligt började prata om vad som egentligen hade skett under de där händelserika årtiondena, vem som hade träffat vem och hur saker egentligen hängde ihop. Åtminstone som han uppfattade det.

Med tiden hade även någon – han ville inte säga vem – försett honom med dokument som styrkte hans påståenden.

Det var i alla fall vad han själv hävdade. Andra menade att det fanns helt naturliga eller i alla fall alternativa förklaringar till vad som stod i handlingarna.



LÄS MER: Olof Frånstedts nya spår i Palmemordet



Avslöjandena resulterade i boken ”Spionjägaren” som kom i två band 2013 och 2014.

Han drog sig till minnes saker som han varit med om tidigare i livet och i ljuset av vad som senare skett kunde förklara vissa händelser.

Mordet på Olof Palme var just en sådan händelse.

1975 fick Olof Frånstedt besök på sitt arbetsrum av en kvinna i 40-årsåldern. Hon var propert klädd och kallade sig ”Barbro”.

Kvinnan förklarade att hon var medlem av en hemlig organisation som spanade mot nazister och extremister på vänsterkanten.

Organisationen hade två grupper varav hon ledde den ena.

De var utrustade med radio, kameror och walkie-talkies. Spaningen skedde på frivillig basis och ofta på kvällstid.

Eftersom spaningen med all sannolikhet skulle väcka Säpos uppmärksamhet ville hon nu att poliserna skulle titta åt ett annat håll. För att legitimera organisationens verksamhet nämnde hon namnet på en operativ chef inom den militära underrättelsetjänsten.

Frånstedt visste mycket väl vem mannen var.

När han senare fick höra talas om mordet på statsministern drog han sig till minnes den där dagen elva år tidigare.

Vittnena från mordkvällen nämnde ju folk som rörde sig misstänkt och pratade med varandra i walkie talkies under den sena kvällen.

I sin bok ”Spionjägaren” skrev han:

”Ju mer jag tänker på det, desto säkrare blev jag att det kunde ha ett samband med mordet på Palme.”

Olof Frånstedts egen relation till Olof Palme var inte okomplicerad. Han tyckte att statsministern var allt för engagerad i Säkerhetspolisens arbete.

– Han ville ha reda på allt vi höll på med. Han lade sig i vårt dagliga arbete. Han drevs av sitt politiska patos och det gick ut över oss, sa Frånstedt i en längre intervju med Svenska Dagbladet.

Det får ändå sägas vara ett lindrigt övertramp jämfört med nästa anklagelse då Frånstedt fick frågan om Säpo misstrodde regeringen:

– Nej. Jag misstrodde honom för att han försökte få oss att avbryta samarbetet med CIA och inleda ett samarbete med KGB. Den statschef som säger så är i ryssarnas garn eller rör sig åtminstone inom deras intressesfär. Det tydde på att han hade för avsikt att ändra det svenska försvarsbeslutet som slog fast att hotet mot Sverige kom från öst – vilket styrde vårt arbete. Sverige tillhörde västsidan, även om vi inte var med i Nato. En statsminister ska inte driva sin egen utrikespolitik, men det gjorde Olof Palme.

Det har förts fram mängder av tänkbara motiv till varför Olof Palme mördades. Ett av dem är just att statsministern arbetade i tysthet för Sovjetunionen och att han därmed behövde röjas ur vägen.

De som skulle ha känt till detta var folk ur säkerhets- och underrättelsetjänsten.

Under det kalla kriget uppstod en antikommunistisk rörelse som kallades Stay Behind och som skulle bjuda motstånd vid en sovjetisk invasion.

Alvar Lindencrona var direktör på Skandia och en av dem som grundade den svenska delen av nätverket.



LÄS MER: S-politiker pekas ut som uppgiftslämnare



Det här var en tråd som författaren Leif GW Persson ryckte i när han skrev trilogin ”Välfärdsstatens fall” och som kretsar kring mordet på Olof Palme.

I samband med att tv visade hans serie ”En pilgrims död” poängterade han för Expressen att medlemmarna i Stay Behind ofta hade säkerhetsbakgrund och att deras möten hölls i Skandiahuset, bara ett stenkast från platsen där Palme mördades.

– Jag tyckte det var rätt ställe på något sätt. Där finns ju alla de här personerna med den här bakgrunden.

I sin bok ”Spionjägaren” passade han på att peka ut en rad ledande socialdemokrater som uppgiftslämnare till det hemliga underrättelseorganet IB, Informationsbyrån, som bland annat kartlade och registrerade kommunister.

IB avslöjades 1973 av journalisterna Jan Guillou och Peter Bratt.

Två av uppgiftslämnarna var, enligt Frånstedt, Anders Thunborg som senare blev försvarsminister samt Pierre Schori som blev UD:s kabinettssekreterare och senare biståndsminister.

Männen hade tillsammans med partisekreteraren Sten Andersson även hemliga överläggningar med företrädare för Sovjetunionen.

Pierre Schori bekräftade uppgiften för Dagens Nyheter men såg inga konstigheter med mötena.

Enligt honom var syftet att bryta med kalla kriget och bidra till avspänningen.

– Vi ville underminera kommunismen med kontakter i stället för att bygga murar, sa han till DN.

En anmälan till justitiekanslern menade att han brutit mot tystnadsplikten. Men JK lämnade anmälan utan åtgärd.
