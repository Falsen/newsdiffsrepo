Mördare i Mansonsekten kan släppas fri
Saga Skovdahl

Det var i augusti 1969 som medlemmarna i Charles Mansons sekt, kallad "Mansonfamiljen", begick en serie brutala mord.

Inom loppet av två dygn mördades sju personer – varav mordet på gravida skådespelerskan Sharon Tate, som var gift med filmregissören Roman Polanski, är mest omskrivet.

Charles Manson har uppgett att han trodde att ett raskrig mellan vita och svarta var på gång. Han ville snabba på det hela genom att låta sektmedlemmarna mörda vita personer – vilket svarta senare skulle få skulden för.

Leslie Van Houten var Mansonfamiljens yngsta medlem – endast 19 år gammal – när hon deltog i morden på paret Leno och Rosemary LeBianca. Hon dömdes – och har nu suttit i fängelse i 47 år.

Men snart kan Leslie Van Houten släppas fri. Enligt Daily Mail har en frigivningsnämnd beviljat hennes ansökan om villkorlig frigivning. Den enda som kan sätta käppar i hjulet för Leslie Van Houten i det här läget är Kaliforniens guvernör Jerry Brown.

Han har dessutom stoppat Leslie Van Houtens frigivning en gång tidigare, förra året, med motiveringen att hon inte tydligt förklarat hur en tonåring från en välbärgad familj från Kalifornien så snabbt kunde förvandlas till en hänsynslös mördare, skriver Daily Mail.

Enligt tidningen har Leslie Van Houten uppfört sig exemplariskt sedan hon fängslades – och när hon mötte frigivningsnämnden för andra gången försökte hon ge en förklaring till varför hon blev en del av Mansons mördarsekt.

Hon uppger att hon blev förkrossad när hennes föräldrar skilde sig, då hon var 14, och att hon efter det började umgås med en grupp struliga skolkamrater. I den vevan började hon röka marijuana och ta LSD och kom – efter att hennes mamma tvingat henne göra en abort – snart i kontakt med Charles Manson genom bekanta, skriver Daily Mail.





Leslie Van Houten upplevde Charles Manson som en stark och förtroendeingivande ledarfigur. Frigivningsnämnden fick också höra henne berätta om morden hon är dömd för.

Leslie Van Houten höll ett örngott över Rosemary LeBiancas huvud medan andra i Mansonfamiljen knivhögg henne med en slaktarkniv. Efter en stund uppmanades Leslie Van Houten att själv göra något – varpå tog tog kniven och utdelade ett dussintal knivhugg.

– Jag mår fruktansvärt dåligt över det som hände och under den största delen av mitt liv har jag försökt hitta sätt att leva det, sa hon till frigivningsnämnden skriver Daily Mail.

Sektens ledare, Charles Manson, 82, och flera andra medlemmar i Mansonfamiljen, avtjänar livstidsstraff i fängelse.
