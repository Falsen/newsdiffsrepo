Gruvraset blev början på ett kärleksdrama
Christel Persson

"Tarzan, Tarzan!", skrek kvinnan och gav Yonni Barrios en glödande kyss i direktsändning inför hela världens tv-kameror, när han som nummer 21 togs upp ur gruvan efter 69 dygn i helvetet, 688 meter under jorden i Atacama-öknen i Chile.

– Nu ska jag ta dig i säng, och där stannar vi flera dagar, lovade han.

Men det var inte Yonnis fru Marta som mötte honom, utan älskarinnan Susana. Marta stannade hemma i vredesmod efter att gruvarbetarens triangeldrama spelats upp inför världens medier.

Och två år efter gruvdramat är Yonni fortfarande sliten mellan Susana, 52, och Marta, 60: han bor med Susana, men är fortfarande gift med Marta, och flyttar då och då tillbaka till henne, "när vi har grälat", som han berättat i engelska The Sun. Livet är inte lätt, två gånger i veckan går Yonni, 52, till en psykolog för att bearbeta sitt trauma:

– Jag kan inte sova, i mardrömmarna är jag tillbaka i gruvan, de där första isolerade 17 dygnen när vi alla trodde att vi skulle dö.

Han och 13 andra av de 33 männen har fått pension av staten, de äldsta och de som är sjuka. Yonni Barrios har fått stendammslunga, en fruktad lungsjukdom. Pensionen är cirka 3 500 kronor i månaden, dubbelt den chilenska minimilönen.

– Jag var inte rädd för att gå ned igen, jag har gjort det här jobbet i över 30 år - efter detta är jag inte rädd för någonting, har Barrios till tidningen La Nacion.

Men sjukdomen satte stopp för det: "jag får inte frysa". Och han vet att sjuk­domen kan bli hans död. Det finns ingen behandling. Nu driver Yonni Barrios och Susana en liten livsmedelsaffär i hennes hus i hemstaden Copiapó, 20 0000 invånare, 80 mil norr om Santiago.

Yonni Barrios var elektriker i gruvan. När det stora raset inträffade hade han just avslutat sitt skift, men tagit på sig ännu ett. Han höll på att förstärka väggarna i gruvgångarna. De 33 i underjorden var alla i närheten av skyddsrummet för att hålla lunchrast, det var därför de kunde hålla samman gruppen - vägen ner dit går i nära sju kilometer långa vindlingar. Den äldste var 63, den yngste 19.

De kunde höra räddningsarbetet och borren. Men inte förrän efter 17 dygn fick de kontakt, och kunde skicka upp lappen: "ESTAMOS BIEN EN EL REFUGIO, LOS 33" (Vi klarar oss i skyddsrummet, de 33). Då hade de där nere i den hala leran levt på burktonfisk, konserverad mjölk och gamla sopor, druckit orent vatten blandat med olja och kemikalier.

– Det var fruktansvärt spänt. Det blev en kamp mot döden, för att överleva. Det fanns inget ljus, ingen luft.

– Många stunder förlorade jag allt hopp. Jag hörde dem borra ovanför oss, men de kom inte tillräckligt djupt för att nå fram. De var bara ett par meter från oss, och vi vrålade och bad böner, har Yonni Barrios berättat.

Yonni Barrios blev gängets sjuk­vårdare, kunde rapportera upp om allas tillstånd, och ge injektioner, han hade vårdat sin diabetessjuka mamma.

Påven skickade ned radband till alla, medan gruvläkaren skickade cigarretter, rom och groggvirke - "det kunde jag inte neka dem".

Kring gruvan samlades familjerna, på Camp Esperanza, hoppets läger. Där upp­täckte Marta Salinas att hon och Susana Valenzuela bar plakat om samme man - Martas make sedan 28 år: Yonni Barrios.

Det kom till råa handgripligheter kvinnorna emellan.

När Yonni sedan begärde att bli mött av båda så backade Marta:

– Jag har blivit rådd av presidentens fru att inte gå dit, det är under min värdighet, sa Marta som har tre vuxna barn från ett tidigare förhållande, barnlöse Yonnis styvsöner.

– Han är antingen väldigt kaxig eller väldigt korkad. Han verkade inte alls bekymrad, sa en i räddningsmanskapet om Yonni.

Men i dag är Yonni Barrios bekymrad: "det är en komplicerad situation", säger han till engelska The Sun. Han delar sin tid mellan de två kvinnorna. Före gruv­dramat hade han haft en affär med Susana i fem år, även om Marta låtsades att det var en nyhet.

Kvinnorna bor nära varandra i en sliten del av staden Copiapó. Men Yonni Barrios syster Lidia har en egen förklaring till broderns velande mellan kvinnorna:

– Susana lagar väldigt god mat, och min bror är tokig i mat. Han vill behålla båda, jag känner min bror. Han hade aldrig planerat att lämna sin fru.

Lika matglada Susana säger att "jag visste inte att han var gift..."

Men det fick hela världen veta i oktober 2010: Yonni Barrios blev symbolen för otrohet, och "vänstrande".

– Det var en av mina första tankar där nere när allt rasade, har Yonni sagt. Att nu kommer Susana att tro att jag är ute och flirtar, när jag inte kommer hem.

– Nu är mina dagar som förförare över, jag vill bara vara en kvinnas man - Susanas.

Susana har berättat för en colombiansk radiostation om återföreningen:

– Han var så upptänd när han kom upp ur gruvan, 69 dagar utan sex. Men först måste han ju till sjukhus, och det är inte så mycket man kan göra i en sjukhussäng, med alla omkring.

– Och där måste jag dessutom sparka ut en 25-åring kvinna som kom och sa att hon också hade en affär med min Yonni! Jag ska äta upp ögonen på den kvinna som försöker ta honom från mig!

– När han fick komma hem hade jag en överraskning för honom: han är ju min Tarzan så jag tog emot honom i sängen klädd bara i leopardmönstrat. Och han gjorde mig inte besviken.

Problemen fortsätter men han fick även sina andra favoriter - kakor, kyckling med friterad potatis, och Demis Roussos och Nana Mouskouri på stereon.

Månaderna efter gruvdramat såg allt så lovande ut, och alla i Copiapó var över­tygade om att de 33 snart skulle vara "minst miljonärer". Var och en av familjerna fick 10 000 dollar av den excentriske chilenaren Leonardo Farkas.

Men på bok- och filmrättigheter har de inte tjänat något. 14 är pensionerade, några är tillbaka i statliga gruvjobb men nu ovan jord, andra är arbetslösa, någon får hjälp att studera, andra söker annan sysselsättning än gruvan.

Och alla har psykiska problem, flera av dem allvarliga. José Ojeda, som skrev den berömda lappen om "Vi klarar oss..." är inlagd på psykklinik efter att inte ha kunnat sova mer än i 20-minutersintervall under de två år som gått.

Yonni Barrios har berättat om sina egna psykproblem i radio­stationen La Cooperativa:

– Sen jag kom upp ur gruvan har jag helt kraschat. Jag kan inte sova på nätterna, jag är uppe till fem på morgonen, mitt huvud bara snurrar. När jag till sist somnar så har jag mardrömmar där jag är tillbaka i gruvan.

– Alltid samma dröm - jag är fast, och jag försöker komma ut. Jag vaknar kallsvettig, skrikande.

I dag bor han med Susana.

– Men jag är alltför pank för att kunna gifta mig med henne, eller skiljas från Marta. Och jag har ju fortfarande ett rum hemma hos Marta... Där gömmer jag mig efter grälen med Susana.

De 33 har utsett tre som ska hålla dem samman, men enligt Susana Valenzuela i chilensk radio är de alla "mycket oeniga":

– De tänker bara på sig själva, inte på gruppen. Men jag tackar Gud, regeringen och människor i hela världen för att de hjälpte oss.

Men under julen har Yonni Barrios och hans Susana gjort det som de gjort i många år, långt före gruv­olyckan. De är ortens egna jultomtar, och samlar julklappar till alla de många fattiga barnen i stadsdelen, bjuder på varm choklad och Susanas berömda kyckling med potatis.
