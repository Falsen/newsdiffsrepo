Netanyahu: "Korkat" av Margot Wallström
TT

Netanyahu rasar över att Wallström (S) efterlyst en grundlig och trovärdig undersökning av om Israel använt utomrättsligt dödande i samband med de senaste månadernas våldsdåd, knivattacker och sammandrabbningar mellan israeler och palestinier.

– Det den svenska utrikesministern sade är skandalöst. Jag tycker det är omoraliskt, orättvist och bara fel, säger premiärministern enligt AFP.

– Häromdagen sköts en knivviftande terrorist till döds i Paris. Är det utomrättsligt dödande? Menar den svenska utrikesministern att det som hände i Paris ska utredas? säger Benjamin Netanyahu.

Statsminister Stefan Löfven säger att det är olyckligt att Israel portat Sveriges utrikesminister, men försvarar Margot Wallström och menar att hon inte har sagt något olämpligt.

– Jag tycker att det är viktigt att understryka att utrikesministern inte har anklagat Israel för något utan det hon har pratat om är samma typ av undersökningar som Federica Mogherini (EU:s utrikeschef) nämnde i oktober, säger Löfven till TT.

Han säger att Sverige och Sveriges regering naturligtvis är Israelvänner, vänner av Israel och Palestina och med en vilja att det ska bli fred och försoning.

– Men vi har de diplomatiska kontakter vi ska ha och jag hoppas att vi så snabbt som möjligt ska komma till en bra relation.

Även den tidigare norske utrikesministern och partikollegan Jonas Gahr Störe, som deltar på samma nordiska S-möte som Löfven i Lidingö, försvarar Wallström.

– Jag känner inte till de konkreta uttalandena, men jag är undrande inför att en svensk utrikesminister, en europeisk politiker, ska utestängas från att resa in i en demokrati på grund av sina synpunkter, säger Gahr Störe till TT.

Gahr Störe säger att han känner Wallström som en klok och erfaren politiker.

– Jag tror att det säger mer om stater som vill stänga henne ute än om henne själv.
