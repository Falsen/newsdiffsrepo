Nordkorea: "Testerna
ett gåvopaket till USA"
Mats Bråstedt

Nordkorea ses nu på tisdagsmorgonen förflytta en långdistansmissil mot sin västkust där landet har avfyrningsmöjligheter. Sydkorea har inte kunnat bekräfta uppgifterna, men sade tidigare under dagen att Nordkorea verkar förbereda sig för att avfyra fler missiler.

Sydkoreas flotta genomförde en stor övning med skarpa vapen under natten mot tisdag. 2 500-tonsfregatten Gangwon, ett 1000-tonspatrullskepp, 130 ton tunga höghastighetsbåtar samt flera 400-tons fartyg avsedda att avfyra missiler ingick i övningen som genomfördes i Japanska sjön, uppger den sydkoreanska nyhetsbyrån Yonhap.

– Den här övningen siktar på att förbättra vår reaktionstid om vår fiende skulle genomföra en provokation över eller under vattenytan. Om det inträffar kommer vi omedelbart att slå tillbaka och begrava dem till sjöss, säger kommendörkapten Captain Choi Young-chan.

Under fyra dagar kommer den sydkoreanska flottan även att genomföra stridsövningar med över tio fartyg, ubåtar och stridsflygplan.

Sydkorea kommer även att genomföra stridsövningar mot ubåtar tillsammans med USA under torsdag och fredag. Samtidigt ska USA förse Sydkorea med fyra nya THAAD-system, ett amerikanskt skyddssystem designat för att skjuta ned ballistiska missiler, skriver Yonhap.

Sydkorea har därmed genomfört eller står i begrepp att genomföra fyra stora vapenövningar sedan den nordkoreanska provsprängningen då två jordskalv uppmättes i Nordkorea natten mot söndagen. En med magnituden 6,3 och ett med 4,6 på Richterskalan. Japans regering bekräftade att det handlade om provsprängning av kärnvapen.

Han-Tae Song, Nordkoreas FN-ambassadör i Genève, menar att kärnvapentestet var direkt riktat mot USA – och att fler är att vänta.

– De senaste självförsvarsåtgärderna som mitt land har gjort är ett gåvopaket särskilt riktat till USA. De kan vänta sig fler gåvopaket från mitt land så länge de fortsätter sina hänsynslösa provokationer och meningslösa försök att sätta press på Nordkorea, säger han enligt Reuters på tisdagen.

Det är dock inte bekräftat att det var en vätebomb, som Nordkorea hävdat i ett tv-uttalande. Enligt regimen kan bomben monteras på en långdistansrobot och kan detoneras på marken, eller på hög höjd med en superkraftig elektromagnetisk puls för att slå ut elektronik och viktig infrastruktur.

En sådan bomb skulle kunna nå stora delar av USA, menar experter enligt Reuters.

– Nordkorea har utfört ett stort kärnvapentest. Deras uttalanden och handlingar fortsätter vara väldigt hotfulla och farliga för USA. Nordkorea är en skurkstat som har blivit ett stort hot och genant för Kina, som försöker hjälpa till i situationen men utan framgång. Sydkorea förstår, som jag har sagt dem, att deras undfallenhet mot Nordkorea inte kommer fungera, säger USA:s president Donald Trump på Twitter.

USA:s president Donald Trump har två gånger under helgen diskuterat Nordkoreas ”provocerande och destabiliserande handlingar” med Japans premiärminister Shinzo Abe, skriver Politico.

”President Trump upprepade USA:s beslutsamhet att försvara vårt och allierades territorium med alla diplomatiska medel, konventionella vapen och kärnvapen som står till vårt förfogande”, skrev Vita huset i ett pressmeddelande om Trumps och Abes samtal.

USA:s försvarsminister James Mattis säger att man kommer att bemöta varje hot från Nordkorea men att man inte strävar efter att utplåna landet.

– Ett hot mot USA:s territorium, inklusive Guam, eller våra allierade kommer att mötas av en massiv militär respons, en effektiv och överväldigande respons, säger han enligt AFP.

Under söndagen skulle presidenten träffa sitt nationella säkerhetsråd. När reportrar frågade om USA kommer attackera Nordkorea svarade Trump enligt flera medier:

– Vi får se.

FN:s säkerhetsråd höll ett extrainkallat sammanträde under måndagen och FN:s generalsekreterare fördömer Nordkorea i ett pressmeddelande. Utrikesminister Margot Wallström (S) riktar skarp kritik mot Nordkoreas provsprängning.

”Det äventyrar den internationella freden”, skriver hon på Twitter. Ett enigt säkerhetsråd beslutade att skärpa sanktionerna mot Nordkorea, bland annat genom att ytterligare begränsa landets exportförbud.

Nikki Haley, USA:s FN-ambassadör, uttryckte sig aningen hårdare.

– Nordkorea tigger om krig, säger hon, enligt Fox News.

– USA:s tålamod är inte oändligt. Vi måste vidta de starkaste möjliga åtgärderna mot Nordkorea i FN:s säkerhetsråd, säger Haley vidare.

Haley förklarar också att förslaget från Kina om att frysa flödet av förnödenheter till Nordkorea är en ”förolämpning”. Tiden för stegvisa åtgärder är förbi, enligt Haley.

Kinas representant uppmanade under mötet till diplomatiska samtal, och varnade säkerhetsrådet för drastiska handlingar.

– Situationen på halvön försämras ständigt medan vi pratar, och faller in i en ond cirkel, säger Liu Jieyi, Kinas FN-ambassadör.

– Situationen på halvön måste lösas fredligt. Kina kommer aldrig att tillåta kaos och krig.

Ryssland har även tidigare i veckan varnat USA för att nya sanktioner för att få Nordkorea att upphöra med testerna skulle vara kontraproduktivt och farligt.

Rysslands president Vladimir Putin säger dagen efter FN-mötet att nya sanktioner mot Nordkorea vore "värdelöst och ineffektivt", rapporterar AFP och hänvisar till presidentens tal som sänds på statliga Russia Today.

Putin menar att de USA-ledda invasionerna i Irak och Libyen har övertygat Kim Jong-Un om att endast kärnvapen kan skydda landets regim.

– Det är en potentiell global katastrof och kan leda till att många människoliv försakas. Det finns inget annat sätt att lösa kärnvapenfrågan än genom fredlig dialog, säger han.

Samtidigt varnar nu seismologiska experter för att berget, under vilket Nordkorea sannolikt genomfört sina sex tester, riskerar att kollapsa, vilket kan leda till att strålning sprids över hela regionen inklusive Kina.

Det uppger geofysikern Wen Lianxing för South China Morning Post.

Analysen baseras på data från över 100 jordbävningscentrum i Kina och grannländerna och har tagits fram genom att forskarna mätt och analysera de seismiska vågor som orsakats av provsprängningarna.

Om analysen stämmer är risken för en mänsklig katastrof stor menar Wang Naiyan, forskare och tidigare ordförande för China Nuclear Society.

– Vi kallar det att ”ta av taket”. Om berget kollapsar och hålet exponeras så kommer det släppa ut många dåliga saker, säger Wang Naiyan.
