Efter skandalfesten – här är jobbet Borg vill ha
Filippa Rogvall

Det har varit en tuff sommar för den tidigare finansministern, som häromdagen uttalade sig för första gången sedan skandalfesten.

Skandalen ledde bland annat till att Anders Borg lämnade sina styrelseuppdrag i Kinnevik och Bima, samt uppdraget som senior rådgivare åt finanshuset Citigroup.

– Jag fokuserar på de uppdrag jag har. Jag har ett antal intressanta saker jag tittar på, så jag fokuserar framåt, sa han i en intervju med Göteborgs-Posten.

Möjligtvis syftar Borg på möjligheten att bli doktorand. Han har nämligen skickat en ansökan till den Nationalekonomiska institutionen vid Stockholms universitet om just detta.

Anders Borg beskrivs av Stockholms universitet som en "känd alumn", men den tidigare finansministern blev aldrig klar med sin doktorsavhandling.

Något som det kanske blir ändring på nu.

– Anders Borg har varit doktorand tidigare, han har läst en väldig massa kurser hos oss, så han är väl egentligen klar med grundutbildningen. Exakt hur villkoren för industridoktorand ser ut är jag inte jättebevandrad i, säger Sten Nyberg, professor i nationalekonomi.

Nyberg är en av tre professorer som skrivit under att Borg bör antas till tjänsten. Ansökan har sedan framförts till Institutionsstyrelsen.

– För att någon ska antas måste personen vara kvalificerad, det är den bedömningen jag har varit med och skrivit på. Det var inte så svårt, eftersom han har tagit 90 procent av kurserna. Det tillhör ovanligheterna med en doktorand som har gjort det mesta jobbet innan, säger Sten Nyberg.

De exakta detaljerna för Anders Borgs eventuellt nya tjänst återstår att se. Sten Nyberg menar att det i alla fall inte råder någon tvekan om att den före detta finansministern är kvalificerad.

– Jag tittade på de här cv-papperna och behövde inte titta så länge för att skriva under det där, det handlar om kvalifikationerna. Han är ju välmeriterad på området, det får man säga. Det var inte så mycket att orda om, säger han.

Den största skillnaden mellan doktorand och industridoktorand är hur tjänsten finansieras, enligt Ann-Sofi Kolm, studierektor för forskarutbildningen.

– Industridoktorander finansieras inte genom statliga medel, utan på något annat sätt. Det kan vara att man finansieras genom ett företag till exempel. Men jag kan inte gå in på hur han ska finansieras i nuläget, säger hon.

Astri Muren, dekanus vid Samhällsvetenskapliga fakulteten och professor vid Nationalekonomiska institutionen, är en av de som ska besluta om Anders Borg får bli industridoktorand. Men när ett sådant beslut väntas återstår att se.

– Jag har inte fattat något beslut i den frågan, säger Astri Muren.

Hur lång tid brukar en sådan beslutsprocess ta?

– Jag tror inte att det tar så jättelång tid, men jag har ingen bestämd uppfattning om det, säger Muren och avböjer att svara på fler frågor om ansökan.

Senare under fredagskvällen bekräftar Anders Borg att han vill återuppta arbetet med sin avhandling i nationalekonomi. Han hade tänkt skriva klart den under 2003 - 2004 under sin tid på Riksbanken – men arbetet i riksdagen och regeringen kom emellan.

– Min tanke är att skriva en avhandling kring finanspolitiken i Sverige och Europa under krisen 2008-2012.

– Finansdepartementet agerar utifrån idéer om hur politiken fungerar och det finns anledning att pröva dessa föreställningar forskningsmässigt. Är finanspolitiken mer effektiv om utgångspunkten är starka offentliga finanser? skriver Anders Borg på Facebook.

Den före detta finansministern skriver vidare att han ser fram emot att ingå i en grupp som "prövar förutsättningarna för den ekonomiska politiken utifrån forskning och beprövad erfarenhet" – och att han tänker arbeta med avhandlingen på deltid.

– Jag kommer arbeta med avhandlingen på deltid och fortsätta med mina andra uppdrag samt nya utmaningar framöver, fortsätter Borg.
