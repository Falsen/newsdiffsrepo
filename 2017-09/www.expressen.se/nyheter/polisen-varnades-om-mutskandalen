Polisen varnades
om mutskandalen
Filippa Rogvall

Polismyndigheten har sedan tidigare erkänt att man bröt mot riktlinjerna i den omskrivna passupphandlingen, där DN i augusti avslöjade att polisen haft nära kontakt med bolaget som slutligen vann upphandlingen.

Enligt DN har två poliser med nyckelroller i upphandlingen har haft mycket täta kontakter med leverantören – AB Svenska Pass som ägs av bolaget Gemalto – under hela upphandlingsperioden.

I mejlkonversationer mellan de två poliserna och bolagets representanter framgår att poliserna och bolagets anställda planerar gemensamma middagar och åker på konferenser ihop.



LÄS MER: Justitieministern: Jag ska tala med polischefen om mutskandalen



Redan för ett år sedan ska polisens dåvarande inköpschef Annika Leander larmat ledningen om misstänkta mutor i upphandlingen, skriver DN i dag.

I en tjänsteanteckning skriver hon att hon fått "känslig information om passupphandlingen" och att det förekom osunda kontakter mellan de två poliserna och passbolaget. Leander ska ha nämnt minst ett konkret exempel om misstänkt mutbrott, enligt DN:s källor.

Men varningen ignorerades.

I stället för att gå till botten med uppgifterna fick de två poliserna fortsätta ha ansvar för upphandlingen på 730 miljoner kronor.

Den som nåddes av Leanders varning var dåvarande chef för rättsavdelningen, Johan Östensson, som rapporterar direkt till rikspolischef Dan Eliasson. Han skriver till DN att han nåddes av informationen i juni 2016, men gjorde bedömningen att det "rörde sig om rykten".

Östensson nöjde sig med att ha ett "korrigerande samtal" med en av poliserna, där han menar att det inte framkom några oegentligheter.

– Jag anser att jag gjorde rätt bedömning då, utifrån det som jag då hade fått höra, säger han till DN.

Polismyndigheterna anmälde de två poliserna för misstänkt mutbrott i augusti 2017, efter DN:s avslöjande. Det har fortfarande inte inletts någon förundersökning, men upphandlingen har omprövats till förvaltningsrätten, skriver DN.
