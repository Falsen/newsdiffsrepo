50 år sedan: Så gick det till
när Sverige fick högertrafik
Lennart Nilsson

Det var en massiv informationskampanj som pumpades ut över Sverige. Ingen skulle missa att det blev högertrafik.

Dessutom var det ett otroligt arbete som skulle genomföras. Alla vägskyltar behövde bytas och vändas. 8 000 bussar skulle köpas in eller byggas om. På landsvägarna fick alla linjer målas om.

Tidigare hade Sverige haft gula linjer, som syntes fint genom snö, men nu skulle de bli vita.

Utryckningsfordon fick blåljus, till skillnad från de röda som använts tidigare och bara i Sverige.

Vägmärken byttes ut och fick uppdaterad design. Många skyltar spegelvändes, så att skylten "varning för älg" fick ett djur som sprang åt vänster.

Även bilägare fick förbereda högertrafikomläggningen. Bilarnas halvljus fick ändras så att man inte bländade mötande trafik. Detta gjordes inte över en natt, men de bilar som blev högertrafikanpassade fick en klisterremsa över ena strålkastaren, att tas bort 3 september.

Alla fick dessutom högertrafiksymbolen, ett H, som klistermärke att sätta upp lite överallt i bilen, så att man inte skulle glömma vilken sida att köra på.

För privatpersoner infördes tillfälliga bestämmelser natten före omläggningen. All privattrafik var förbjuden mellan klockan 01 och 06 natten mot den 3 september. I Stockholm var det förbjudet att köra från klockan 22.00 den 2 september till klockan 15.00 den 3. Och de första dagarna var hastighetsbegränsningen sänkt, 40 i stan, 90 på motorväg och 60 på övriga vägar.

Resultatet blev att antalet olyckor minskade dramatiskt. Bara en olycka rapporterades när en misstänkt rattfyllerist kom över på fel sida och skadades svårt vid en frontalkollision på söndagen.

Sången alla sjöng på var Expressen-medarbetaren, och schlagergeniet Peter Himmelstrans "Håll dej till höger, Svensson" som spelades in av The Telstars och toppade listorna i tre veckor för 50 år sedan.

Sverige körde till höger långt innan det fanns bilar. 1718 var det lag att hålla till höger, men vi gick över till vänstertrafik redan 1734.

Att vi körde på fel sida vägen blev inget problem förrän trafiken blev internationell på 20-talet, eftersom de flesta länderna i Europa hade högertrafik. Ett annat problem var att sikten är sämre för bilisten att köra i vänstertrafik med vänsterstyrd bil.

Att som i Storbritannien eller Japan ha högerstyrda bilar var inte aktuellt i Sverige. Vi skulle ju ändå gå över till högertrafik, var det tänkt. Och då skulle ju alla tvingas byta bil.

Åtta förslag lämnades till riksdagen mellan 1927 och 1954. Allt detta ledde till en folkomröstning 1955.

Resultatet var förödande. Vänstersidan vann med 82,9 procent av rösterna. Eftersom valdeltagandet var lågt, bara 53 procent lades omläggningen på is. Den främsta invändningen var att det skulle kosta en massa pengar att byta sida.

Grannländerna knorrade och 1963 bestämde riksdagen att Sverige verkligen skulle få högertrafik. Men bara för väg-, gatu- och spårvägstrafiken. Järnvägen och tunnelbanan skulle fortsätta att köra till vänster, vilket den fortfarande gör.

Kostnaden beräknades till 400 miljoner kronor, men blev 600 miljoner, skriver Trafikverket. Kostnaden skulle bäras genom en trafikomläggningsskatt som togs ut tillsammans med fordonsskatten fyra år i följd. För den med mindre personbil var avgiften 40 kronor om året.

Finland fortsatte med vänstertrafik efter 1809 då Sverige förlorade Finland till Ryssland. Men 1858 fick de nog och bytte sida till höger. Först i världen.

Två länder, Samoa och Namibia har bytt till vänstertrafik.

I Europa är det bara Storbritannien, Irland, Cypern och Malta som har vänstertrafik. Stora delar av södra Afrika, Indien, Pakistan och Bangladesh kör till vänster, samt stora delar av Sydostasien. Även Australien, Nya Zeeland och Japan kör till vänster, samt många av medlemmarna av brittiska samväldet. Kanada är ett undantag och Gibraltar har högertrafik.

I Sverige kör tågen på vänster sida. Tänk på det nästa gång du tittar på "På spåret"!
