Prins Daniel är tillbaka där allt började
Johan T Lindwall

Prins Daniel inledde i morse sitt officiella besök i Örebro. För de flesta är vår prins förknippad med Ockelbo, men det var i Örebro som Daniel Westling föddes den 15 september 1973. För att hedra stadens, inte numera okände, son så bjöd landshövdingen Rose-Marie Frebran in prinsen.

– Det är både hedrande och kul att få vara här, berättar prins Daniel för Expressen.se som är på plats och följer hans program.



Efter att i morse hälsats välkommen av landshövdingen Rose-Marie Frebran vid Örebro slott stod både besök på Örebro universitet och Osets naturreservat på schemat. Daniel var imponerad av det späckade schema:

– Hoppas vi hinner med allt, skojade han med sitt sällskap.

Dagens höjdpunkt var nog utan tvekan ett besök i Almby kyrka och det är inte vilken kyrka som helst:

Det var här som Daniel en söndag i januari 1974 blev döpt till Olof Daniel Westling. Framlidna församlingsprästen Nils Magnerus stod framme vid dopfunten tillsammans med Daniels föräldrar Olle och Ewa Westling.

– Ja, det är ju onekligen speciellt att vara tillbaka. Jag har förstått det som att det var en fin ceremoni, berättade Daniel i dag när han för första gången på 40 år fick återse dopfunten. Prästerna Patrik Bergman och Ingemar Söderström höll i en liten ceremoni och som ett minne fick Daniel ett dopljus och en tavla som symboliserar dopet.

– När ljuset tar slut är det bara att höra av dig igen, skrattade prästen Patrik Bergman.

– Jag lovar, svarade Daniel.

Prästen Ingemar Söderström berättade om dopfunten från 1682 och om dagen då Daniel blev döpt.

Sedan framme vid dopfunten sammanfattade Daniel sina känslor.

– Otroligt vacker kyrka och fint mottagande av alla och fin körsång.

Vad har mamma och pappa berättat i efterhand om dopet?

– Att det var en fin ceremoni. För alla föräldrar är ju dopet något alldeles speciellt. Och så var ju fallet även för oss. Något ljust och fint.

Hur är det att vara tillbaka i Örebro där allt började?

– Det känns jättebra! Örebro är en fin stad, det tycker jag verkligen.
