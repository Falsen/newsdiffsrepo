C vill ha längre öppet på Systembolaget
TT

När medlemmarna i Centerpartiet på lördagen beslutade om riktlinjerna för partiets alkoholpolitik – i samband med den pågående C-stämman i Falun – fick omröstningen en oväntad utgång.

Moderpartiets politik valdes bort och i stället röstades ett av ungdomsförbundets sammanlagt tre förslag igenom.

C ska nu verka för att få längre öppettider på Systemet. Partiet ska också arbeta för att Systembolaget öppnar på fler mindre orter.

– Det här var inte det som vi från kommittén eller partistyrelsen ville, vi argumenterade emot, säger Solveig Zander, riksdagsledamot i socialförsäkringsutskottet.

Hon fortsätter:

– De vill förenkla tillgängligheten för alkohol, men det tycker inte vi så där vet vi inte hur vi ska hantera frågan. Just nu känns det lite svårt.

Men hos ungdomsförbundet är man glada. När Expressen når förbundsordförande Magnus Ek förbereder han sig för kvällens bankett.

– Vi har delvis vunnit och kommit en bit på vägen. Men vi hade kanske velat gå lite längre, säger Magnus Ek

Han förklarar anledningen till varför Cuf vill förlänga Systembolagets öppettider:

– Det handlar om två saker - dels tycker vi att vuxna människor ska kunna handla alkohol, dels är det en frihets- och bekvämlighetsfråga. Om man jobbar så ska man hinna dit innan eller efter jobbet eller på lunchen och då är det viktigt att ha bra öppettider så man hinner köpa en flaska vin.

Moderpartiet befarar att den politik de nu ska företräda orsakar ett ökat alkoholmissbruk.

– Vi som är normalkonsumenter av alkohol kan planera så vi kan handa när Systembolaget har öppet. För oss är det viktigare att värna nykterheten, säger Solveig Zander.
