Clinton om Sanders: "Rubbad liftare"
Anna Mattsson

I höstas förlorade Hillary Clinton det amerikanska presidentvalet mot Donald Trump och har sedan dess hållit en låg profil – samtidigt som hon jobbat med sina memoarer. Nästa vecka, den 12 september, släpps de. I tidigare utdrag ur boken har man kunnat läsa vad hon skulle gjort annorlunda i sin presidentkampanj, men också om hur det var att stå sida vid sida med Trump. Hillary Clinton beskriver tiden som motkandidat till president Trump som obekväm och säger att det blev speciellt jobbigt att uppträda på samma scen som honom efter att hans uttalanden om "pussy-grabbing" blev kända.

Hon ger sig dock inte bara på Donald Trump i boken utan även primärvalsrivalen Bernie Sanders. Clinton anklagar honom för att, i brist på politiska argument, i stället ha riktat in sig på att ifrågasätta henne som person.

"Hans attacker orsakade varaktig skada vilket gjorde det svårare att ena de progressiva under presidentvalet och banade väg för Donald Trumps 'Crooked Hillary'-kampanj”, skriver hon i boken, enligt Fox News.

Hillary Clinton jämför även sin tidigare rival med den "rubbade liftaren" från filmen "Den där Mary" med Bens Stiller och Cameron Diaz i huvudrollerna. I filmen så pratar den "rubbade liftaren" om att marknadsföra en redan existerande träningsteknik – men göra den en minut kortare än den ursprungligen är.

"Så var det att debattera med Bernie Sanders. Vi kunde lägga fram en djärv infrastrukturplan eller ett ambitiöst nytt lärlingsprogram för unga människor och sedan lade Sanders fram samma sak, fast större," skriver Clinton i sina memoarer enligt Fox News.

Hon anklagar även Bernie Sanders anhängare för att ha trakassera hennes anhängare på nätet och för att ha varit "mer än lite sexistiska".

"Jag vet inte om det störde Bernie eller inte. Han delade verkligen min fasa inför tanken på Donald Trump som president och jag uppskattar att han kampanjade för mig i presidentvalet, Men han är ingen demokrat, och det är inte förtal, det är vad han själv säger. Han ställde inte upp i valet för att se till så att en demokrat hamnade i Vita huset, han ställde upp för att splittra det demokratiska partiet", skriver Hillary Clinton, enligt Fox News.
