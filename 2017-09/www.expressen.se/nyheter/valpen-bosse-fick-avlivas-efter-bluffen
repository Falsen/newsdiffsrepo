Valpen Bosse fick
avlivas – efter bluffen
Helena Sund

Madeleine Rahm från Norrköping och hennes sambo hade länge funderat på att skaffa en hund tillsammans. Madeleine tvekade, men till slut kände hon ändå att det var dags.

– Jag tänkte att vi köper en hund så blir barnen glada, alla kommer bli glada av det!

En fransk bulldogg var enda rasen familjen var intresserad av, och de började göra efterforskningar på internet efter den rätta hunden.

– De flesta kennlar vi hittade hemsidor till var antingen nedlagda eller hade inte uppdaterat på flera år, så då började vi söka på Blocket.

Efter flera månaders jakt hittade familjen valpen Bosse via en Blocketannons, och det var kärlek vid första ögonkastet.

– Vi fick väldigt bra kontakt med säljaren, hon skickade över dokumentation på att Bosse var vaccinerad, chippad och besiktigad. Det kändes självklart, inget var konstigt.

Men det var efter familjen hämtat Bosse hos säljaren i Helsinborg som Madeleine började ana oråd. Bosse fick kraftig diarré och började kräkas, och Madeleine tog honom till en veterinär där han fick dropp.

– När vi tog hem honom var han jättepigg, men morgonen efter var han dålig igen. Han ville inte röra på sig och hade kraftig diarré.

Madeleine fick åka med Bosse till Linköping för akutvård. Väl där kunde veterinärerna inte ge annat besked än att Bosse led – och behövde avlivas.

– Jag trodde inte det var sant. Det här var min första hund, ska det vara så här? Jag satt och grät och tänkte "är det här på riktigt?".

När Madeleine kontaktade säljaren på vägen hem agerade hon oförstående och beklagade det Madeleine och hennes familj fått stå ut med. När Madeleine har försökt kontakta säljaren igen har hon inte gått att få tag på.

I efterhand har Madeleine fått kontakt med flera personer som köpt hundar från samma säljare i Helsingborg.

– Av de jag haft kontakt med har alla haft valpar med samma sjukdom. En annan valp fick också avlivas.

Av allt att döma har familjen Rahm och de andra köparna blivit utsatta för en bluff, och köpt sjuka hundar som smugglats in i Sverige illegalt.



LÄS MER: Valpen Frazze fick avlivas – efter bluffköpet



Nu vill Madeleine och hennes familj varna framtida hundägare att vara extra försiktiga när de ska köpa en hund.

–  Var inte förhastad när du köper hund, var kanske till och med involverad redan från början när mamman är dräktig. Vi gjorde allt vi kunde göra och gick efter Jordbruksverkets rekommendationer, men blev lurade ändå.
