Peter, 57, guidade jägare –
sköts med nästan 50 hagel
Filippa Rogvall

Händelsen utspelade sig i slutet av augusti förra året. Peter Digebrink arbetade som jaktguide och var för dagen ute med tre italienska jägare i ett fjällområde i Arjeplog, i närheten av Gautosjön.

– De gick 20 meter framför mig, och jag såg till att de gick åt rätt håll. Precis före skottet tänkte jag att de gick bra. De var ett par som gick lite närmare varandra och längst ut till höger gick den italienska mannen som sköt mig, säger Peter.

Den italienska 67-åringen har berättat att det flög upp en tjäder, som han instinktivt vände sig om och sköt efter med hagelgeväret. Men skotten träffade i stället Peter, något som NSD var först att berätta om.

– I samma ögonblick som han tryckt av var jag rakt i hans skottlinje. Den första svärmen träffade i min axel. "Han skjuter mig", tänkte jag och kastade mig till höger. I samma veva ser jag en ny svärm komma mot mig. Jag träffades av mellan 40 och 50 skott, det brände i kroppen.

Den italienska jägaren drabbades av panik, medan paret sprang fram och hjälpte Peter torka av lite blod.

– Min första tanke var att jag absolut inte får tuppa av. Jag ringde till min kusin som driver campingen i närheten så att han kan larma. "Jag är svårt skjuten", sa jag och berättade var jag befann mig. Han skickade en vän som kom med fjällflyg, han var där på en kvart, säger Peter.

Han berättar att han hela tiden tänkte rationellt, trots sina svåra skador.

– Jag tror att min yrkesbana räddade mig, jag har jobbat på räddningstjänsten i 35 år. Jag tänkte bara att jag måste lösa det här innan jag tuppar av, säger Peter.

Peter kallar händelsen för "tur i oturen", även om han har drabbat av livslånga men. De nästan 50 hagelkulorna på 3,5 millimeter sitter kvar i kroppen. En kula gick in strax ovanför ögat, en annan gick genom tinningen in i hjärnan – och en tredje ligger strax ovanför hjärtat i bröstkorgen.

– Jag har en operation av ögat som väntar och är lite förlamad i vänsterarmen, som läkarna håller på att utreda. Men jag är tillbaka och arbetar, det går inte att lägga om livet. Jag måste fortsätta leva, säger Peter.

Den 16 november är det rättegång, och den 67-åriga italienaren åtalas misstänkt för grovt vållande till kroppsskada. Även om jägaren inte hade uppsåt, menar Peter att han bröt mot flera regler, som att skjuta bakåt och passera de andra jägarna med en osäkrad bössa.

Han hoppas att ett eventuellt skadestånd kan täcka de stora kostnaderna han fått lägga ut för förlorad inkomst och sjukresor.

Även om Peter fortsätter jaga privat har han slutat att hjälpa andra jägare som guide.

– Hustrun satte stopp för det. Jag har haft tur en gång, det finns ingen anledning att ta den risken igen.
