Bil voltade vid kyrka – pojke omkommen
Mats Bråstedt

Polisen fick larmet klockan 14.40 på söndagen. Då hade en bil kraschat vid koptisk-ortodoxa församlingen S:t Mikael vid Bredsand utanför Sundsvall och hamnat ovanpå en annan bil.

– Det var en bil som körde av vägen i hög fart och voltade ner på parkeringsplatsen, säger Stefan Hill.

Två barn och föraren av bilen fördes till sjukhus. En pojke i 10-årsåldern dog av skadorna, enligt Sundsvalls Tidning. Anhöriga är underättade, enligt polisen. De andra fick lindriga skador och kunde sedan lämna sjukhuset.

Kyrkan har gudstjänst varje söndag. Vid tiden för händelsen hade någon form av aktivitet hållits i kyrkan och det var därför folk kvar på parkeringsplatsen utanför lokalen.

– I kyrkan hade det varit gudstjänst tidigare och sen kyrkkaffe. Folk var kvar utanför kyrkan och pratade på parkeringsplatsen när olyckan inträffade. De är chockade och har sörjt i kyrkan under kvällen, säger Stefan Hill.

Polisen har startat en förundersökning och säger att inledande omständigheter tyder på att det handlar om en olycka.

– Vi utreder vad som hänt och vad som har föranlett den här tragiska händelsen. En person är inledningsvis misstänkt för grovt vållande till annans död, alternativt vållande till annans död samt vållande till kroppsskada och vårdslöshet i trafik, säger David Levy, RLC-befäl vid polisregion Nord.
