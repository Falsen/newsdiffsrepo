Polisen varnar för postkodbedragare
Fredrik Samuelson

Tre personer larmade på fredagskvällen polisen i Sundsvall om att de fått besök eller blivit uppringda av okända personer som påstår att de kommer från "Postkodmiljonären".

Enligt polisen begärde de misstänkta bedragarna bankkortsuppgifter för att, som de säger, kunna föra över vinstsumman.

– I ett fall har de gjort besök men inte fått med sig någonting. I ett annat fall fick de med sig både bankkortet och kod, säger Markus Isacson.

De misstänkta bedragarna har främst försökt att lura äldre personer.

I minst ett fall har en man och en kvinna ringt på dörren och haft med sig blommor och sagt att de är från "Postkodmiljonären". De har också försökt få kortuppgifterna via telefon.

Polisen vill komma i kontakt med andra personer som kan ha haft besök av de misstänkta bedragarna och vill uppmuntra allmänheten att höra av sig på telefon 114 14 om man sett eller ser något misstänkt.

Polisen varnar även allmänheten och påtalar att man inte ska lämna ut sitt bankkort till okända personer.

– Vi vill varna och man får så klart gärna höra av sig till polisen om de hör av sig igen, säger Markus Isacson.

Enligt honom är det en ny typ av bedrägeri i Sundsvall.

– Jag har inte sett just det här tidigare här uppe och inte min kollega heller. Men en sån här typ av åldringsbrott är inget nytt. Det förekommer i olika former, säger Markus Isacson.
