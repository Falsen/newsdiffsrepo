Frida Stranne: "Trump pressas till att agera"
Filippa Rogvall

Konflikten mellan USA och Nordkorea har trappats upp allt mer. Under natten mot söndagen uppmättes två jordskalv i Nordkorea – vilket tidigare har kopplats till kärnvapentester. Landet uppger själva att det handlar om en "lyckad kärnvapensprängning".

Samtidigt vill FN införa nya sanktioner och har kallat till ett extra möte i säkerhetsrådet på måndagen.

Hur nära är vi en militär konfrontation mot Nordkorea?

– Läget är så klart allvarligt, samtidigt är det ett långt steg kvar till en militär konfrontation. Det är ingen som önskar några militära attacker i den här regionen. Det är många människor som bor i regionen och många säkerhetsaspekter att väga in. För USA att ta till militära medel är det fortfarande väldigt långt kvar, säger Frida Stranne i Expressen TV.





LÄS MER: Det här vet vi om Nordkoreas kärnvapentest



Många tyckte att det var obehagligt att Trump sa "vi får se" på frågan om de kommer att attackera. Hur tycker du att man har tacklat krisen från amerikanskt håll?

– Det är klart, det finns en oberäknelighet med Donald Trump. Vi har inte haft en president med hans lynne tidigare och hans politiska oerfarenhet i sådana här sammanhang gör det svårbedömt. Den reservationen måste vi ha. Han har dessutom en pressad situation, eftersom han varit oerhört kritisk till Obama tidigare, för den underlåtenhet som han menade att Obama haft gentemot Nordkorea, säger Frida Stranne och fortsätter:

– Nu har Nordkorea också tagit tydliga steg, även om vi inte har all fakta på bordet ännu, om vad den här bomben har för kraft. Från nordkoreanskt perspektiv handlar det om att avskräcka USA från att inte kunna eliminera regimen i Nordkorea. Men ett starkare Nordkorea är man givetvis inte intresserade av att se i Washington. Eftersom Trump har varit så uttalad i den här frågan innan så pressas han nu också till att agera på något sätt, men vad det blir i vet vi inte ännu. Alternativen är begränsade.





LÄS MER: Nordkorea kan förbereda nytt test



Kommer Trump att acceptera att Nordkorea är en kärnvapenstat och låta det vara så?

– Ur hans perspektiv är det givetvis inte ett scenario som han vill se. Samtidigt är det så att använda militära medel är oerhört vanskligt i det här området. Nordkoreas förmåga att slå till mot amerikanska mål, oavsett om man tänker sig det amerikanska fastlandet eller militärbasen Guam, är fortfarande begränsat. USA skulle med all sannolikhet kunna skjuta ned en sådan bomb, det skulle ta cirka 30 minuter för en sådan att nå amerikanska fastlandet, säger Frida Stranne och fortsätter:

– Men däremot är det bara tre minuter till ett anfall i Sydkorea, och där bor miljontals människor. Det vore givetvis också en katastrof, som USA inte vill ta på sig. Här är en väldigt svår balansgång och det är mycket möjligt att vi hamnar i en situation att USA får acceptera att Nordkorea har kärnvapen, men det är någonting som man nu försöker hitta andra sätt att förhindra.





Trump har kritiserat Kina i helgen – men vad kan han egentligen vänta sig av dem?

– Trump verkar ha förväntat sig mer tydliga krafttag från Kina vad gäller sanktioner mot Nordkorea och han har också hotat andra länder att USA ska sluta handla med dem om de inte implementerar kraftfulla sanktioner. Men vad han då inte verkar ha förståelse för är att Kinas säkerhetspolitiska överväganden visserligen handlar om att försöka stävja en lynnig regim i Nordkorea men utan att riskera att landet faller samman på grund av kinesiska sanktioner. Det skulle nämligen innebära att Kina snart skulle ha amerikansk militär vid sin gräns, vilket man givetvis inte är intresserade av. Men man kommer sannolikt rösta för ytterligare sanktioner i dag, säger Frida Stranne.
