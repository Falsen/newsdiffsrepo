V och regeringen är överens: Vill införa vinsttak
Casper Danielsson

Vinster i välfärden har varit en omdebatterad fråga i många år – och i kommande valrörelse kan den bli ett av de hetaste ämnena.

Anledningen är att regeringen, tillsammans med Vänsterpartiet, nu kommit överens om att lägga fram ett förslag som begränsar vinsterna till sju procent för privata välfärdsföretag inom skola och omsorg, uppger SVT Nyheter.

– Vår utgångspunkt är att skattebetalarnas pengar ska gå till det de är avsedda för, vi ska inte ha några stora vinstuttag. Det handlar om legitimiteten för svensk välfärd, säger Ardalan Shekarabi till SVT.

Parterna räknar med att lägga fram förslaget för riksdagen i höst, för att sedan presentera ett färdigt lagförslag i en proposition i mars nästa år.

Men chanserna för att den ska röstas igenom är mycket små då oppositionen inte ställer sig bakom förslaget.

– Dagens besked visar att Sveriges välfärd går en mörk framtid till mötes. Ett vinsttak kommer urholka och utradera valfriheten samt leda till sämre kvalitet, säger Irene Svenonius, moderat finanslandstingsråd i Stockholms län.

Liberalernas partiledare Jan Björklund skriver på Twitter att han känner sig sviken efter regeringens uppgörelse med Vänsterpartiet.

Annie Lööf kallar överenskommelsen "ett svek mot hundratusentals elever och brukare", och meddelar att Centerpartiet kommer rösta nej till förslaget.

– Rätten för föräldrar att välja skola till sina barn, för funktionsnedsatta att välja sin omsorg och för äldre att välja sitt äldreboende är oerhört viktig. Den möjligheten försöker nu S, MP och V strypa. Det är ett svek mot hundratusentals elever och brukare. Vi kommer självklart rösta nej till ett sådant förslag, säger hon i ett pressmeddelande.

Civilministern tycker ändå det är viktigt att förslaget presenteras innan nästa års val, så att väljarna vet hur de olika politiska partierna ser på saken.

– Om den här typen av förändringar blockeras av en höger-riksdag så måste medborgarna få ta ställning i frågan i valet 2018, säger Ardalan Shekarabi.

Välfärdsutredningen genomfördes av Malmös tidigare S-kommunalråd Ilmar Reepalu under 2016. Han föreslog där att privata välfärdsföretag inte ska få ta ut mer än sju procent på investerat kapital, övrig vinst ska återinvesteras i verksamheten.

Det är den linjen som regeringen och Vänsterpartiet har enats om att följa.

– Vi har fört en dialog med professionerna inom sjukvården och kommit fram till att vi måste beakta de särskilda behov som finns där, säger Ardalan Shekarabi till SVT.

Privata vårdcentraler, sjukgymnaster och privatläkare omfattas däremot inte av regeringens och V:s överenskommelse.

I stället kommer regeringen att tillsätta en ny utredning för att kunna begränsa vinsterna i vården. Den ska vara klar i juni och en proposition kommer att presenteras först efter valet 2018, om de rödgröna får fortsatt förtroende.

När välfärdsutredningen presenterades i november 2016 möttes förslaget av stor kritik från såväl näringslivet som oppositionen. Kritiken från välfärdsföretagen bottnade i att tusentals skolor och äldreboenden skulle tvingas lägga ned.
