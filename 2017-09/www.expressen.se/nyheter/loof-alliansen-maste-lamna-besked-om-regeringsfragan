Lööf: Alliansen måste lämna besked om regeringsfrågan
Saga Skovdahl

Centerledaren Annie Lööf skriver att Sverige behöver en Alliansregering och vill att partierna snart ger besked i regeringsfrågan. Enligt Lööf är alla Allianspartier överens om att pröva förutsättningarna för en alliansregering om partierna samlar fler röster än de rödgröna partierna i nästa val.

– Oavsett valresultat kommer vi rösta nej om Stefan Löfven prövar stödet för den nu sittande regeringen, skriver Annie Lööf.

– Företrädare för samtliga allianspartier har också uttalat att vi inte vill regerings- eller budgetförhandla med Sverigedemokraterna. Eftersom Sverigedemokraternas politik står i motsats till våra gemensamma värderingar om frihet, öppenhet och medmänsklighet, fortsätter hon.

Tidigare på fredagen öppnade Kristdemokraternas ledare Ebba Busch Thor för att ta makten med hjälp av Sverigedemokraterna.

– Jag är beredd att tillträda på det sättet, sa Ebba Busch Thor i SVT:s Morgonstudion.

– Jag tycker att det är helt fel som det varit nu i några år där en del partier sagt att ”jag står för den här politiken men om du också tänkt rösta för den så vill jag inte att den politiken går igenom", sa hon vidare i programmet.



Läs mer: Busch Thor öppnar för att ta makten med hjälp av SD



Centerpartiet har tidigare uttryckt att man inte vill ta makten med hjälp av SD. Och debattartikeln i Dagens industri handlar heller inte om just detta, enligt Annie Lööfs pressekreterare Hannes Hervieu.

– Nej, artikeln handlar om vad Alliansen behöver göra fram till valet för att vinna. Främst lägga fokus på att utveckla sakpolitik och presentera nya politiska förslag, men också behovet av att ge ett gemensamt besked i regeringsfrågan och våga tro på seger igen, skriver Hannes Hervieu i ett sms till Expressen.

– Centerpartiets linje i regeringsfrågan är samma som tidigare. Centerpartiet vill hålla ihop Alliansen, vi utesluter samarbete med SD och om Alliansen behöver ökat stöd för politiken vill vi föra samtal över blockgränsen tillsammans med de andra allianspartierna, fortsätter pressekreteraren.

Opinionsmätningar visar att de rödgröna partierna tillsammans samlar fler väljare än de borgerliga partierna – och att klyftan mellan blocken växer.

Men enligt Centerledaren kan Alliansen vinna även nästa val om partierna jobbar åt samma håll.

– Under mandatperioden inför valet 2010 framfördes åsikten att "Alliansen var rökt” när opinionsmätningarna såg trista ut. Men Alliansen var inte rökt. Tvärtom ökade Alliansens samlade röststöd 2010 och Alliansen kunde regera Sverige ytterligare fyra år. Det kan vi göra igen, skriver Annie Lööf i debattartikeln.
