Här är regeringens gåva till prinsessparet
Sofia Hegevall

Till lysningen i Slottskyrkan var både allmänheten och inbjudna gäster välkomna - och flera hundra besökare hade vid 11-tiden satt sig på plats i Slottskyrkan.

En av dem som självklart var inbjuden var prinsessan Madeleines bästis Louise "Lussan" Gottlieb.

I en knälång midnattsblå klänning log hon när hon strax innan klockan 11 gick in i kyrkan tillsammans med bland andra Fredric och Carola Gottlieb.

Efter gudstjänsten var hennes leende ännu större.

- Det var jättefint, säger hon till Expressen, när hon samlats med andra vänner på slottsbacken.

Ett par timmar efter gudstjänsten  i Slottskyrkan var det dags för de specialinbjudna gästerna att fortsätta lysningen för det blivande äkta paret, genom en mottagning på Kungliga slottet. Där lämnade Fredrik Reinfeldt över regeringens gåva till prinsessparet:

Fyra ljusstakar som har formgivits av professor Sigurd Persson, en svensk ädelsmed, industridesigner och skulptör. Kulljusstaken ritades av Sigurd Persson till utställningen "Silverne stakar" på Hantverket vid Brunkebergstorg i Stockholm 1963. Ljusstakarna är tillverkade av försilvrad mässing och porfyr från Blyberg i Älvdalen, Dalarna.

Prins Carl Philips tidigare flickvän Emma Pernald var en av de inbjudna, precis som vännerna Louise och Jacon Cronstedt, samt en av prinsessan Victorias närmaste vänner, Josephine Genetay.

Också hon var hemlighetsfull om vad hon gett det blivande brudparet för gåva,

- Det är hemligt, säger Josephine Genetay och ler.

Josephine anlände till lysningsmottagningen tillsammans med maken Anderson Zapata, som bar på två stora, kvadratiska paket inslaget i pastellrosa omslagspapper.

Och Expressens hovreporter Johan T Lindwall kan berätta att det blivande äkta paret har en hemlig önskelista. I topp på önskelistan finns bland annat en lampa från Joseph Frank, och porslin från Matheus, som går att köpa för en dryg hundralapp och uppåt per styck, i många olika färger och former.

Allt på önskelistan är hemligt, men finns att köpa på NK eller Svenskt Tenn.

En bra gissning är att prinsessan Madeleine och Chris O'Neill kommer att bli nöjda med gåvorna, då många gjorde entré till mottagningen bärande på påsar från bland annat just Svenskt Tenn.

– Jag kan inte uttala mig om deras presenter. Jag har ingen kunskap om det, säger hovets informationschef Bertil Ternert.

Officielt önskar sig paret att de som vill ge dem en bröllopsgåva ska tänka på World Childhood Foundation som Madeleine arbetar för, eller stiftelsen Min stora dag som Madeleine är beskyddare för.

Övriga gåvor kan lämnas till Post & Paket, Kungliga slottet, fram till och med onsdagen den 5 juni.
