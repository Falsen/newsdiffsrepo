Därför vill Birgitta Ohlsson leda Liberalerna
Saga Skovdahl

Det var i början av juni som Birgitta Ohlsson berättade att hon gärna tar över ledarskapet i Liberalerna. Beskedet, som Ohlsson lämnade i SVT:s ”Aktuellt”, kritiserades bland annat av Jan Björklund.

Han beklagade att paritet plötsligt hamnat i en ledarskapsstrid.

– Jag är orolig över att vi i stället kommer ägna sex månader åt interna konflikter, sa Björklund vid en pressträff kort efter Ohlssons tillkännagivande.

Partiets länsförbund har fått tycka till om partiledarfrågan över sommaren – och det är Björklund som har störst stöd.

Birgitta Ohlsson fick frågor om Nordea – som ska flytta huvudkontoret till Helsingfors i Finland – och om rikspolischef Dan Eliasson som låtit ett privat företag hantera polisens personal- och lönesystem utan att använda en kryptering som Försvarsmakten godkänt.

– Det är så klart väldigt tragiskt. Det handlar om många jobb för svensk del. Det är också en signal om att Sverige inte ses som tillräckligt attraktivt, säger hon om Nordea.

Liberalerna har krävt rikspolischefen Dan Eliassons avgång redan innan hans beslut om hanteringen av polisens personal- och lönesystem blev känd.

– Han sitter nog ganska löst, säger Ohlsson.

Birgitta Ohlsson berömmer Jan Björklund för hans insatser, särskilt vad gäller skolpolitiken. Men partiet går dåligt i opinionen – vilket oroar.

– Det räcker inte att tala om förnyelse utan vi måste också få en förnyelse, säger Brigitta Ohlsson.

Att moderatväljare som nu väljer bort partiet inte går till Liberalerna – vilket de annars ofta gör – är ett dåligt tecken menar Brigitta Ohlsson.

– Det här är första gången som de inte gör det på väldigt lång tid. Varför ser inte mer liberalt sinnade moderater oss som ett alternativ? säger hon.

Exakt vad Birgitta Ohlsson ska göra om hon inte vinner partiledarstriden är oklart.

– Det jag har sagt väldigt tydligt är att jag inte kommer att vara riksdagskandidat för Liberalerna i nästa val, säger hon.

Flera opinionsmätningar visar att de rödgröna partierna får ett större väljarstöd än de borgerliga partierna.

Om de rödgröna också får fler röster än allianspartierna i riksdagsvalet nästa höst är det enligt Birgitta Ohlsson viktigt att Sverigedemokraterna och Vänsterpartiet inte får inflytande. Ett sådant scenario påverkar inställningen till att samarbete över blockgränsen.

– Jag har egentligen ingen annan åsikt än Jan Björklund. Man måste också kunna se blocköverskridande samarbeten.

– Då tycker jag det är viktigt att Sveriges liberala parti också kan ta ansvar. Alliansen är första alternativet, men man måste också kunna ta ansvar i en sådan politisk kris, säger Brigitta Ohlsson.

Birgitta Ohlsson vill att Liberalerna – och hela alliansen – går mot mitten.

– Jag skulle vilja säga att det som är ett stort problem för alliansen, förutom att enskilda partier har problem, det är att vi väldigt ofta har dragits högerut.

– Med tanke på den väljarsituation vi har skulle vi ha en större chans att komma tillbaka till makten om tyngdpunkten låg mera på mitten, säger Brigitta Ohlsson.

Hon menar att Kristdemokraterna och Moderaterna drar den gemensamma politiken högerut.

– Där tror jag att maktbalansen skulle vara mera sund för alliansen om inte bara Centern gick framåt utan också Liberalerna. Men då måste vi positionera oss något mer åt mitten politiskt sett, säger hon.

Enligt Birgitta Ohlsson behöver de borgerliga partierna inte ha en gemensam politik på vartenda "minsta lilla fält".

– Nu måste allianspartierna visa särart, säger hon.

Brigitta Ohlsson får också sätta getingbetyg på Jan Björklund och Stefan Löfven – och ger Björklund fyra getingar, medan statsministern får två.
