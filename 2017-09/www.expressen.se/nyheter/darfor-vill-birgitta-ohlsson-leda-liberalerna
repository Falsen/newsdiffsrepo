Därför vill Birgitta Ohlsson leda Liberalerna
Saga Skovdahl

Det var i början av juni som Birgitta Ohlsson berättade att hon gärna tar över ledarskapet i Liberalerna. Beskedet, som Ohlsson lämnade i SVT:s ”Akutellt”, kritiserades bland annat av Jan Björklund.

Han beklagade att paritet plötsligt hamnat i en ledarskapsstrid.

– Jag är orolig över att vi i stället kommer ägna sex månader åt interna konflikter, sa Björklund vid en pressträff kort efter Ohlssons tillkännagivande.

Partiets länsförbund har fått tycka till om partiledarfrågan över sommaren – och det är Björklund som har störst stöd.

Birgitta Ohlsson fick frågor om Nordea – som ska flytta huvudkontoret till Helsingfors i Finland – och rikspolischef Dan Eliasson som låtit ett privat företag hantera polisens personal- och lönesystem utan att använda en kryptering som Försvarsmakten godkänt.

– Det är så klart väldigt tragiskt. Det handlar om många jobb för svensk del. Det är också en signal om att Sverige inte ses som tillräckligt attraktivt, säger hon om Nordea.

Liberalerna har krävt rikspolischefen Dan Eliassons avgång redan innan hans beslut om hanteringen av polisens personal- och lönesystem blev känd.

– Han sitter nog ganska löst, säger Ohlsson.

Birgitta Ohlsson berömmer Jan Björklund för hans insatser, särskilt vad gäller skolpolitiken. Men partiet går dåligt i opinionen – vilket oroar Ohlsson.

– Det räcker inte att tala om förnyelse utan vi måste också få en förnyelse, säger Brigitta Ohlsson.

Att moderatväljare som nu väljer bort Moderaterna inte går till Liberalerna – vilket de annars ofta gör – är ett dåligt tecken menar Brigitta Ohlsson.

– Det här är första gången som de inte gör det på väldigt lång tid. Varför ser inte mer liberalt sinnade moderater oss som ett alternativ? säger hon.

Exakt vad Ohlsson ska göra om hon inte vinner partiledarstriden är oklart.

– Det jag har sagt väldigt tydligt är att jag inte kommer att vara riksdagskandidat för Liberalerna i nästa val, säger hon.

Flera opinionsmätningar visar att de rödgröna partierna får ett större väljarstöd än de borgerliga partierna.

Om de rödgröna också får fler röster än allianspartierna i riksdagsvalet nästa höst är det enligt Birgitta Ohlsson viktigt att Sverigedemokraterna och Vänsterpartiet inte får inflytande. Det påverkar inställningen till samarbete med Stefan Löfven.

– Jag har egentligen ingen annan åsikt än Jan Björklund. Man måste också kunna se blocköverskridande samarbeten, säger hon.

Enligt Birgitta Ohlsson behöver de borgerliga partierna inte ha en gemensam politik på vartenda "minsta lilla fält" – även om en Alliansregering förstås är att föredra enligt Ohlsson.

– Nu måste allianspartierna visa särart, säger hon.

Brigitta Ohlsson får också sätta getingbetyg på Jan Björklund och Stefan Löfven – Björklund får fyra getingar och statsministern två.
