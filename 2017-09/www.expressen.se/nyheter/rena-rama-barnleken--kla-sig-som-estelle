Rena rama barnleken – klä sig som Estelle
Johan T Lindwall

Att den grekiska exilprinsessan Marie-Chantal har blivit något av en hovleverantör när det vankas fest för kungligheter under tolv år är ingen hemlighet. Därför var det kanske inte så förvånande att prinsessan Estelle var klädd i just Marie-Chantal när hovet i veckan släppte nya bilder, lagom till hennes fyraårsdag.

I en rosa klänning med gröna kantband, och till det lackskor, poserade Estelle för fotografen Kate Gabor hemma på Haga slott. Även Victoria och Daniel var med på några av bilderna.

Estelles födelsedagsklänning kostar motsvarande 2500 kronor, men har de senaste veckorna reats ut för 1000 kronor. Den uppges dock ha varit så populär att den numera inte går att få tag på.

Marie-Chantal-klänningen som Estelle bär på Postnords nya frimärken, som premiärvisades i veckan, finns däremot fortfarande på rea på klädmärkets hemsida. Klänningen, som Estelle även bar på prins Nicolas dop, är prissänkt från närmare 3000 kronor till 1165 kronor.

Fortfarande mycket pengar förstås – trots det går den åt som smör.

– Jag hade också klänningarna i min butik, men de är helt slutsålda. Inte en klänning kvar, säger Johanna Engberg, som driver en exklusiv barnklädesaffär på Östermalm i Stockholm.

Att det ofta blir en enorm efterfrågan på kläder som Estelle och prinsessan Leonore bär har hon vittnat om tidigare.

– Numera förbokar många klänningarna bara för att vara säkra på att komma över ett plagg, säger Johanna Engberg.

– Nu väntar vi med spänning på kungens 70-årsdag för att se vad prinsessorna ska ha på sig.
