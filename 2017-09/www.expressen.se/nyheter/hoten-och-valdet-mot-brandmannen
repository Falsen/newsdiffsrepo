Hoten och våldet mot brandmännen
Diamant Salihu

Polis avlossade varningsskott mot stenkastande ungdomar i Rinkeby i norra Stockholm i måndags kväll.

Inledningsvis drog sig polisen tillbaka och då åkte heller inte räddningstjänsten in för att släcka flera bilbränder.

Nu släpper fackförbundet Kommunal en rapport om hur vanligt förekommande hot och våld är i tjänsten. Totalt 470 av 1 511 tillfrågade brandmän har svarat på en enkät som genomfördes i januari.

Enkäten presenteras i en rapport som konstaterar att var tolfte person inom räddningstjänsten utsatts för våld senaste året och att var sjätte hotats när de gjort sitt jobb.

– Det är en alldeles för hög siffra som vi omöjligen kan acceptera. Det är faktiskt de som bokstavligen släcker bränder och räddar liv och de ska inte vara oroliga för sina egna liv när de gör sitt yrke, säger Tobias Baudin, ordförande i Kommunal.

Myndigheten för samhällsskydd och beredskap (MSB), är den myndighet som varje år tar fram statistik om bland annat räddningsinsatser. I nuläget saknas statistik om hot och våld mot räddningstjänsten.

Sådan statistik kommer att tas fram framöver, men bara över de fall då räddningstjänsten bedömt att hot och våld fördröjt räddningsinsatsen.

Ansvaret kommer därmed att vila på ledningen på varje räddningstjänst att dokumentera och bedöma vad som är hot och våld inom jobbet – och om det fördröjt insatsen.

Antalet anlagda bränder minskat i Sverige, enligt MSB. Däremot har andelen bilbränder som bedöms vara anlagda ökat från 12 procent 1998 till 38 procent 2015. Många av bilbränderna anläggs i syfte att provocera för att kunna tillkalla polis, enligt rapporten.

Daniel Svärd är brandmästare i Kista, den brandstation som är mest utsatt för hot och våld i landet. Senast i måndags kväll tvingades kollegerna avvakta på poliseskort innan de kunde släppas in i Rinkeby. Flera bilar hade satts i brand i samband med upplopp efter att polisen gjort ett ingripande mot en efterlyst person.

– Då blir det med en viss fördröjning. Ibland kan det handla om minuter, andra fall tar det längre tid, säger Daniel Svärd.

Hot och våld riktas främst mot polisen, men även brandmännen i Kista blir frekvent utsatta.

– Det rör sig om olika hot- och våldsituationer. Stenkastning. Raketer. Laserpekare har förekommit. Sedan har verbala hot förekommit.

Kommunal kräver hårdare lagar för att avskräcka de som attackerar räddningstjänsten och att brotten ska klassas som hot och våld tjänstemän. För att straffen ska bli strängare.

Daniel Svärd är tveksam till att brandmännen ska ses som tjänstemän. Däremot vill han att fler som begår brott ska straffas. Nuvarande lagstiftning duger, anser han.

– Men det är svårt att gripa de här människorna helt enkelt.

Storstockholms brandförsvar säger i en kommentar om rapporten att det finns en oro över utveckling i samhället. Några slutsatser vill man inte dra på Kommunals enkät, som har en svarsfrekvens på 31 procent.

– Vi har inte någon spridd oro över hela organisationen för att möta hot och våld vid insatser, utan situationen ser väldigt olika ut på olika stationer. Framför allt är det stationen i Kista som har att hantera en särskild situation kopplat till risk för hot och våld, säger Veronica Sandström, kommunikationschef.
