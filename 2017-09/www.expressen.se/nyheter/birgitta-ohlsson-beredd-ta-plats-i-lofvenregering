Birgitta Ohlsson beredd
ta plats i Löfven-regering
Niklas Svensson

Den 1 juni i år meddelade Birgitta Ohlsson att hon kandiderar till partiledarposten i Liberalerna, och därmed utmanar den sittande partiledaren Jan Björklund. Striden avgörs på landsmötet den 17-18 november.



LÄS MER: Birgitta Ohlsson sågar M-förslaget om tiggeri



Birgitta Ohlsson vill förändra partiet på flera sätt.

– Jag tror på det jag kallar för ”förväntansliberalism”. Inte bara krav uppifrån, utan en tro på att människan växer genom förväntningar. Detta förutsätter en liberal ”både-och-politik" fast förankrad i den politiska mitten. Att vara tuff mot kriminaliteten, men också tuff mot dess orsaker. Att inse att en skola med arbetsro och kunskapstörst är ett lika viktigt vapen för trygghet och tillit som fler poliser, säger hon inför kvällens utfrågning i Expressens politikprogram "Bara Politik".

Kan du i något läge tänka dig att ingå i en Löfvenledd regering efter valet?

– Det viktigaste för en liberal är att försvara och genomföra liberala idéer. Det gör vi bäst i en Alliansregering som jag kommer att kämpa för. Men om väljarna inte ger oss tillräckligt stöd måste vi vara beredda att ta ansvar för Sverige. Det kan ske genom en mittenregering, där också Socialdemokraterna ingår. Vänsterpartiet och Sverigedemokraterna är för mig ytterkantspartier som aldrig kan samregera med liberaler.

Varför är det viktigt för dig att hålla dörren stängd för SD?

– Sverigedemokraterna och Liberalerna har totalt olika värderingsgrund. SD har nazistiska rötter och fortfarande en  främlingsfientlig grund i dag. Och allt handlar inte om synen på invandring. SD:s politik är ett hot mot liberala ideal. De ser Orbans Ungerns och högerpopulisterna i Polen som förebilder - det vill säga regeringar som monterar ner pressfriheten, de vill sänka abortgränsen och återinföra sambeskattningen som gör det olönsamt för kvinnor att yrkesarbeta.

Kvällens direktsändning av "Bara Politik" startar klockan 19.00 i Expressen TV.
