Mördarnas galna biljakt
efter offret – mitt på E4
Frida Jareteg

Mordet inträffar på kvällen den 22 januari.

Mannen, som var i 25-årsåldern, blir enligt åtalet förmådd att gå in i ett garage under ett lägenhetshus i Hallonbergen. Där beskjuts han, men överlever.

Mannen ringer en kamrat som tar kontakt med en tredje vän.

Denne hämtar upp dem i sin bil – det är bråttom till sjukhuset.

– Jag körde full fart jag tror att jag körde mot rött tre gånger, jag körde väldigt snabbt, säger bilföraren i polisförhör.

Men gärningsmännen ska inte vara klara.

Det dröjer enligt polisen inte länge förrän de tar upp jakten på bilen där den beskjutna mannen sitter i baksätet. Övervakningskameror vittnar om den dramatiska vansinneskörningen som fortsätter ut på E4.



LÄS MER: Polischef utreds för tjänstefel efter dubbelmord



Föraren i bilen som jagas berättar i förhör:

– När jag kör mot stan och ska svänga av till Karolinska så kommer det annan svart bil [...] som kör om mig och bromsar in framför mig. Jag kunde inte åka förbi den.

Bilen som chauffören beskriver som svart ska egentligen ha varit silverfärgad – flera andra bilister blev vittnen till händelsen.

Enligt förundersökningen stannar den och en man hoppar ut. Föraren i den andra bilen berättar hur den skottskadade mannen skriker till.



LÄS MER: Paret mördades vid bostaden – kompisgäng åtalas för mord



– Jag kliver ut ifrån förarplatsen och löper för mitt liv, jag bara springer och springer. Under tiden som jag springer så hör jag skott som avfyras, säger chauffören i förhör.

Han flyr mot en kyrkogård intill och tappar ena skon när han klättrar över staketet. Skon ska senare hittas av polisen precis nedanför avfarten till Karolinska universitetssjukhuset från E4.

Bilföraren har i efterhand svårt att minnas exakt vad som hände, men berättar att han efter ett tag går tillbaka till bilen och ser sin vän ligga sårad i baksätet. Han sätter sig genast i förarsätet och kör mot Karolinska.

– Jag skrek hjälp, hjälp! Jag körde dit där jag såg att det var människor och skrek på hjälp.

Till slut får han hjälp av två män att få in den skottskadade mannen på sjukhuset, men det är för sent. Efter en operation bekräftas mannen i 25-årsåldern avliden av sina skador.

Bara några minuter efter dådet får bilföraren ett två sms från en av de misstänkta gärningsmännen med orden "stäng munnen" och "berätta annat", vilket framgår av förundersökningen.

Under onsdagen åtalades sex unga män misstänkta för mordet vid Karolinska.

Mordoffrets kamrat, han som ringde efter chauffören, fanns också med i bilen som blev jagad. Han misstänks för grovt skyddande av brottsling efter att ha tagit med sig och gömt offrets telefon. Enligt åklagaren har kamraten röjt undan bevis.

Två av de misstänkta mördarna åtalas dessutom för det dubbelmord som inträffade några veckor senare, på ett par i 40-årsåldern i Hallonbergen. Enligt polisen var den mördade mannen i 40-årsåldern vittne till beskjutningen i garaget den 22 januari.

– Vi menar att ett motiv har varit att hindra målsägaren från att ha ytterligare kontakt med polisen, säger Olof Calmvik.
