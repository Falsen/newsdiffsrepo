Knivdrama på skola – 16-årig flicka svårt skadad
Magnus Hellberg

Den misstänkte för knivattacken, en 19-årig man, har gripits, enligt polisuppgifter i norska medier.

Det är de norska tidningarna Dagbladet, VG och Drammens Tidene som rapporterar om knivdramat i norska Lier i Buskerud. Allt ska ha börjat med ett gräl inne i aulan på St. Hallvards skola.

Enligt Drammens Tidende ska den 16-åriga flickan ha hamnat i någon form av dispyt med en yngre man. Men det slutade där.

Efter ett tag ska mannen ha sökt upp flickan i ett klassrum och utdelat flera knivhugg mot henne i överkroppen.

Både lärare och elever blev vittne till attacken inne i klassrummet.

– Ingenting tyder på att hon är slumpmässigt utvald, säger polisen enligt Dagbladet.

En elev på skolan säger till NRK:

– Det verkar som att det har varit ett vanligt tjafs mellan en pojke och en flicka. Sedan ser jag att han börjar slå mot henne. Efter det så ser jag att han har en kniv, men jag ser inte när den används. Sedan ser jag att han börjar springa så jag springer efter honom.

Efter den blodiga attacken flydde den unge mannen från klassrummet, men kunde gripas efter en kortare jakt. Flickan är förd akut till ett sjukhus i Drammen. Hennes tillstånd beskrivs som allvarligt, men skadornas omfattning är i nuläget okända.
