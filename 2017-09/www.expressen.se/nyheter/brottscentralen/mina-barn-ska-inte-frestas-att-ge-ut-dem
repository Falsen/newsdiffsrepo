Leif GW: "Om jag gett ut den
skulle ytterligare personer ha dött"
Tina Frennstedt

Under sin karriär som författare har han gett ut ett stort antal romaner och även flera jakt -och kokböcker. Men nu avslöjar Leif GW att han dessutom har skrivit flera manus som vi med stor sannolikhet aldrig kommer att få läsa. Det handlar både om att han städar inför sin död och att han helt enkelt inte har varit tillräckligt nöjd med dem. Det kanske mest överraskande manuset av alla är ett, som han själv beskriver, som en komedi, en musikal libretto som han skrivit för teaterscenen. Men hittills är det inget förlag som har velat ge ut den.

– Ingen tycks ha fattat hur enastående den är. Man kan säga att det är ett musikallibretto skrivet direkt för teater eller film. Men det föll ingen på läppen. Själv tycker jag nog att det är bland det bästa som jag har skrivit, men det är en annan femma. Jag funderar på om jag ska göra om den till en roman, men det är inte helt enkelt att gå från bild till ord. Framtiden får utvisa, säger han.

Bland hans andra outgivna alster finns en dokumentär roman om Stureplansmorden som skedde utanför Sturecompagniet 1994 då fyra personer mördades.

– Om jag gett ut den skulle ytterligare personer ha dött, och det var det faktiskt inte värt. Nu blev den personen mördad senare ändå, men då tyckte jag att det hade gått för lång tid. Jag berättade hur det hade gått till, det fanns massor av poliser som visste vad som hade hänt, när och varför de greps. Men inga av de här inblandade är att leka med, inte deras umgänge heller och de hade inte blivit glada när de blev klara över det, säger han.

Ett annat manus låg alldeles för nära sanningen och var baserad på ett verkligt fall.

– Jag struntade i att ge ut den. Den hade blivit vådligt svettig att läsa om du hade kännedom om fallet, där berättades saker som inte var så roliga för de drabbade. Sådant råkar man ut får som författare, det är inte hela världen.

Som ung skrev han även en kriminalpolitisk betraktelse, inte heller denna vill han se i tryck.

– Jag brukar låta böcker ligga ett tag, för att få perspektiv på dem. När jag satte mig ner och läste den här betraktelsen sedan tyckte jag att det var en enastående självgod författare, en ganska odrägligt typ som skrivit den. Funderingarna hade inte den intellektuella halten att den uppvägde hans självupptagenhet. Till mitt försvar ska jag säga att jag var ganska ung på den tiden.

Främsta skälet för att radera manusen är att hans barn inte ska frestas att ge dem vidare för publicering efter hans död. Totalt handlar det om minst fyra färdigskrivna.

– Man kan inte utesluta att de finns någonstans, man glömmer sånt, tar många kopior på manusen under arbetets gång. Men förhoppningsvis har jag lyckats städa efter mig så jag inte ska behöva stå med skammen. Det vanligaste skälet är att de inte har varit bra nog, säger han.
