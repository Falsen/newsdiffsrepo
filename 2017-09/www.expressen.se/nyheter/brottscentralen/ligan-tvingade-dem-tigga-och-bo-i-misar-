Ligan tvingade dem tigga och bo i misär
Nina Svanberg

Bilder i polisens förundersökning visar misären som tiggarna – och flera små barn – levt i: Högar av utgånget kött, gamla madrasser, industriskräp, råttbajs och förruttnad mat.

I vintras slog polisen till mot husen, belägna i Mossgruvan söder om Ludvika. En polis som var med berättar om hängande elkablar, frän lukt och översvämmade toaletter. I husen hittades även barnsaker och mjukisdjur.

Två män och en kvinna från Bulgarien misstänks ha lockat hit tio landsmän med löfte om byggjobb. I stället har de tvingats tigga och dagligen lämna ifrån sig intjänade pengar, enligt åtalet.

Det här ska ha pågått från oktober 2015 fram tills dess att polisen och gränspolisen slog till i januari i år.

En av de misstänkta, kvinnan, ska ha haft "en särställning" bland tiggarna.

I vittnesförhören går det också att läsa att de två misstänkta männen bestämt över och fördelat tiggarplatser utanför olika affärer.

Nu åtalas ligan för människohandel respektive medhjälp till människohandel. En av medlemmarna åtalas också för grovt penningtvättsbrott. På tisdagen startade den omfattande rättegången mot ligan, vilket NA först rapporterade.

En butiksanställd som jobbar i området berättar i förhör att tiggarna skjutsades och hämtades från sina respektive platser:

– En kille åkte i en svart SUV, en stor bil, och skjutsade hit några personer som satt här utanför och tiggde.

Vittnet berättar också att en man "kollade tiggarna varje dag".



LÄS OCKSÅ: Nya M-förslaget: Förbjud tiggeri



I polisutredningen ingår bilder där en anhörig till en av de misstänkta viftar med femhundralappar. Den misstänkte mannen skriver i en kommentar till bilden i sociala medier att han "gillar att jobba med människor i Sverige".

Pengarna som tiggarna tvingades av varje dag låstes in i kassaskåp, enligt förundersökningen.

I skåpen har polisen även hittat kassaböcker med anteckningar om hur mycket pengar som tiggarna fått in varje dag. De enskilda tiggarna finns nedskrivna med namn och har dagligen tjänat mellan 80 och flera hundra kronor.

Enligt beslagtagna dagböcker fick den mest framgångsrika av tiggarna ihop närmare 200 000 kronor under förra året.

En person med koppling till tiggarna och ligan säger i förhör:

– För två år sedan var kriget ganska stort om tiggarplatser. Jag är verkligen förvånad att det tog så lång tid för er att uppfatta att han tar hit folk för att tigga. Det finns människor som verkligen är i behov att tigga för att få pengar.

"Förvånad att det tog så lång tid"

Han kallar det "sorgligt" att de som ger pengar tror att de går till någon som verkligen behöver hjälp. Enligt honom är den åtalade trion inte ensam om att tvinga folk att tigga:

– Det är inte bara han.

De åtalade förnekar brott. Åklagare har även yrkat på att två av dem – männen – ska utvisas, vilket båda bestrider. Männens tillgångar om närmare 300 000 kronor har tagits i beslag. Rättegången förväntas hålla på i 20 dagar, fram till den 25 oktober.

– Min klient förnekar gärningen och säger att hon på inga sätt är inblandad. Hon har själv tiggt och ställer sig frågande till varför hon är anklagad, säger Ester Andersson Zandvoort, advokat till den 33-åriga kvinnan.

Kammaråklagare Martina Winslow säger att bevisbördan är god och tror på en fällande dom.

– Det är ganska så hemskt hur de här människorna har lockats hit och sedan inhysts på ett inte acceptabelt sätt sett till den låga nivå på hygien och säkerhet, säger Martina Winslow.
