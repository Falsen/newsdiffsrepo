Rån mot guldbutik i Stockholm
Anna Mattsson

Det var klockan 10.18 på fredagsförmiddagen som polisen beordrades till guldbutiken på Drottninggatan i centrala Stockholm efter att ett larm utlösts.

Samtidigt fick polisen in telefonsamtal från privatpersoner om att det rörde sig om ett rån.

– Två män har setts springa från platsen efter att ha tilltvingat sig gods, säger Sven-Erik Olsson.

Männen ska ha sprungit mot Citybanan på Stockholm centralstation där de hoppat över spärrarna.

– De ska ha varit så lika att de kunnat vara tvillingar, säger Sven-Erik Olsson.

– Men det finns även uppgifter om ett klädbyte.

Polisen har i nuläget inga uppgifter om att någon skadats i samband med det misstänkta rånet. Gärningsmännen ska inte heller ha varit beväpnade.

Polis är på plats och hör vittnen. Samtidigt pågår har jakten på rånarna. Hittills befinner sig båda på fri fot.

Pamela som befann sig i närheten av rånet berättar för Expressen att hon hörde en man skrika att butiken rånades.

– Jag hörde honom skrika ”hjälp mig och ta honom”. Rånarna sprang åt andra hållet, så jag såg inte dem. Jag såg bara att folk stannade upp och tittade efter dem.

Hon berättar att det nu, drygt 40 minuter efter rånet, att det förutom två poliser är lugnt på platsen.

Ytterlige en person som befann sig precis i närheten av rånet berättar för Expressen att det hela gick väldigt fort.

– Vi hörde bara någon skrika rån, rån, rån.

Han säger också att det nu är ganska lugnt på platsen, men att ett antal poliser och väktare är på plats.
