Dan Eliassons hårda krav på
regeringen efter polisattacken
Casper Danielsson

Det var i torsdags som den 33-årige polismannen Ted Eriksson var ute och patrullerade på Medborgarplatsen i Stockholm när han utsattes för den till synes oprovocerade knivattacken.

Enligt uppgift till Expressen hade den 17-årige gärningsmannen kommit upp bakifrån och slitit undan Teds skyddsväst innan han knivhögg honom i nacken.

17-åringen kunde snabbt gripas och häktades på lördagen. Ted fördes till sjukhus där man kunde konstatera att kniven hade träffat tursamt och bara orsakat muskelskador.

– Just nu är jag bara glad att det har gått så bra som det gjorde, sa Ted till Expressen efter att ha skrivits ut från sjukhuset.



LÄS MER: Polisen Ted, 33, om attacken på Medborgarplatsen





Händelsen får högste chefen att ryta ifrån mot polisernas arbetsvillkor. Rikspolischefen Dan Eliasson uttrycker sin frustration i ett pressmeddelande:

− Jag blir oerhört upprörd när våra medarbetare blir utsatta för brott och övergrepp. Vi måste få till en ändring snabbt. Vår personal ska känna sig trygga och säkra. Vi behöver öka takten i det utvecklingsarbete som pågår kring polisers arbetsmiljö. En attackerad polis ska inte stå ensam, säger rikspolischef Dan Eliasson.

Nu riktar han sig mot Sveriges politiker och kräver omedelbar förändring för att lösa problemen.

− För det första behöver vi bli fler poliser vilket vi nu får resurser till genom regeringens budgetbesked. Antalet poliser har betydelse för tryggheten. Det andra är att vi måste få skärpta straff för de som begår brott mot blåljuspersonal.  Vi måste också öka tempot när det gäller bättre utrustning och förbättrade arbetsvillkor, säger han.

Polisen Ted Eriksson uttryckte snart efter attacken att den psykiska skadan även satt sina spår.

– Psykiskt är det omtumlande. Många tankar som flyger i huvudet fortfarande. Det får man ta dag för dag och se vad som händer, sa han då till Expressen.



LÄS MER: 17-åring häktad efter knivattack mot polisman





Just polisens stöd till sina utsatta medarbetare är något som rikspolischefen Dan Eliasson vill utveckla.

− I dag är det för svårt för våra medarbetare att få kränkningsersättning när de utsätts för hot eller våld i tjänsten. Vi ska därför se om vi kan träffa en kollektivavtalsöverenskommelse för att förbättra detta stöd. Men det här måste förhandla om med våra arbetstagarorganisationer, säger han i ett pressmeddelande.

En statlig utredning om blåljuspersonals straffrättsliga skydd är sedan tidigare tillsatt av regeringen. Men Dan Eliasson är inte nöjd – det måste gå snabbare.

− Jag har höga förväntningar på utredningen och vill se snabba resultat. Det har jag också framfört till justitieministern. Det bör ses extra allvarligt att angripa eller rikta sabotage mot de som har i uppdrag att skydda allmänheten från brott. Det är en viktig signal både till de som begår brotten och till blåljuspersonalen. Samhällets respons måste vara betydligt hårdare och tydligare än i dag, säger rikspolischef Dan Eliasson.
