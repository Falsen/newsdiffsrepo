17-årige lyxbilstjuven har slagit till igen
Kim Malmgren

17-åringen, som är hemmahörande i Stockholm, är vida omskriven för sina bilstölder. Som 15-åring rymde han från ett ungdomshem i Värmland, stal en Lexus och filmades av polishelikopter när han vansinneskörde på E4 – mot trafiken och i 229 kilometer i timmen.



LÄS OCKSÅ: Tre lyxbilar stulna vid brutalt rån



Sedan dess har brottsligheten fortsatt – och senast i slutet av förra året dömdes han till sluten ungdomsvård efter att ha stulit bilar av märken som Lexus, BMW, Porsche och Land Rover.

Men påföljden ser inte ut att ha fått önskad effekt.

Nu åtalas 17-åringen nämligen för en lång rad nya bilstölder.

Sammanlagt rör det sig om 18 stulna bilar vid 16 olika tillfällen som inträffade mellan slutet av april och början av juli, främst i Stockholmsområdet.

Han pekas ut som huvudman i en liga där han använt sig av flera medhjälpare. Ytterligare två personer, 20 och 15 år gamla, står åtalade på en eller ett fåtal punkter.

– Man har gjort inbrott i villor. Där har man tagit en eller flera bilnycklar och sedan har man tagit bilen som står utanför. Oftast har man spanat efter exklusiva bilar. Det handlar om dyrare bilar av märken som Audi, BMW och Porsche, säger åklagare Fredrik Ingblad, som väckt åtal.



LÄS OCKSÅ: Paret nattade barnen – då stals familjens lyxbil



De flesta av bilarna har återfunnits, antingen i samband med gripande eller parkerade. Åklagarens teori är att 17-åringen får en kick av att stjäla och köra bilarna. Utredningen har inte kunnat visa att det finns något ekonomiskt motiv bakom bilstölderna.

– Bilarna har falskskyltats och sedan använts. Ibland "kulkör" man. Ibland använder man dem för att köra till en villa mitt i natten för att göra nya stölder, säger Fredrik Ingblad.

I juli kom polisen mannen på spåren. När han var anhållen i sin frånvaro var en polispatrull på väg att konfrontera honom, men han lyckades tillsammans med en kumpan fly från polisen på en vattenskoter.

Den 12 juli tog stöldturnén slut. Då misstänks 17-åringen tillsammans med en medhjälpare med våld och hot om våld ha rånat en man på hans Audi RS4 i Skärholmen i Stockholm. Två timmar senare hittades bilen parkerad, med de två misstänkta sittandes i sätena.



LÄS OCKSÅ: Lyxbilen slaktades – blev helt oigenkännlig



För att undvika ett gripande försökte 17-åringen köra från platsen, med en polisman halvt hängande utanför bilen i 20 meter, innan gripandet kunde fullbordas.

Sedan dess har 17-åringen suttit häktad, vilket är ovanligt för misstänkta brottslingar som ännu inte har fyllt 18.

– Det var så otrolig stark recidiv, det vill säga stor risk för fortsatt brottslighet. Varje sån här gärning har ett straffvärde på minst sex månader. Det är skälet till att han har suttit häktad, säger Fredrik Ingblad.

17-åringen har varit fåordig i förhör, men erkänner sig skyldig på några punkter, enligt advokaten.

– En del punkter erkänner han. Han har kört en del bilar, men mer vill jag inte säga, säger 17-åringens advokat Göran Witt-Strömer.

Han åtalas för bland annat rån, grovt tillgrepp av fortskaffningsmedel, grov stöld, grovt olovligt brukande. I de fall där åklagaren inte har kunnat styrka att att 17-åringen har utfört själva stölden har man i stället åtalat för grovt häleri eftersom man kan koppla honom till de stulna bilarna.

– Det är främst teknisk bevisning. Vi har DNA-träffar i hus och bilar, telefonaktivitet mellan de inblandade och en samverkan mellan var en bil hittas och var en annan stjäls, säger Fredrik Ingblad.

När rättegången inleds på måndag åtalas 17-åringen även för grov olovlig körning, då han saknar körkort.
