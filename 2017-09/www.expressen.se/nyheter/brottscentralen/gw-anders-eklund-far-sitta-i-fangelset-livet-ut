GW: Anders Eklund får
sitta i fängelset livet ut
Kim Malmgren

2008 dömdes Anders Eklund för dubbla mord. Dels på tioåriga Engla Höglund i Stjärnsund samma år men även för det dittills olösta mordet på Pernilla Hellgren, 31, i Falun år 2000.

Men efter att rättsprocessen hade summerats kvarstod frågan om hur mordet på Pernilla kunde ha gått olöst i så många år. Riksåklagaren satte in professor Leif GW Persson och en åklagare för att leda en granskning, som landade i skarp kritik mot polisutredningen.



LÄS MER: Englas mamma: "Anders Eklund ser inte andra"



Då fann man att Anders Eklund tidigt i utredningen hade funnits med som en möjlig gärningsman, men att man inte följt upp spåret.

Samtidigt avslöjades att någon i efterhand hade "försökt städa bort" spåren som pekade mot just Eklund. På en lista med 38 möjliga gärningsmän fanns bara 37 belastningsregisterutdrag, eftersom Eklunds hade plockats bort.



LÄS MER: Anders Eklund vill inte betala skadestånd till de anhöriga



Nu flyter kritiken återigen upp till ytan i TV4-programmet GW:s mord, som den här veckan handlar om mordet på Engla.

– Så fort det är klart hur det ligger till efter mordet på Engla, då är det så enkelt att en person som varit inblandad i båda de här utredningarna plötsligt erinrar sig om Eklund, säger Leif GW Persson i programmet, och fortsätter:

– Då har han tänkt att det där kanske inte var så bra. Då försöker han lösa det på enklast möjliga vis genom att städa undan Eklund ur Pernilla-utredningen. När man har möjlighet att göra rättelse visar man prov på ytterligare ynkedom genom att försöka städa efter sig.



LÄS MER: GW missnöjd med barnflickans dom i Knutbymordet



Om utredningen hade utförts bättre hade mordet på Engla aldrig inträffat, menar GW.

– Mordet är nog det mest onödiga i efterkrigstidens kriminalhistoria, säger han.

Nästa år har Anders Eklund, i dag 52 år gammal, avtjänat tio år på sitt livstidsstraff. Det innebär att han kommer att kunna ansöka om att få tidsbestämt straff. Men Leif GW Persson varken tror eller vill att Anders Eklund ska släppas än på länge.

– Han sitter bra där han sitter.

Typen av brottslighet som Eklund är dömd för, förutom morden flera sexualbrott, innebär en hög återfallsrisk, menar GW.

– Den är väldigt tvångsmässig, den typen av kriminalitet.
