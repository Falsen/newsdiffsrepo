Oskyldigt dömde Samir Sabi får inga miljoner
Mattis Wikström

1986 sade sig den då 15-årige Samir Sabri ha mördat sin styvmamma i Tensta utanför Stockholm. I samma veva frihetsberövades han i olika vändor mellan åren 1986 och -88.

I fjol – 30 år efter den fällande domen – friades Samir Sabri efter att ha beviljats resning. Enligt åklagaren Nils Lundberg var bevisningen mot Sabri svag samtidigt som misstankarna stärkts mot en annan tänkbar mördare – numera avliden.

– Upprättelse betyder oerhört mycket för mig, sa Samir Sabri i Brottscentralen i Expressen TV.

Han tycker att det borde bli lättare att ansöka om resning.

– Vad jag hört: Man skickar in papper som hamnar på hög, och så växer den där högen. Sen är det säkert många som är oskyldiga som sitter inne. Och många som kanske också försöker att skicka in fast de inte är oskyldiga. Det behövs en kommission eller något som granskar alla de här. Jag  vet att det sitter människor oskyldiga.

I våras begärde han tre miljoner kronor i ersättning.

Men han får totalnobben.

Justitiekanslern (JK) skriver i sitt beslut att det inte blir någon ersättning:

"Med hänsyn till att en fordran avseende ersättning (...) preskriberas löpande i samma takt som skadan uppkommit och att ersättningsanspråket framställdes här först den 31 mars 2017, har preskription inträtt beträffande Samir Sabris anspråk", skriver JK.

Sabirs juridiska ombud Karl Emil Ekdahl säger till Siren:

– Jag ställer mig väldigt frågande till logiken i JK:s resonemang. Vi har precis fått beslutet i vår hand och kommer att överväga vilka rättsliga åtgärder som kan bli aktuella nu.
