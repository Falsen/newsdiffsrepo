Terrormisstänkt man
anhållen – men nekar
Lovisa Åkesson

Brottet ska ha begåtts den 21 augusti och framåt, skriver Agnetha Hilding Qvarnström, chefsåklagare vid Riksenheten för säkerhetsmål, i en begäran om offentlig försvarare åt mannen.

Personen hämtades in till polishuset i Kalmar under tisdagen och anhölls senare av åklagare, enligt dokument från Kalmar tingsrätt. Vem personen är och varifrån han kommer är i nuläget inte känt.

Samtliga uppgifter har sekretesstämplats av tingsrätten.

Mannen ska dock vara skäligen misstänkt för brott, den lägre misstankegraden. De inledande förhören hölls under gårdagen.

– Den anhållne mannen är i 35-40-årsåldern, säger kammaråklagare Ewamari Häggqvist, som leder utredningen. Mannen har i förhör nekat till brott.

– Han greps där han bor, i södra Sverige, säger åklagaren vidare.

Enligt Robert Loeffel, på polisens informationsavdelning, har polisen i Kalmar inte har någon information om det hela.

– Det här är helt och hållet Säpo som står bakom, vi har inte vetat någonting, säger Loeffel till P4 Kalmar.

Enligt honom sköttes själva gripandet också av Säpo, utan inblandning av lokal polis.

Kammaråklagare Ewamari Häggqvist uppger att det misstänkta förberedelsebrottet skett i Sverige och att han sitter anhållen på grund av det som kallas för kollusionsfara – att den misstänkte riskerar att förstöra utredningen.

Åklagaren vill inte kommentera om hotet varit riktat mot Sverige. Vad mannen hittills uppgett i förhör vill hon inte gå in på.

Den anhållnes advokat Claes Möllersten berättar för Expressen att han träffade sin klient under gårdagen. I övrigt vill han inte lämna några kommentarer.

– Jag väljer att inte kommentera i nuläget.

Senast på fredag ska åklagaren ta ställning till om den anhållne mannen ska begäras häktad vid tingsrätten.

– Just nu ska vi fortsätta med sedvanliga utredningsåtgärder och sen ska vi ta ställning till hur misstankarna ser ut, vilken grad det är och om han kommer att begäras häktad eller om han kommer att släppas, säger Ewamari Häggkvist till SVT Nyheter.
