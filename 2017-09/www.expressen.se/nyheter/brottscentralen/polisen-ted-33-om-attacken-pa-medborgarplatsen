Polisen Ted, 33, om attacken på Medborgarplatsen
Mimmi Nilsson

Det var i torsdags förmiddag som polismannen Ted Eriksson, 33, attackerades av en okänd gärningsman på Medborgarplatsen i centrala Stockholm.

Han och hans kolleger var utkommenderade till platsen för att bevaka sittdemonstrationen på Medborgarplatsen i Stockholm, som hålls till förmån för att stoppa utvisningar till Afghanistan.

Demonstrationen gick lugnt till och Ted och de andra poliserna på plats rörde sig i ett större område kring Medborgarplatsen. Vid Björns trädgård gick en okänd man oprovocerat till angrepp och högg Ted i nacken med kniv.

Enligt uppgift till Expressen kom gärningsmannen upp bakifrån och drog undan skyddsvästen innan han högg med kniven.

– Vi gick söderut på Götgatan och från ingenstans känner jag en extrem smärta i nacken och en smäll. Jag stapplade fram och säger bara "aj som fan!". Jag förstod först inte att jag hade blivit attackerad, säger Ted innan han medverkar i Brottscentralen i Expressen TV på måndagskvällen.

Under programmet berättar han hur han snabbt insåg allvaret i situationen. När han drog in handen under västen och skjortan på sin uniform kände han att den var helt blodig.

– Då tänkte jag, ska jag sitta här och dö i Björns trädgård.

Teds kollega uppfattade en kniv i ögonvrån och en misstänkt gärningsman kunde snabbt gripas i anslutning till platsen. Ted fick hjälp av en annan kollega i Björns trädgård innan han fördes till sjukhus med ambulans.

Den misstänkte gärningsmannen sitter nu anhållen, på sannolika skäl misstänkt för mordförsök. Han ska i inledande förhör ha varit tystlåten, men uppgett att han är 17 år gammal, enligt uppgifter. Enligt åklagarmyndighetens pressmeddelande rör det sig om en 17-åring.

Nu, fyra dagar efter den dramatiska händelsen, vittnar  ett stort plåster i Teds nacke om vad som har hänt, men det ser trots allt ut som att han kommer att bli helt återställd fysiskt.

– Förmodligen har det bara tagit i en muskel. Jag hoppas jag att jag ska kunna bli helt återställd, det psykiska får man ta dag för dag, säger Ted.

Han berättar att han fått ett massivt stöd efter det inträffade.

– Det har varit många som har hört av sig för att fråga hur man mår, en hel del press och kolleger som har hört av sig. Det har varit ett väldigt stort stöd, det är jag jättetacksam för.

Det är inte första gången som Ted, som har jobbat som polis i tre år, har råkat ut för allvarliga incidenter i samband med sitt yrke.

– Jag fick en vinkelslip tryckt upp i ansiktet vid ett annat ingripande i samband med ett inbrott i Trelleborg. Den träffade mig i ansiktet så att jag bröt näsvingen, berättar han.

Trots att det gått två år sedan den händelsen har det fortfarande inte varit rättegång, vilket är något som gör honom besviken.

– Man känner sig utelämnad eftersom våld mot tjänsteman är ett så lågt prioriterat brott, säger Ted.

Men trots detta har han inga planer på att sluta jobba som polis, ett yrke som han delar med både sin pappa och sin syster.

Han hoppas han att han kan vara tillbaka på jobbet igen inom ett par veckor, när han har bearbetat det som skett ordentligt. Händelser likt den på Medborgarplatsen, gör ändå att polisen riskerar att bli mer avståndstagande tror han.

– Det blir mer och mer avståndstagande och restriktivt. Om det inte känns hundra väljer man att backa. Tyvärr kan den här typen av händelser leda till att det blir en mer stängd polis, säger Ted.
