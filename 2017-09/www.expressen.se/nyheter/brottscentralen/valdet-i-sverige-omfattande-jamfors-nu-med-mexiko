Våldet i Sverige omfattande
– jämförs nu med Mexiko
Rasmus Ejneberg

Fler personer dör till följd av skjutningar i Sverige än i både Danmark, Tyskland och Norge i förhållande till folkmängden enligt en ny studie. I en annan studie kommer forskarna också fram till att granatattacker i Sverige går att jämföras med nivåer i Mexiko.

– Det här talar för att vi har ett stort problem med kriminella nätverk i Sverige, säger Manne Gerell, en utav forskarna bakom studien.

I våras var läget så allvarligt att Stockholmspolisen krävde mer resurser för att få bukt med problematiken kring gängvåldet. Då utreddes 47 mord och 57 mordförsök.

– Vi kan konstatera att det rör sig uteslutande om gängmiljö. Det är kända konflikter och impulshandlingar som är svåra att avvärja, sa Patrick Ungsäter, kommenderingschef vid Stockholmspolisen.

Den ena studien som forskarna har släppt handlar om granatattacker.

– Där kommer Sverige upp i samma siffror som Mexiko. Ett land där det är väldigt mycket våld, säger Manne Gerell och fortsätter:

– Det är uppseendeväckande med tanke på att att de har en närmast krigsliknande situation med narkotika som vi inte vill jämföra oss med i Sverige.

I den andra studien har forskarna tittat närmre på skjutningar i Sverige, främst mellan åren 2012 till 2016. Bara i Sveriges storstäder Malmö, Göteborg och Stockholm har skjutningarna ökat med 73 procent de senaste åren, från 145 incidenter 2012 till 251 incidenter 2016. Även skjutningar med dödlig utgång har ökat.



LÄS MER: Samtliga skjutningar i Malmö hittills i år



Joakim Sturup – en av forskarna bakom studien som rör skjutningar – säger till P4 Malmöhus att Sverige är jämförbart med södra Italien när det kommer till dödsskjutningar.

– När vi talar med poliser och forskarkolleger utomlands är det svårt att hitta en motsvarighet i andra länder, säger han.

Varför just granatattacker har blivit så vanligt förekommande i Sverige kan Gerell inte svara på. Men antalet attacker har ökat för varje år. Från knappt en handfull per år, till en allt vanligare förekomst.

– Sedan 2011 har vi haft 78 attacker med granater i Sverige, vilket förhållande till folkmängd är ungefär lika många attacker som i Mexiko, säger Manne Gerell.

– Man kan se en tydlig ökning i samtliga storstäder, säger Manne Gerell.

Nu hoppas forskarna på att polis och övriga delar av samhället ska göra mer för att motverka trenden. Främst för att lugna personerna som bor i de mest utsatta områdena.

– Många typer av våld har minskat i samhället. Men för personerna som bor i de här utsatta områdena har det blivit betydligt värre, säger Manne Gerell.
