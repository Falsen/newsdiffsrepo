Polismannen Ted, 33, efter
attacken: "Glad att jag lever"
Kim Malmgren

Torsdagen såg ut att bli en vanlig dag för polismannen Ted Eriksson, 33, och hans kolleger. De var utkommenderade för att bevaka sittdemonstrationen på Medborgarplatsen i Stockholm, som hålls till förmån för att stoppa utvisningar till Afghanistan.

Eftersom allt var lugnt vid demonstrationen patrullerade poliserna runt ett större område på Medborgarplatsen.

Vid Björns trädgård gick en okänd man plötsligt till angrepp mot Ted Eriksson.

– Plötsligt så känner jag en extrem smärta. Jag upplever det som ett kraftfullt slag i nacken, berättar Ted Eriksson.

Inledningsvis förstår han inte vad som har hänt. Han vänder sig om och ser hur hans kollega påbörjar ett gripande av gärningsmannen, säger han.

– Först då jag såg jag knivmannen och la ihop ett och ett. Jag måste ha blivit knivhuggen, säger Ted Eriksson och fortsätter:

– Då känner jag att det är väldigt allvarligt. Med stickskador vet man aldrig hur det ser ut på insidan. När jag sitter där tänker jag: "Håller jag på att dö nu?"

Fler poliser tog sig till platsen och en misstänkt gärningsman kunde snabbt gripas. Samtidigt blev Ted Eriksson omplåstrad av kollegerna. Han fördes till sjukhus där man kunde konstatera att kniven hade träffat tursamt och bara orsakat muskelskador.

Enligt uppgifter till Expressen kom gärningsmannen upp bakifrån, drog undan polisens skyddsväst och utdelade hugget.

– Det är ingenting som jag vet. Det är i så fall om något vittne har sett det, säger Ted Eriksson.

När Expressen talar med Ted Eriksson på fredagen har han lämnat Stockholm för att tillbringa tid med sin familj.

– Fysiskt mår jag ändå bra, med tanke på det som har hänt. Jag är stel i nacken och har rätt så ont i ryggen. Det känns som att man har blivit påkörd, säger han och fortsätter:

– Psykiskt är det omtumlande. Många tankar som flyger i huvudet fortfarande. Det får man ta dag för dag och se vad som händer. Det känns bra att träffa mina föräldrar och min bror nu.



LÄS MER: Poliser under hot på platsen



Den misstänkte gärningsmannen sitter nu anhållen, på sannolika skäl misstänkt för mordförsök. Enligt uppgifter till Expressen är hans identitet fortfarande okänd. Han ska i inledande förhör ha varit tystlåten, men uppgett att han är 17 år gammal, enligt uppgifter.

Enligt åklagarmyndighetens pressmeddelande rör det sig om en 17-åring.

Aftonbladet skriver att han inte hade några identitetshandlingar på sig vid gripandet, utan att polisen spårade honom via hans busskort. Det är via busskortet man ska ha följt hans resa till Slussen där han klivit av en buss för att sedan ta tunnelbanan till Medborgarplatsen.

– Det är ingen som jag har träffat eller känner igen på något vis, säger Ted Eriksson och fortsätter:

– Att en människa väljer att gå till attack så här är fegt. Det är oförståeligt. Sen vet jag inte vad som rör sig i den personens huvud men det återstår att se.



Polisen ser "oerhört allvarligt" på händelsen, enligt Towe Skjöld, chef över lokalpolisområde Norrmalm, där Ted Eriksson arbetar.

– Det är oerhört allvarligt. Vårt uppdrag är att bedriva vår verksamhet och det kommer vi att fortsätta göra. Det är en färsk händelse och kommer vi behöva vidta åtgärder kommer vi göra det. Poliserna som arbetar hos oss måste naturligtvis känna en säkerhet, säger hon.

Enligt Stefan Håkansson, stationsbefäl vid polisen på Södermalm i Stockholm, har den misstänkte hörts av polisen. Men han vill inte gå in på om det har hållits något längre förhör eller om det endast hållits ett inledande 24/8-förhör där han delgivits misstanke.

– Ja, höra en person måste man alltid göra, naturligtvis, säger han.
