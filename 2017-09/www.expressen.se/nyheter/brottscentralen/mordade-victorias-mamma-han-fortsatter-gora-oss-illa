Mördade Victorias mamma:
"Han fortsätter göra oss illa"
Hannes Lundberg Andersson

Victoria Örnberg, 19, hittades mördad i en lägenhet i Uppsala på luciadagen förra året. Kroppen hittades av räddningstjänsten som larmats till den brinnande lägenhet. Tidigt stod det klart att kroppen hade skändats.

Victoria Örnbergs pojkvän Timothy Kombrecht, då 20 år gammal, greps kort därpå i närheten, på ett fält. Han hade då flickvännens blod på kläderna, bar skyddsväst och en tändare gömd i kalsongerna.



LÄS MER: Sista bilden på Victoria Örnberg, 19, innan hon mördades



Under polisutredningen nekade Kombrecht konsekvent till brott och påstod att han drabbats av minnesförlust, och inte kunde säga vad han gjorde vid mordtillfället. I andra förhör sa han att han var i en Ica-butik, och att lägenheten brann när han kom tillbaka.

Men: Uppsala tingsrätt köpte inte Kombrechts förklaring och i början av augusti dömdes han till 14 års fängelse för mord, brott mot griftefriden och mordbrand.

Senare samma månad, den 17 augusti, överklagades domen. I första hand vill Kombrecht frias helt för brotten han dömts för. I andra hand vill han att hovrätten ska bedöma dådet som dråp och brott mot griftefriden, men att punkten som rör mordbrand ska strykas.

Om hovrätten skulle gå på tingsrättens linje, vill Kombrecht att straffet sänks, framgår i överklagan.



LÄS MER: Spåren efter Victoria på mördaren Timothy Kombrechts kläder



Victoria Örnbergs mamma, Carina Andersson, ville inte kommentera rättsprocessen under polisens utredning och rättegången i Uppsala tingsrätt. Men nu säger hon:

– Alla har rätt att överklaga, men för oss blir det att allt dras upp återigen. Han kom undan med straffrabatt på grund av sin ålder, och ett otroligt lågt skadestånd, vilket var för oss både kränkande och smärtsamt, att sen överklaga och låta oss gå igenom allt en gång till är att fortsätta göra oss illa och dessutom att kränka Victoria ännu mer.



LÄS MER: Victorias vädjan till mördarpojkvännen



– Hur mycket ska vi orka? Vi får aldrig möjlighet att bearbeta vår sorg och den smärta vi har, säger Carina Andersson.

– Han har sina rättigheter men vilka rättigheter hade Victoria? Hon var bara 19 år när han valde att ta hennes liv och han vill ha en mildare dom! Dessutom vill han helgardera sig med olika förslag för påföljden. Det sliter sönder oss.

I överklagan, som är 23 sidor långt, menar advokat Magnus Nyström att hovrätten ska riva upp tingsrättens dom. Nyström skriver bland annat att Kombrecht inte kan bindas till något mordvapen, och att det inte är klarlagt att han befann sig i lägenheten då branden bröt ut.

Vidare trycker advokaten på olika uppgifter mördaren lämnat, och den minnesförlust han säger sig ha haft.

"I Timothys huvud har den 12 december 2016 och den 13 december 2016 kommit att flyta ihop till en och samma dag. Den enda rimliga förklaringen till det är att Timothys tidsuppfattning störts, sannolikt på grund av en minnesförlust/minneslucka", skriver advokaten.

Timothy Kombrecht stack och skar Victoria 21 gånger, utsatte henne för trubbigt våld och "någon typ av kvävning" innan han slutligen dödade henne genom att skära henne i halsen, enligt tingsrätten.

Såvida hovrätten går på tingsrättens linje, anser advokaten att straffet ska sänkas, och pekar på vad han anser är förmildrande omständigheter.

"Brottet har, såvitt kan bedömas, inte föregåtts av någon som helst planering utan synes snarats ha begåtts som ett hastigt infall i vredesmord", skriver advokaten.

Advokaten menar att tio års fängelse bör vara det längsta möjliga.
