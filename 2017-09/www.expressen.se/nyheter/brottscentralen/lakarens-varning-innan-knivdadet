Läkarens varning
innan knivdådet
Åsa Asplid

Det var i förra veckan som 17-åringen misstänks ha huggit en kniv i halsen på polismannen Ted Eriksson när han patrullerade vid Medborgarplatsen i centrala Stockholm.

Han är nu häktad för brottet och vårdas inom rättspsykiatrin på grund av sitt hälsotillstånd.



LÄS MER: Attackerade polisen Ted: "Jag vill fortsätta arbeta"



Men det här var inte första gången som han uppvisade allvarliga psykiska problem och läkare har tidigare varnat för att han kan få en psykos.

Expressen har tagit del av dokument från Migrationsverket som gjorde en bedömning av 17-åringens asylskäl samt hälsotillstånd i samband med att han sökte asyl i Sverige i december 2015.

Där konstaterar myndigheten att han inte kunnat lämna tillräcklig information för att man ska kunna säkerställa hans identitet, men på grund av hans hälsotillstånd som i samband med asylansökan beskrevs som "katatoniskt" beslöt Migrationsverket att ge honom ett tillfälligt uppehållstillstånd på ett år fram till 16 september i år "på grund av särskilt ömmande omständigheter".

Läkarens omdömen ger en tydlig bild av en person med ett stort behov av vård.

"Du har problem med att beskriva hur du mår och du kommunicerar sparsamt. Du har svårt att minnas och gissar då du inte förstår frågor." skriver läkaren.

Och fortsätter:

"Han har uppvisat ett svårbedömt tillstånd med tilltagande förvirring. (...) Han har tett sig omväxlande apatisk och förvirrad."

17-åringen uppger att han kommer från Afghanistan och att han inte vet var hans familj befinner sig. Han valde att överklaga Migrationsverkets beslut om att inte ge honom flyktingstats och permanent uppehållstillstånd, men myndigheten har avslagit överklagan med hänvisning till att han inte kunnat styrka sin identitet.

I samband med häktningsförhandlingen i lördags beslöt tingsrätten att 17-åringen ska genomgå en liten sinnesundersökning. Kammaråklagare Hans-Jörgen Hanström konstaterade samtidigt att det troligen var 17-åringens hälsotillstånd som var orsaken till överfallet på Ted Eriksson.

– Det är en psykiskt labil person som har gjort detta, detta är min uppfattning. Det har att göra med hans person, hans personlighet, sa Hans-Jörgen Hanström till Expressen i lördags.

LÄS MER: 17-åring häktad efter knivattack mot polisman
