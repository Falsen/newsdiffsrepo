JUST NU: Ligan jagas
– kladdar ner sina offer
Alexandra Karlsson

Polisens bedrägerigrupp försöker just nu spränga en fräck stöldliga som främst rör sig kring centralstationen i Stockholm och Uppsala. Den så kallade ”kladdligan” lurar sina offer genom att först visa vänlighet, men det visar sig snabbt att vänligheten bara är en slug täckmantel för att lura till sig offrets bankkort.

– Den här konstellationen har hållit på sedan 2015 med samma typ av bedrägeri. Vi har många fall där vi ser att det är exakt samma gärningsmän och det är över en period på närmare två år. De rör sig från Uppsala ner mot Södertälje men framförallt runt T-centralen i Stockholm där det är mycket folk i rörelse, säger Jan Olsson.

LÄS OCKSÅ: Fräcka tjuvarna slog till mot Elisabeth: "Jag bryter ihop"

De misstänkta gärningsmännen följer offren in i en butik eller till en bankomat och tittar över axeln när personen ska betala för att på så sätt kunna memorera offrets pinkod. De följer sedan efter offret och väljer att ”kladda ned” dem, det kan röra sig om att gärningsmannen säger till offret att en fågel bajsat på dem och medan en av gärningsmännen erbjuder sig att torka bort ”kladdet” passar en annan i ligan på att ta offrets plånbok. Därefter går de vidare till bankomater där de länsar offrets bankkort på kontanter.

Totalt rör det sig om mellan 15 till 20 fall där gärningsmännen kunnat ta ut mellan 15 000 och 20 000 kronor. ”Kladdligan” har alltså lyckats lura till sig närmare 225 000 kronor, men polisen tror att det kan rör sig om mer.

Polisen behöver nu hjälp att identifiera en av männen i ”kladdligan” som fastnat på övervakningsfilm vid minst 13 tillfällen. Polisen uppskattar att mannen är i 35-års åldern och de misstänker att han tillsammans med sina kumpaner kommer fortsätta lura oskyldiga offer om han inte stoppas.

LÄS OCKSÅ: Så länsar tjuvarna din bil med nya metoden

– Vi har ganska bra bilder på honom när han tar ut pengar från de stulna korten så jag har stora förhoppningar att vi kan få hjälp att äntligen kunna låsa in det här gänget, säger Jan Olsson.

Känner du igen mannen? Eller har du andra uppgifter att lämna om fallet? Hör då av dig till polisen på 114 14 eller tipsa oss på tips@brottscentralen.se
