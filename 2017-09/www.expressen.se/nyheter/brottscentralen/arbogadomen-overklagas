Johanna Möller överklagar livstidsdomen
Mattis Wikström

Johanna Möller är dömd för anstiftan till mord på maken Aki Paasila samt för mord och mordförsök på sina föräldrar. Tingsrätten dömde samtidigt hennes dåvarande pojkvän Mohammad Rajabi som skyldig till mord och mordförsök.

Möller fick livstids fängelse, Rajabi 14 år.  Eftersom det inte gick att bevisa att Rajabi var 21 år eller äldre vid gärningen kunde han inte dömas till livstid.

Medan Mohammad Rajabi erkänt sin del i gärningen har Johanna Möller konsekvent nekat till alla anklagelser. Den 1 augusti skrev Möller i ett sista desperat försök att frikännas ett eget brev till tingsrätten.

Där sågar hon delar av bevisningen i målet – och påstår att hon har mycket svårt för våld: "Jag kan inte änns se på film om dem slåss."

Direkt efter den fällande domen – som meddelades den 21 augusti – sa Möllers advokat Amanda Hikes:

– Hon känner sig oskyldigt dömd.

Johanna Möllers mamma och syster kände annorlunda:

– Mina klienter är lättade över tingsrättens dom. De ser nu försiktigt framåt. De får professionell hjälp och har påbörjat ett sorgearbete efter sin make respektive pappa, sa deras målsägandebiträde Susanna Cleve.

I augusti 2015 hittades Möllers make Aki Paasila drunknad i sjön Hjälmaren. Ett år senare attackerades hennes pappa Göran Möller och mamma i sommarstugan vid sjön. Göran skadades så svårt att han avled.

Johanna Möller är dömd för att ha anstiftat mord på maken, för att ha mördat sin pappa och försökt mörda sin mamma.

Enligt åklagarna är Möllers huvudsakliga motiv pengar.

Huruvida Mohammad Rajabi överklagar sin dom är oklart. Sista dagen att lämna in ett överklagande är på måndag den 11 september.
