Johanna Möller överklagar livstidsdomen
Mattis Wikström

I augusti föll domen i det uppmärksammade Arbogafallet, där Johanna Möller och hennes tidigare pojkvän Mohammad Rajabi varit mordmisstänkta. Västmanlands tingsrätt dömde på alla åtalspunkter – straffet: Livstid.

I Rajabis fall gick det inte att slå fast att han var gammal nog för lagens hårdaste straff. Han fick 14 år.

Medan Mohammad Rajabi erkänt sin del i gärningen har Johanna Möller konsekvent nekat till alla anklagelser. Den 1 augusti skrev Möller i ett sista desperat försök att frikännas ett eget brev till tingsrätten.

Där sågar hon delar av bevisningen i målet – och påstår att hon har mycket svårt för våld: "Jag kan inte änns se på film om dem slåss."

Direkt efter den fällande domen – som meddelades den 21 augusti – sa Möllers advokat Amanda Hikes:

– Hon känner sig oskyldigt dömd.

I överklagan, som lämnades in till tingsrätten på fredagseftermiddagen, skriver Hikes bland annat att hovrätten bör "ogilla samtliga åtalspunkter" och "inte ådömer Johanna Möller någon påföljd alternativt en lindrigare sådan."

– Nu blir det förhandling i hovrätten inom kort, säger Amanda Hikes.

Johanna Möller kräver i överklagan att hovrätten ska stoppa hennes barn från att vittna mot henne. Vidare vill hon bli av med sina restriktioner. En stor del av överklagan ägnas sedan åt att såga olika delar av bevisningen i målet.

Advokaten vänder sig emot resonemanget gällande mordet på maken Aki Paasila, där Möller dömdes för anstiftan trots att det inte finns någon gärningsbeskrivning eller misstänkt mördare.

"Tingsrätten har felaktigt kommit fram till att 'det måste kunna hållas för visst att Johanna Möller varit inblandad i mordet på Aki Paasila.' Även om det skulle vara styrkt att en straffbelagd gärning har utförts saknas det information om hur den begicks. Det skulle i sådana fall kunnat ha förelegat någon omständighet, t ex nöd, som medför att huvudgärningen inte var otillåten", skriver advokat Hikes.

Ett långt parti ur överklagan ägnas sedan åt Mohammad Rajabi och dennes trovärdighet. Han har pekat ut Johanna Möller som den som lade kniven i hans hand och beordrade honom att döda.

"När det gäller Mohammad Rajabis uppgifter har tingsrätten felaktigt konstaterat att han inte har kunnat beslås med några direkta lögner", står i överklagan. Som exempel på lögner anger Hikes bland annat att Rajabi flera gånger ljugit om sin ålder.

Det var i augusti 2015 som Möllers make Aki Paasila hittades död i sjön Hjälmaren. Ett år senare attackerades hennes pappa Göran Möller och mamma i sommarstugan vid sjön. Göran skadades så svårt att han avled.

Johanna Möller är dömd för att ha anstiftat mord på maken, för att ha mördat sin pappa och försökt mörda sin mamma.

Enligt åklagarna är Möllers huvudsakliga motiv pengar.

Huruvida Mohammad Rajabi överklagar sin dom är oklart. Sista dagen att lämna in ett överklagande är på måndag den 11 september.
