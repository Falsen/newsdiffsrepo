Här provskjuter misstänkte
trippelmördaren sin pistol
Kim Malmgren

På tisdagen inleds den enorma rättegången i Solna tingsrätt där åtta unga män och pojkar står åtalade för sammanlagt tre mord.

Under utredningen har polisen gjort fynd som tyder på att grupperingen har god tillgång till vapen och narkotika.

Flera av männen åtalas även för synnerligen grovt vapenbrott eller grovt vapenbrott. I utredningen finns bilder och filmklipp på när två av dem – båda 21 år gamla – poserar och provskjuter med skarpladdade vapen.

På en av filmerna poserar en av 21-åringarna med en automatkarbin av märket AK47. Han pekar finger mot kameran. Filmen har gått igenom bildappen Snapchat där texten "Till er som inte vet" lagts till. Polisens analytiker har slagit fast att det rör sig om ett äkta vapen, och inte någon replika.

En annan av filmerna visar hur de två 21-åringarna samt en minderårig lillebror till en av dem befinner sig vid Barkarby flygfält i Järfälla kvällstid. En av 21-åringarna tar fram en pistol av märket Mauser HSc och börjar avlossa skott. Den andra 21-åringen filmar.

Sedan ger skytten pistolen till sin minderårige lillebror och uppmanar honom att skjuta. Efter pojken har skjutit får han höra "välkommen till klubben brorsan".

21-åringen har fått se filmen i förhör och svarat:

– Det var fint det vapnet. Finns det kvar eller?



LÄS MER: Mördarnas galna biljakt efter offret – mitt på E4





21-åringen beskrivs som en ledande figur bland de som nu åtalas, och han påstås ha haft en framskjuten roll vid samtliga tre mord. När en 25-årig man sköts ihjäl ska 21-åringen ha varit en av två skyttar, beväpnad med en pistol av märket Atak Arms LTD.

När ett par knivmördas i Hallonbergen den 7 mars är 21-åringen en av de som befinner sig i parets bostad där han delar ut ett stort antal hugg mot dem båda, enligt åklagaren.

Den åtalade grupperingen har kopplingar till narkotikahandeln i Hallonbergen med omnejd. En bild på den yngste av de som nu mordåtalas, 16 år gammal, visar hur han med ett stort leende på läpparna bär en kasse full med cannabis förpackad i så kallade redlinepåsar.

Rättegången startar på tisdag, men kommer att ta lång tid att genomföra. Sammanlagt är 28 rättegångsdagar inplanerade.



LÄS MER: Polischef utreds för tjänstefel efter dubbelmord
