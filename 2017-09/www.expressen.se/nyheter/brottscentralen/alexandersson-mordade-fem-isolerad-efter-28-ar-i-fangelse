Alexandersson mördade fem
– isolerad efter 28 år i fängelse
Nina Svanberg

Tommy Alexandersson, 69, är dömd för att runt 1988 ha mördat fem personer på synnerligen grova sätt. Han har blivit känd som "Slaktaren från Enköping" – ett öknamn som kommer från att han hade ihjäl sina offer med köttyxa och slaktarkniv.

Det är nu snart 30 år sen Tommy Alexandersson begick sina mord. Det började när han slog ihjäl sin exflickvän och en 53-årig man med ett strykjärn för att sedan skära halsen av dem. Därpå la han kropparna i en säng, hällde på tändvätska och tände på.



LÄS OCKSÅ: "Slaktaren" släpps ut – för att spela på lotto

På hösten året därpå hamnade han i bråk på en fest i Tumba. Han fick tag i en köttkniv och slaktarkniv som han använde för att döda en man, dennes pappa och en kvinna som plötsligt kom på besök. Också då använde han t-sprit för att tända på hela lägenheten.

Kriminalvården har på senare tid fått slita för att få lugn och ro på Alexanderssons avdelning på Hall, och hela blocket har isolerats. Personalen har i ett avskildhetsbeslut sagt att de noterat "en kraftigt försämrad stämning", både gentemot fångvårdare och bland intagna.

Som ett exempel på den dåliga stämningen finns Kriminalvårdens anmärkningar om den dömda mördarens utfall mot personal.

Till exempel: Två vårdare gick för att berätta för klienterna att det endast återstod några minuter på promenaden på avdelningen. När vårdarna sa detta sa Alexandersson enligt Kriminalvården:

– Skit på dig, vi har egna klockor. Du behöver inte berätta för oss hur lång tid det är kvar.

Personalen har också hittat gömda stickvapen och sett tecken på hasardspel och skulder mellan intagna.

I Kriminalvårdens beslut om att hålla de intagna isär står det att det är "absolut nödvändigt".

Tommy Alexandersson verkar inte göra mycket för att bättra på stämningen och har efter tillsägelser om att bättra sitt beteende sagt:

– Om ni inte bråkar med mig så bråkar inte jag med er.

Nu är Alexandersson i bråk med Kriminalvården – som han menar har slängt hans röda Adidas-skor och inte gett tillbaka hans frimärken. Skoparet är ett av de fem par han haft med sig in på fängelset. Adidas, Asics, Nike och Mc One.

Enligt Kriminalvården har de röda Adidas-skorna kasserats för att det var håligheter i hälen på dem. Det här vill Tommy Alexandersson ha ersättning för – vilket Kriminalvården vägrar och menar inte är på deras ansvar.
