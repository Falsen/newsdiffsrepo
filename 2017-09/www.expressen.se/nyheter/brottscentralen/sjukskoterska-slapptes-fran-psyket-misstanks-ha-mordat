Sjuksköterska släpptes från
psyket – misstänks ha mördat
Nina Svanberg

När mannen själv ringer larmsamtalet på natten den 3 maj talar han tydligt – han säger att han skadat kvinnan med kniv över hela kroppen och att hon fortfarande är vid liv.

Grannar till lägenheten i Järfälla i norra Stockholm ska ha hört kvinnoskrik från lägenheten, att det låtit som om någon blev jagad och skrek ”nej, ”nej”.

Enligt åtalet var lägenheten helt nedsläckt när polis kom fram. Ingen öppnade trots att polisen bankade på dörren.

När polis gick in fann de mannen i 30-årsåldern naken och täckt av blod, enligt vittnesförhör med poliserna i tjänst. Fram till dagen innan hade han enligt åtalet varit inlagd på psyket – där han ska ha uttryckt sina tankar om att skada och döda.

I lägenheten hittades även en kniv som togs i beslag.

Den nakne mannen greps och häktades. Senare genomgick han en mindre sinnesundersökning, en så kallad paragraf 7-utredning, som visar att han kan ha varit allvarligt psykiskt störd vid tidpunkten för dådet.



LÄS MER: Man häktad misstänkt för mord på kvinna – har dömts tidigare



I sinnesundersökningen står att läsa att mannen levt ett ordnat vuxenliv efter en turbulent tonårstid. Han säger själv att han under tonåren var en person ”som folk aktade sig för”.

Men sedan kom han in på ett annat spår och utbildade sig till sjuksköterska. Han har bland annat jobbat på barnsjukhus. Att han bytt jobb ofta förklarar han beror på att han ”lätt blir uttråkad”.

Enligt psykologer framstår han som proper.

Åklagare beräknar att första förhandlingsdag hålls inom två veckor.

– Brottet är synnerligen grovt och hänsynslöst. Det finns en mängd försvårande omständigheter i målet och offret måste ha upplevt en dödsångest med ett utdraget förlopp innan hon till slut avled, skriver Elisabeth Massi Fritz, målsägandebiträde, i en kommentar till Expressen.
