Straffet skärpt: "Ladyn" drev bordell i Stockholm
Mattis Wikström

I vintras fick polisen upp ögonen för thaimassagesalongen, efter att personal från bland annat Skatteverket varit på provbesök och då blivit erbjudna sexuella tjänster.

Under utredningens gång besökte flera poliser salongen.

En av dem rapporterar så här, enligt förundersökningen:

"Ca 20 min in i massagen, jag ligger då fortfarande på mage med kalsongerna på, nyper hon mig lätt i pungen utanpå kalsongerna. Detta upprepas två ggr samtidigt som hon frågar 'vill du ha massage här'."

Han säger sig ha blivit erbjuden oralsex för 1 000 kronor eller samlag för dubbla summan.

Nästa polis lämnar ett liknande vittnesmål:

"Efter att massösen börjat göra gester med händerna frågade han vad hon menade, varpå kvinnan ska ha viskat "happy end", står att läsa i förundersökningen.

I januari slog polisen till mot salongen – då markerade hundar spår av sperma i flera massagerum liksom i tvättkorg och tvättmaskin, där det låg handdukar.

En av kvinnorna som arbetat på salongen säger enligt polisutredningen att de inte får betalt för något annat än sexförsäljning: "Ladyn tar pengarna, jag får bara behålla extra."

"Ladyn" är en kvinna i 40-årsåldern som enligt åklagaren fungerat som bordellmamma. I juni dömdes hon för koppleribrott och bokföringsbrott till ett år fängelse. Men nu skärper hovrätten hennes straff.

Koppleribrottet bedöms som grovt – och straffet blir fängelse i två och ett halvt år.



LÄS OCKSÅ: "Ladyns" lyxväskor och klockor för sexpengarna

"Sammantaget konstaterar hovrätten att koppleriverksamheten pågått i stor omfattning och under lång tid, att den varit planerad och organiserad samt att den har skett yrkesmässigt. Verksamheten har också inneburit betydande vinning för NN. Vid en samlad bedömning ska gärningen därför bedömas som grov", skriver Svea hovrätt i sin dom.

Enligt samma dom har "ladyn" tjänat åtminstone 400 000 kronor på bordellen. I samband med tillslaget mot salongen beslagtog polisen väskor, klockor och smycken för tusentalskronor.

Kvinnans advokat Frida Wallin sa i samband med tingsrättsdomen:

– Hennes inställning är att hon inte har känt till att det har pågått den här typen av verksamhet i hennes salong.
