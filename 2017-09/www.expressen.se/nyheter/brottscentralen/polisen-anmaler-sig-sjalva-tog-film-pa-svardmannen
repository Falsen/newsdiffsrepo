Polisen anmäler sig själva
– tog film på svärdmannen
Filippa Rogvall

Det var strax före 19  lördagskvällen som flera personer i Örebro noterade att en okänd man rörde sig in mot stadens centrala delar – beväpnad med ett stort svärd.

Mannen höll svärdet ovanför huvudet när han närmade sig polispatrullen, som egentligen var upptagna i ett annat ärende.

– Han kom gående längs en gata där patrullen befann sig. När han höjde svärdet i luften mot dem sköt poliserna ett varningsskott i luften innan mannen kastade ifrån sig svärdet, sa Jan-Åke Sjöström vid Örebropolisen till Expressen då.





Poliserna brottade sedan ned mannen på marken och grep honom. Ingen skadades i samband med gripandet, men polisen utreder om han kan ha skadat någon under sin färd in mot staden.

Flera personer blev vittne till den dramatiska händelsen. Efteråt eftersökte polisen foton och filmer från personer som varit på platsen för att underlätta utredningen. I samband med det tog man en film som en journalist vid Nerikes Allehanda filmat i beslag.



LÄS MER: Se hela filmen på när svärdmannen grips i Örebro



Reportern, som egentligen var på plats för att bevaka en cruising i Örebro, förklarade för polisen att han var journalist och inte tänkte lämna ifrån sig materialet. Men poliserna blev fler och kravet kvarstod.

Ander Nilsson, chefredaktör på NA, säger till Medievärlden att han ser allvarligt på händelsen.

– Polisens agerande här är förstås helt oacceptabelt. Det är fel att de kräver filmen av oss, det är fel att de hotar med att beslagta mobilen och det är fel att de håller kvar reportern mitt under pågående nyhetshändelse vilket också försenade vår publicering, säger han till tidningen.

På måndagen uppger polisen att de nu anmäler sitt eget agerande.

"Polisregion Bergslagen har nu anmält polisens agerande för intern granskning vid avdelningen för särskilda utredningar då man kan ifrågasätta om gällande regler följts eller inte när det gäller journalisternas grundlagsskyddade särställning rörande journalistiskt material. Utredningen kommer att ledas av åklagare i chefsställning", skriver polisen på sin hemsida.
