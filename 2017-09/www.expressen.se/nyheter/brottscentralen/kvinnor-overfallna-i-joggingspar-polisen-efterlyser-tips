Kvinnor överfallna i joggingspår – polisen efterlyser tips
Johanna Cardell

Första händelsen skedde 19 augusti på kvällen när en kvinna var ute och promenerade längs Kanaans väg i Blackeberg i västra Stockholm vid halvelvatiden på kvällen. Plötsligt såg hon en man hon tyckte var olustig.

– Han tar sig fram emot henne och pratar om att han vill ha sex med henne, sedan ofredar han henne och tar på henne, säger Patrik Zanders, polisens spaningsledare till Aftonbladet.

När kvinnan började skrika försvann mannen.

I helgen skedde en liknande händelse, bara ungefär en kilometer därifrån, vid Blackebergs gårdsväg.

Det var i söndags morse som en kvinna var ute och joggade när en man plötsligt kom fram till henne och frågade henne om hjälp.

– Kvinnan stannar till och kollar vad han vill, då börjar han försöka ta på henne och hålla fast henne, säger Patrik Zanders till Aftonbladet.

Kvinnan lyckades ta sig loss och sprang i från platsen.

Både händelserna rubriceras som försök till våldtäkt.

Polisen misstänker nu att det kan handla om samma gärningsman och de vill ha hjälp av allmänheten för att få in upplysningar om händelserna.

Mannen är i uppskattningsvis 40-årsåldern, är cirka 180 centimeter lång, talar svenska utan brytning, ljushyad och med mörkbrunt, kortklippt hår. Vid händelsen i söndags var mannen klädd i jeans och mörk collagetröja.
