"Mindre än millimetrar från
nervskador som förlamning"
Mattis Wikström

Plötsligt gick en okänd man till knivangrepp mot Ted Eriksson när han patrullerade vid Björns trädgård på Medborgarplatsen i Stockholm förra veckan. Enligt Expressens uppgifter drog knivmannen undan Ted Erikssons skyddsväst innan han högg.

– Jag tänkte, "ska jag sitta här och dö i Björns trädgård?", sa Ted Eriksson i Brottscentralen i Expressen TV i måndags.

Smärtorna i huvudet och nacken blev på tisdagen så svåra att han uppsökte akut sjukvård på nytt.

"Fick då reda på att kniven träffat översta bröstryggkotan och huggit av en bit av kotan", skriver han.

"Men det ska läka och man klarar sig utan den biten. Men sen har kniven punkterat ryggmärgen så att ryggmärgsvätska läckt ut. Det är det som gör att jag har sprängande huvudvärk. Men även det ska läka av sig själv. Eller så får man gå in i ryggen och laga såret om någon dag."

Han tror att kniven var millimetrar från att orsaka nervskador.

"Men det gick bra tack och lov!"

Knivmannen misstänks vara en 17-årig man.



LÄS OCKSÅ: Läkarens varning om knivmannen



Dokument från Migrationsverket visar att han haft psykiska problem ända sedan han sökte asyl i Sverige december 2015.

"Han uppvisar ett fortsatt allvarligt psykiatriskt tillstånd trots att situationen blivit stabilare. Misstanke finns om reaktiv psykos." skriver en läkare i sitt utlåtande till Migrationsverket.

17-åringen är häktad på sannolika skäl misstänkt för mordförsök.

– Det är en psykiskt labil person som har gjort detta, detta är min uppfattning. Det har att göra med hans person, hans personlighet, har kammaråklagare Hans-Jörgen Hanström sagt.
