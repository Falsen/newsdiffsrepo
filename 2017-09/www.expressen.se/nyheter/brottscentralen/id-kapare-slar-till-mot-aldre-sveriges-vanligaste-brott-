ID-kapare slår till mot äldre:
"Sveriges vanligaste brott"
Li Rodziewicz

Det senaste året har 200 000 svenskar fått sin identitet kapad, enligt en undersökning Sifo gjort åt försäkringsbolaget Mysafety. Bedrägerierna mot kvinnor och äldre ökar mest, enligt samma undersökning.

Sedan förra året har kapningarna mot människor som är mellan 60 och 74 år nästan tredubblats.





Jan Olsson på polisens nationella bedrägericenter kallar ID-kapningen för "Sveriges vanligast förekommande brott":

– Det är väldigt enkelt. Vem som helst kan kapa någons identitet. Det beror på att alla dina uppgifter är offentliga, säger han.

Genom att använda dina personuppgifter kan bedragaren till exempel beställa varor på nätet.

– Är det så att de använder dina kortuppgifter – som är det absolut vanligaste – för att göra en beställning från USA så är chansen 0,4 procent att vi kan utreda det överhuvudtaget, säger Jan Olsson.

Fredrik Ohlén, 47, från Uppsala utsattes i våras för ett försök till ID-kapning. Han fick ett sms som såg ut att komma från hans bank – där han uppmanades att klicka på en länk för att komma åt en insättning som gjorts på hans konto.



LÄS MER: Polisen varnar: Ta inte emot mannens pengar



– Min första tanke var att det var en bluff. Men jag klickade på länken. Det såg precis ut som en Nordeainloggning. Jag är ju kund där – jag undrar hur bedragarna kan veta det, säger han.

Fredrik kom undan med blotta förskräckelsen – han loggade aldrig in.

Jan Olsson på Nationellt bedrägericentrum säger att bedragarna i allt större utsträckning använder tekniska hjälpmedel för att lura människor att lämna ut information.



LÄS MER: Bankkunder förlorade miljoner efter bedrägeri



– Det sker i form av falska sms eller mejl, eller att någon kontaktar dig på Facebook som du tror är din bror som vill få ut koder till din bankdosa. Den typen av intrång ser vi ökar och den typen genererar ofta också stora summor pengar.

Jan Olsson fortsätter:

– Man ska aldrig någonsin lämna ut information som till exempel kortuppgifter eller kontouppgifter och definitivt inte bank-id-uppgifter.  Om man inte lämnar ifrån sig de uppgifterna kan man heller inte utsättas för den typen av brott.
