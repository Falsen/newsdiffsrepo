Larmet: Min vän har blivit skjuten
Åsa Asplid

De sammanlagt åtta unga männen och pojkarna i åldern 16 till 21 år som står åtalade för tre mord – en dödsskjutning i Solna och dubbelmordet i Hallonbergen där ett gift par knivhöggs till döds i vintras eftersom de blivit vittne till första mordet – ingår i tungt kriminella kretsar i nordvästra Stockholm och har, enligt polisen, haft god tillgång till både grova vapen och narkotika innan de greps.

På tisdagsmorgonen inleddes rättegången mot de åtta åtalade männen och pojkarna. Över 50 personer, bland annat de åtalade, befann sig bakom glaset i säkerhetssalen i Stockholms tingsrätt när dörrarna slogs upp. En stor skara åhörare fanns också på plats, med knappt några lediga stolar på publikplats.

Polisen ska ha fotat legitimationer på åhörare i samband med rättegången, i ett led i arbetet mot gängkriminalitet. Händelsen kan vara olaglig och har anmälts till polisens interna utredningar, rapporterar TV4-Nyheterna.

Den 21-åring, som beskrivs som en ledare i gruppen, skrattade när åklagaren startade med att läsa upp åtalspunkten om mord för rätten. Han var först ut att neka till brott, beträffande mordet den 22 januari då en 25-årig man sköts till döds, först i Hallonbergen, och sedan efter en biljakt, vid Karolinska.

Efter honom nekade samtliga av de sex som står åtalade för det första mordet till brott i samband med 25-åringens död. Flera av dem medger att de har varit på plats, både i garaget där 25-åringen först sköts samt vid Karolinska vägen där han senare mördades – men att de inte hade något med brottet att göra.

Efter lunch spelade åklagaren upp det larmsamtal som ringdes efter att 25-åringen skjutits vid Karolinska. I samtalet hör man en 18-årig man, som nu står åtalad för grovt skyddande av brottsling, skrika med panikartad röst.

– Hej ni måste komma till Karolinska nu det är skottlossning. Någon har blivit... min vän har blivit skjuten, säger han och fortsätter:

– Ni måste komma. Snälla nu, snabbt.

Efter uppspelningen stängdes dörrarna för allmänheten medan åklagaren visade obduktionsbilder.



LÄS MER: Här är det mordmisstänkta kompisgänget



Vid det andra mordtillfället, dubbelmordet på ett par i Hallonbergen, höggs kvinnan ned i hemmet och lämnades blödande. Samtidigt flydde hennes man ut. Men gärningsmännen kom ikapp – och högg ihjäl även mannen, framför ögonen på två poliser som hunnit fram. Poliserna öppnade eld, men lyckades däremot inte rädda mannens liv.

Åtminstone en av de två som höggs ihjäl i Hallonbergen i mars hade enligt Expressens uppgifter hörts som vittne i en annan mordutredning – det var motivet bakom mördarnas attack.

Paret i Hallonbergen kan alltså ha mist livet då en av dem hörts som vittne i en annan mordutredning. Mycket pekar på att det handlar om mordet i Sundbyberg den 22 januari.



LÄS MER: Här provskjuter misstänkte trippelmördaren sin pistol



Inför rättegången befarade därför både polis och domstol att det fanns en hotbild mot hela rättsprocessen och de personer som ingår i den.

– Det är ingen enorm hotbild, men det påstås ju att man tagit ett vittne av daga och då har man inte alltid spärrar, säger Charlotte Scheutz, rådman vid Solna tingsrätt.

Som en följd av detta har Solna tingsrätt där männen står åtalade för brotten valt att flytta hela rättegången till säkerhetssalen i Stockholms tingsrätt på Kungsholmen. Där kommer polis och vakter slå en järnring runt rättegångssalen samt röra sig bland åhörarna för att undvika att något händer.

– Det kommer vara ett extra uppbåd av poliser och vakter både utanför rättegångssalen och inne i salen eftersom vi bedömer att det finns en hotbild, Marcus Wåhlin Antoniadis, domstolshandläggare vid Solna tingsrätt.



LÄS MER: Mordoffret i Hallonbergen var polisinformatör



I samband med att häktningsförhandlingen mot två av männen hölls i mars i år var ett stort antal av männens vänner på plats vid Solna tingsrätt. Vännerna ska då även ha frågat runt bland andra åhörare om de var vittnen till något av brotten.

– Det är så klart något vi tagit i beaktande också, säger Marcus Wåhlin Antoniadis.

Under förhandlingen satte även en av de misstänkta bägge långfingrarna i luften och yttrade ordet "monster" i riktning mot åklagaren. Sedan lämnade han salen skrattande tillsammans med vakter från häktet.

Samtliga brottsmisstänkta kommer finnas på plats i rättegångssalen under tisdagen och onsdagen, som enbart kommer ägnas åt sakframställan i de olika brotten. Sammanlagt är 28 rättegångsdagar inplanerade.



LÄS MER: Paret mördades vid bostaden – kompisgäng åtalas för mord
