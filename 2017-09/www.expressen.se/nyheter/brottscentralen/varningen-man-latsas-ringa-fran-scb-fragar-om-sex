Varningen: Man låtsas ringa
från SCB – frågar om sex
Dante Thomsen

Så tidigt som 2012 började en person ringa runt till kvinnor och fråga ut dem om deras sexliv. 2014 dömdes en man till skyddstillsyn och skadestånd för samtalen. Samtalen upphörde dock inte och fortsatte även under 2015 och 2016.

Trots att en person dömts får nu kvinnor återigen samtal från en person som utger sig för att ringa på uppdrag av Statistiska centralbyrån.

Nu varnar SCB för de obehagliga samtalen.

– Det kommer tyvärr in regelbundet. Vi vet om att en man för ett tag sedan blev fälld för det här men det har fortsatt ändå, säger Nizar Chakkour, presschef på SCB.



LÄS MER: Ställde frågor om sex - låtsades vara SCB



Ni känner alltså till att det här fortfarande händer?

– Absolut, jag pratar tyvärr med kvinnor regelbundet där jag berättar för dem att de ska polisanmäla och att de inte behöver vara oroliga över att det är SCB som ringer.

Vet ni vem den här personen är?

– Vi vet vem som dömdes. Troligtvis är det samma person men huruvida det faktiskt är så vet jag inte.

Hanna som är i 30-årsåldern och kommer från Halland blev uppringd av mannen under tisdagen. Hon berättar att mannen presenterade sig vid namn och påstod sig ringa från SCB.

– Han lät seriös och började med att beskriva vad SCB är och hur de jobbar. Sedan frågade han om jag ville vara med i undersökningen som handlade om kvinnors sexualliv. Eftersom jag trodde att han ringde från SCB tänkte jag att det här inte kunde vara grovt och att det finns ett syfte med frågorna, säger hon.

Redan efter fem minuter började samtalet bli obekvämt.

– Först var det seriösa frågor om hur många partners jag haft och så där. Men ju längre in i samtalet desto grövre blev det. Jag gillade inte det men samtidigt trodde jag ju att han var från SCB. Vem skulle vara så sjuk att man gör det här på låtsas?

Frågorna, som blev allt grövre, varvades med statistik, allt för att ge sken av en seriositet.

– Frågorna som kom i slutet var helt sjuka. Men man är ju van vid att göra vad myndigheter säger så jag ifrågasatte honom aldrig ordentligt förutom i huvudet. Jag var väl lite dum, naiv och snäll.

När Hanna kom hem och berättade om samtalet för sin man föddes en misstanke. Paret kontaktade SCB som bekräftade att de inte låg bakom samtalet. Hanna och hennes man valde då att polisanmäla mannen.

– Jag känner mig grundlurad, dum och korkad. Samtidigt känner jag mig förbannad och kränkt, både som kvinna och som person som delat med sig av så privata saker.

– Det är ju inte bara jag som blir utsatt utan även min man. Det är verkligen inte okej och jag vill inte att någon annan kvinna ska vara med om det här. Det är väldigt obehagligt, jag kan bara föreställa mig vad han ska göra med materialet.



LÄS MER: Falsk undersökning – frågar kvinnor om sex



Samtidigt står SCB handfallna.

– För oss som myndighet är det väldigt svårt att få det här att sluta. Vi kan inte polisanmäla, det är kvinnorna själva som måste göra det, säger Nizar Chakkour.

Han förtydligar också att privatpersoner alltid blir informerade i förväg om de blir utvalda att vara med i en av SCB:s undersökningar och att man får ett brev på posten innan man blir uppringd.

– Vi ringer aldrig från hemligt nummer så du kan alltid ringa tillbaka och få veta mer om undersökningen. Den här mannen ringer ju antingen från dolt nummer eller ett nummer som inte är registrerat, säger Nizar Chakkour.
