Brutal misshandel på buss
– man hade soft air gun
Saga Skovdahl

Den ovanliga misshandeln ägde rum ombord på en buss mellan Umeå och Piteå på onsdagen. Vid 17-tiden stannade bussen i Skellefteå – och en man klev ombord.

– Med full kraft slog han en manlig passagerare rakt i ansiktet. Sedan tog gärningsmannen sats och sparkade resenären hårt i huvudet. Folk började skrika, ”sluta, sluta”. Och det var då som våldsmannen slet upp en pistol. Han svepte vapnet fram och tillbaka över alla passagerare i bussen och skrek högt på ett språk som jag inte förstod, säger Therese Karlsson, som satt ombord på bussen, till Piteå-tidningen.

Därefter lämnade gärningsmannen bussen – som fortsatte rulla norrut.

Enligt Piteå-tidningen meddelande Skellefteåpolisen senare under kvällen att en misstänkt våldsverkare, beväpnad med en soft air-gun, hade gripits i samband med ett rånförsök i stadens centrala delar.

Någon hade larmat polisen om en man med ett pistolliknande föremål och efter gripandet kom det till polisens kännedom att mannen strax innan gjort sig skyldig till ett rånförsök mot en ung man.

Rånoffret ska inte ha skadats fysiskt, skriver Piteå-tidningen.

– Vi ser mycket allvarligt på händelsen. Den gripne anhölls senare på kvällen av jouråklagaren initialt misstänkt för försök till rån, säger Joakim Oja vid polisen i Skellefteå till Piteå-tidningen.

Det är ännu inte klart om den anhållne mannen också ligger bakom misshandeln på bussen.
