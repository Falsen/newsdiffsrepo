Elenas misstänkte mördare kan vara psykiskt störd
Mattis Wikström

Det var i början av augusti som förskolläraren Elena Åsberg attackerades i anslutning till en återvinningsstation i Surahammar. Några dagar senare anhölls och häktades en man i 30-årsåldern som misstänkt. Mannen saknar känd koppling till Elena Åsberg.

Nu har han genomgått en mindre sinnesundersökning – en så kallad paragraf 7-utredning.

Enligt rättsläkaren kan det misstänkas att mannen såväl led av en allvarlig psykisk störning vid gärningen som att han fortfarande gör det. Läkaren rekommenderar att mannen genomgår en större rättspsykiatrisk undersökning (RPU) innan han kan dömas.

Mannen är häktad på sannolika skäl misstänkt för mord. Han åtalades nyligen – så sent som i juni – för flera fall av dödshot. Detta efter att han enligt flera vittnen gått in på en vårdcentral och hotat att döda människor och "sparka sönder stället".

LÄS OCKSÅ: Felparkering kan ligga bakom mordet på Elena

En anställd på vårdcentralen berättar i förhör som ingår i den utredningen att mannen var knallröd i ansiktet, skrek "jag vill döda allihop" – och att han inte gick att få ögonkontakt med. I samma utredning varnar en förhörd läkare polisen för mannen: "Han kommer döda någon snart."

Elena Åsberg jobbade som förskollärare. En vecka efter mordet hölls en minnesstund för henne, där personalen samlades för att sörja.

– Det var väldigt lugn och fin stämning. Man kramade om varandra. Alla tycker det är förfärligt, svårt att ta in, sa Anita Tillander, ledningsstöd på skolan.
