Två gripna för mordförsök på poliser i Stockholm
Patrik Micu

En person smög upp bakifrån och högg en polis i nacken i Björns trädgård vid Medborgarplatsen i Stockholm på torsdagsförmiddagen. En oprovocerad attack, enligt polismyndigheten.

Ett stort polispådrag ryckte ut och en misstänkt gärningsman kunde snabbt gripas. Sent på torsdagskvällen anhölls samma person på sannolika skäl misstänkt för mordförsök.

– Personen i fråga är 17 år. Jag kan inte svara på om det är en fastställd ålder eller en uppgiven, säger Karl Jigland på åklagarmyndigheten presstjänst, till Dagens Nyheter.

Enligt uppgifter till Expressen har han inte svarat på några frågor i inledande förhör.

17-åringen har sökt asyl i Sverige och är inskriven på en skola i Stockholmsområdet där han tidigare har varit inblandad i bråk, enligt uppgifter.

Det har sedan i våras funnit en hotbild mot polisen från personer som brukar befinna sig i Björns trädgård. Hot ska ha riktats mot en enskild polisman, men det är oklart om det är samma polisman som nu har blivit attackerad, rapporterar DN.

Efter händelsen plåstrades den knivhuggne polisen om av kolleger på plats. Han fördes till sjukhus med en knivskada i nacke men skadorna betecknades som lindriga och han fick lämna sjukhuset på torsdagseftermiddagen.

– Det blev ett jäkla tumult. Det kom polisbilar från alla håll. Mannen som greps såg ut att vara mellan 20 och 30 år, säger en person som arbetar nära Medborgarplatsen och blev vittne till gripandet.

Attacken skedde vid Medborgarplatsens tunnelbanestation, uppgång Björns trädgård. Inte långt därifrån, på Medborgarplatsen, pågår sedan flera veckor en demonstration för att stoppa utvisningar till Afghanistan. Det finns inget som tyder på samband mellan demonstrationen och överfallet, enligt polisuppgifter till DN.

– En person är gripen misstänkt för mordförsök.. Förundersökning är inledd. Vi har hört ett stort antal vittnen, enligt de uppgifter vi har var attacken oprovocerad, säger Åsa Wallentin, pressinformatör hos Stockholmspolisen, på torsdagskvällen.

– Vi har fortfarande poliser närvarande på Medborgarplatsen på grund av demonstrationen. Det är för tidigt att kommentera om det finns något samband mellan demonstrationen och attacken, säger hon.

På torsdagskvällen anhölls mannen.

LÄS ÄVEN: Sex frågor och svar om polisattackerna

En poliskälla säger till Dagens Nyheter att personer i Björns trädgård har hotat poliser under våren och sommaren. Även om hotet var riktat mot en viss polis fanns risker också för andra poliser, enligt hotbilden.

– Hoten riktades mot en enskild polis, och handlade om att de skulle ge sig på honom. Alla som jobbade under den här tiden fick informationen ... Vi fick veta att det inte var otänkbart att gruppen med anledning av detta skulle ge sig på andra poliser och att vi därför skulle vara extra vaksamma, säger källan till tidningen.

Det är enligt DN oklart om det är den hotade polisen som blev knivhuggen i går. Stockholmspolisen vill inte kommentera uppgifterna om hot.

Tidigt på torsdagsmorgonen utsattes poliser för stenkastning i samband med ett larm om ett misstänkt inbrott i Årsta i södra Stockholm. Stenar och andra föremål kastades mot poliser från minst tionde våningen i ett hus i närheten. En bilruta på en polisbil krossades och en hundförare var mycket nära att träffas av en knytnävsstor sten.

En person greps misstänkt som för mordförsök, medan en annan misstänkt är på fri fot.

– Det blir rubriceringen "misstänkt för försök till mord" när det rör sig om så stora föremål som kastas från så pass hög höjd. Det kastades från minst tionde våningen i det här höghuset och avsikten var att träffa, säger Anders Bryngelsson, presstalesman vid Stockholmspolisen.
