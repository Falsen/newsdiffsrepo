17-åring misstänkt för polisattack
var avstängd från gymnasiet
Filippa Rogvall

Polismannen Ted Eriksson, 33, knivhöggs i nacken under en kommendering på Medborgarplatsen i Stockholm under förra veckan. En 17-åring greps och anhölls kort efter attacken.

Genom hans SL-kort kunde man spåra 17-åringens resa, och få reda på att han var bosatt på ett HVB-hem i Stockholm.

Han häktades i lördags misstänkt för mordförsök på polisen. Enligt en källa till DN vistas 17-åringen legalt i Sverige med ett så kallat tillfälligt uppehållstillstånd. Han ska inte ha varit inblandad i någon brottslighet tidigare men det uppges finnas en historik av psykisk instabilitet.



LÄS MER: 17-åring häktad efter knivattack mot polisman

Den 21 augusti skrevs han in på ett gymnasium i södra Stockholm för att läsa språkintroduktion, skriver DN.

Enligt uppgift till tidningen hamnade han i ett slagsmål i skolans matsal bara tre dagar efter skolstarten.

– Det var ett kraftigt slagsmål som följdes upp redan samma dag av skoledningen i ett samtal med honom. Sedan bestämde man ett nytt möte på måndagen men då uteblev han, berättar förvaltningschefen i den kommun där 17-åringen gick i skolan, till DN.

17-åringen dök i stället upp på uppföljningssamtal på tisdagen – som även det slutade i slagsmål med en annan elev. Det andra slagsmålet ledde till att han stängdes av från skolan.

Bara två dagar senare gick han till attack mot polisen Ted Eriksson. Beväpnad med kniv högg han polisen i nacken vid Medborgarplatsen i Stockholm.

Enligt förvaltningschefen nådde aldrig varken skolan eller placeringskommunen av informationen att 17-åringen hade psykiska problem, berättar förvaltningschefen för DN.

– Han har uppenbarligen bedömts vara i ett så pass stabilt skick att han skulle få lov att börja skolan. Det skolan har fått är papper där han beskrivs som en fysiskt aktiv person som tycker om att simma och som är intresserad av poesi, säger förvaltningschefen.

17-åringens advokat vill inte kommentera uppgifterna till DN. Förvaltningschefen menar att det viktigaste nu är att förhindra att liknande informationsmissar sker i framtiden.

– Om skolan hade fått veta hans historik och hur den här pojken mår då kunde man ha agerat annorlunda, haft en resursperson vid hans sida. Men nu fanns ingen sådan information.
