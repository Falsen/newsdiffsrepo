Man åtalas för folkmord i Rwanda
Nina Svanberg

Den åtalade mannen är svensk medborgare, bosatt i Mellansverige och har rötter i Rwanda. Han har fram till nu undgått internationella åklagarkammarens radar och är tidigare ostraffad. Nu står han anklagad för att ihop med flera andra ha mördat både barn och vuxna med tillhyggen under folkmordet i Rwanda för över 20 år sen. Upprepade gånger ska han ha gruppvåldtagit och spärrat in kvinnor i trånga utrymmen i så kallade blendehus.

Övergreppen ska ha skett mot folkgruppen tutsier och har syftat till att förgöra dem alla. 49-åringen bedöms ha haft en ledarroll och aktivt rekryterat fler att mörda, våldta och plundra tutsier. Attackerna misstänks ha planerats i 49-åringens butik i Winteko i Rwanda. Vittnen har pekat ut mannen som skyldig till en rad blodiga dåd, bland annat ett då han ska stuckit ett svärd genom en person.

Mannen är även anklagad för en specifik attack mot ett kloster. Då ska han ha varit med och mördat ett 60-tal personer genom att skjuta, slå samt skära halsen av dem.

Det här är tredje gången som det blir en rättsprocess gällande just folkmord i Rwanda. Den man i Sverige som senast dömdes för delaktighet i folkmordet i Rwanda fick livstids fängelse av tingsrätten.

Det är en omfattande utredning och enligt Åklagarmyndigheten har det hållits mer än 100 förhör i Rwanda, Europa och Nordamerika och flera resor har gjorts till Rwanda för att dokumentera brottsplatser och hålla förhör.

Huvudförhandlingen inleds i Stockholms tingsrätt den 12 september.

Folkmordet i Rwanda ägde rum under perioden 7 april - 31 maj 1994.

Under loppet av 100 dagar mördades 800 000 människor, främst landets tutsier. Bakgrunden till folkmordet var en etnisk konflikt mellan majoritetsfolket hutu och minoriteten tutsi.

Sommaren 1994 flydde cirka två miljoner civila hutuer till Tanzania, Zaire, Uganda och Burundi.

Frankrike ledde ett uppdrag om att skydda civila under slutskedet av folkmordet, men operationen har beskyllts för att nästan enbart resultera i att flera av de högst ansvariga för folkmordet kunde fly landet.
