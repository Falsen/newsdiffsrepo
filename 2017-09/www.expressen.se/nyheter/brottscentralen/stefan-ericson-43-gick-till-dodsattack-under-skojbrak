Stefan Ericson, 43, gick till
dödsattack under skojbråk
Jonathan Berntsson

Stefan Ericson är en känd våldsman som flera gånger dömts till fängelse. I juni fick han ytterligare en dom – när Södertörns tingsrätt ansåg det bevisat att han mördat en bekant i sin lägenhet i Midsommarkransen i Stockholm.

En kvinna som var med i lägenheten har berättat att det var en "bufflig" och "grabbig" stämning mellan de båda männen som började skojbråka.

Sedan gick allt över styr.

Stefan Ericson högg den andre mannen 30 gånger med kniv – 43-åringen krossade även hans skalle. Att det var han som utdelade det dödliga våldet är någonting som Stefan Ericson har erkänt.

– Jag vet till 100 procent att det inte var jag som började, det var han som gjorde det, har Stefan Ericson sagt i förhör.



LÄS MER: Man hittad misstänkt mördad i Stockholm



När han greps befann han sig på en busstation i södra Stockholm. Mannen som då nyss mördat hade 1,53 promille alkohol i blodet och hans blodiga hand var bandagerad med en handduk.

"Vid kontroll av mannen uppträder han med väldigt skiftande humör och uppger spontant och delvis i affekt att det finns en avliden person i hans bostad", står det i en polisanteckning i samband med gripandet.

Domen i tingsrätten blev tolv års fängelse.

Det var dock inget som Stefan Ericson accepterade. Han överklagade till hovrätten med förhoppningen om att bli frikänd.



LÄS MER: Stefan Ericson döms till fängelse för mord



Men det kravet är inget som Svea hovrätt beviljar. Istället går man på tingsrättens linje och fastställer det tolvåriga fängelsestraffet. Hovrätten slår fast att det var Stefan Ericson som först blev angripen, men skriver i domen att denne avväpnade den andre mannen innan han själv utförde sin attack.

Stefan Ericson har, enligt hovrätten, "klart avvikit från vad som behövts för att avvärja angreppet".

"I likhet med tingsrätten anser hovrätten därför att gärningen varit uppenbart oförsvarlig", skriver hovrätten i domen.
