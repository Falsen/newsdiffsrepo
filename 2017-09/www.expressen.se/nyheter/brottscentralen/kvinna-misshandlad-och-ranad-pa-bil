Kvinna misshandlad och rånad på bil
Sara Karlsson

Larmet inkom vid halv åtta på kvällen. På sin hemsida skriver polisen att kvinnan varit och handlat i Spånga centrum och sedan gått ut till sin bil.

"Två män kommer då fram och hotar kvinnan med någon form av tillhygge. De stjäl sedan hennes bil och kör i väg. Det finns i nuläget olika uppgifter om i vilken riktning de åkte", skriver polisen vidare.

Enligt uppgifter till Aftonbladet hotade två misstänkta gärningsmännen kvinnan, som är i 70-årsåldern, med en såg. Den uppgiften vill Carina Skagerlind, presstalesperson vid polisen i Stockholm dock inte bekräfta.

– De ska ha hotat henne med ett vasst tillhygge och hon har blivit skadad i handen, säger hon.

Enligt tidiga uppgifter till polisen blev kvinnan blivit nersparkad innan gärningsmännen åkte i väg med bilen. Men om det verkligen stämmer är oklart.

– Initialt stod det att det var två personer som sparkat ner en kvinna och tagit bilen. Men det finns också uppgifter om att de har gått fram och hotat henne och att hon ramlat, säger Carina Skagerlind.

Kvinnan har förts med ambulans till sjukhus för "kontroll och omplåstring", sedan hon bland annat blött från sin ena hand.

– Hon var pratbar, men det är klart att man är oerhört skärrad efter något sådant här, säger Carina Skagerlind, som ännu inte vet om kvinnan kunnat lämna signalement på de misstänkta gärningsmännen.

Det ska finnas gott om vittnen till attacken.

– Det fanns flera vittnen som såg det här hände och vi har börjat prata med vittnen. Vad de har sagt har jag ingen uppfattning om ännu, fortsätter Carina Skagerlind.

Men det är alltså oklart åt vilket håll bilen åkte – vittnesuppgifterna går isär.

– Vi letar i närområdet efter den, säger Carina Skagerlind.

En förundersökning om rån har inletts.
