Nya Iphone 6 kan ha drabbats av problem
Magnus Mjöhagen

Produktionsproblemet kan göra att tillgången på hårdvaran till Iphone 6 begränsas till en början.

Enligt uppgifter till Reuters har det uppstått problem med tillverkningen av bakbelysningen på nya Iphone 6, som måste göras om. Belysningen ska till en början inte ha varit tillräckligt ljusstark, varför den fick ses över. Detta ska i sin tur ha gjort att produktionen stannat av under delar av juni och juli.

Enligt trovärdiga rykten kommer den nya telefonen i två modeller med 4,7 respektive 5,5 tums skärm, att jämföra med Iphone 5 vars skärmstorlek är 4 tum. Dessa rykten upprepas av Reuters.

Det är ännu oklart i vilken utsträckning problemet kommer att begränsa tillgången på nya Iphone 6, som väntas presenteras i början av september.
