Katten skadades i soffan –
nu vill ägaren varna andra
Helena Sund

Det var i fredags som Jovanka Jecinac från Stockholm hämtade sina barn Magdalena, 6, och Robert, 11, från skolan.

– De hade med sig två kompisar hem och alla fyra gick direkt ner till biorummet när vi kom hem.

Katten Doby följde med, men smet in under soffan. Sexåriga Magdalena fällde då ut soffans mekaniska fotstöd för att locka ut honom, något som Aftonbladet var först att skriva om.

– Då hörde jag katten skrika, mina barn skrek och deras kompisar skrek också. Jag sprang nerför trappan och då såg jag att katten satt fast under soffan.

Doby hade fastnat med svansen i metallstången som gör det möjligt för soffans fotstöd att åka framåt.

Jovanka hämtade snabbt verktygslådan för att försöka få bort den skrikande katten från soffan.

– Barnen grät och skrek, det var fruktansvärt. Jag testade att såga med en handsåg men det gick inte. Till slut kom min man hem och hämtade vår elsåg, då kunde vi få bort honom.

Doby var så pass illa däran att när Jovanka kom med honom till veterinären konstaterade de att svansen behövde amputeras direkt.

I dag får Doby värktabletter, men mår efter omständigheterna bra.

– Barnen har ångest och känner att det är deras fel, min son mådde väldigt dåligt och var hemma från skolan. Vi alla är påverkade ganska mycket.

Mios vd Björn Lindblad säger till Aftonbladet att de tar det som hänt Doby på stort allvar.

– Detta är en produkt som funnits jättelänge på marknaden och vi har aldrig haft något liknande fall eller incident tidigare. Givetvis kommer vi följa upp detta och kontakta leverantören för att ta reda på vilka åtgärder som vi kan vidta framöver.

För Jovanka är det viktigt att informera andra djurägare om att den här risken finns med liknande soffor och konstruktioner.

– Huvudsaken är att Doby lever. Man tänker vad som skulle ha hänt om han fastnat med en tass i stället, då kanske vi hade tvingats avliva honom.
