Kvinna pistolhotad – röd Jeep jagas
Magnus Hellberg

Larmet om stölden från en bostad på Centralvägen i Skytteholm i Solna kommun norr om Stockholm kom in till polisen klockan 13.55.

– Bevakningsbolaget hade fått ett inbrottslarm från en lägenhet med kameraövervakning. Man såg personer inne i lägenheten – därför åkte polisen med dit. Det visade sig att man har tillgripit ett kassaskåp, eller någon form av dokumentskåp, som fyra personer har burit ut, säger Sven-Erik Olsson, presstalesperson vid Stockholmspolisen.





I samband med flykten ska personerna, som var maskerade, ha hotat en kvinna med ett pistolliknande föremål, enligt polisen.

De försvann från platsen i en röd bil av märket Jeep. Alla var mörkt klädda.

Flyktfordonet ska ha observerats på en cykelväg i anslutning till brottsplatsen kort efter kassaskåpskuppen.

Polisen rubricerar ärendet som stöld genom inbrott.

– Det kommer bli en teknisk undersökning. Vi kommer även att kontrollera om någon har gjort några iakttagelser kring det här, säger Sven-Erik Olsson.

Texten uppdateras.
