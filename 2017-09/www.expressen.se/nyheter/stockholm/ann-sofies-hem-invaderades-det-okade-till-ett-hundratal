Ann-Sofies hem invaderades:
”Det ökade till ett hundratal”
Helena Sund

Det var efter att nya sopstationer upprättats utanför Ann-Sofie Palmbergs lägenhet på Lidingö som problemen började.

– Jag märkte att jag började få lite flugor hemma, men jag tänkte att det var rötmånad och att flugorna berodde på det, säger Ann-Sofie.

Men problemen eskalerade. Ann-Sofies lägenhet ligger lågt i huset, och hade hamnat mellan två av de nya sopstationerna, något som även Mitti rapporterat om.

– Det ökade till ett hundratal flugor hemma. Jag ringde både till hyresvärden och kommunen och pratade med dem för att be dem hjälpa till. De sa att flugorna var på grund av sopor utanför huset, men att de inte visste vem som var ansvarig för rengöringen.

I och med att sophämtningen inte sköttes samlades soporna på hög, och flugorna sökte sig in i de kringliggande lägenheterna.

– Jag fick ett breakdown och ringde min mamma i panik och vill flytta därifrån. Jag såg min dotter sitta och äta mat, och runt hennes huvud svärmade flugorna. Det var hemskt.

Mitti har varit i kontakt med hyresvärden, och fått till svar att det enligt Anticimex blir mer flugor under höst och vår, och att de söker sig inomhus när det blir svalt och fuktigt ute.

”Ett råd från Anticimex är att använda klisterremsor för flugor. Det är också bra att inte ha fruktskal och matrester liggande i köket, om man vill undvika flugor”, skriver förvaltaren Monika Gröning till Mitti, och tillägger att det inte är ”möjligt för oss att kontrollera vad flugorna lockas till hos varje enskild hyresgäst. Vi hoppas och tror att de flesta förstår hur flugorna kan undvikas på bästa sätt.”

Antalet flugor i Ann-Sofies hem har minskat sedan sopkärlen rengjorts, men hon är kritisk till att hyresgästerna i huset inte informerats om problemet.

– Hade det här hänt på en restaurang hade den tvingats stänga ner. Vi betalar för att bo här, det är inte rimligt att vi ska betala full hyra när vi har de här problemen.
