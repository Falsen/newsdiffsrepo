Skolan utrymdes
efter bengalisk eld
Filippa Rogvall

Larmet inkom till räddningstjänsten vid 10.51 på onsdagen. Någon hade då orsakat en brand på Källängens skola på Lidingö i Stockholm.

– Någon har dragit av en bengalisk eld eller fyrverkeripjäs i anslutning till skolmatsalen, säger Christer Wahlström.

När räddningstjänsten anlände till platsen var skollokalerna redan utrymda.

– De har sina egna rutiner för att utrymma. Vi har släckt branden i själva fyrverkeripjäsen, så det brinner inte längre, säger Christer Wahlström.

Det är i nuläget oklart varför någon tänt på den bengaliska elden. Även polis ska ha anlänt till platsen.

– Vi har upprättat en anmälan om allmänfarlig vårdslöshet eftersom det har funnits en spridningsrisk, och om man slänger en sådan här pjäs finns det också risk att någon skadas, säger Anna Westberg, vid Stockholmspolisens ledningscentral.

Det finns i nuläget inga uppgifter om att någon ska ha skadats i samband med händelsen. Anna Westberg har inte heller uppgifter om att polisen ska ha gripit någon misstänkt.

Enligt Johanna Kvant, biträdande rektor på Källängens skola, gick utrymningen lugnt till och att skolan nu har återupptagit den ordinarie verksamheten.

– Det var någon som brände av en sådan i trapphuset intill matsalen, det blev rökigt men ingen eld. Alla elever utrymde väldigt lugnt och ingen kom till skada, säger hon.

Har ni pratat med eleven som tände pjäsen?

– Vi vet inte vem det är. Det är ett polisärende.
