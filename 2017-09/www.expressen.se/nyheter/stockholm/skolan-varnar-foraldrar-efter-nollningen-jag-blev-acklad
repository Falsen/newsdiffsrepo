Skolan varnar föräldrar efter
nollningen: "Jag blev äcklad"
Atilla Yoldas

Jucka mot ett träd – 5 poäng.

Demonstrera fem olika sexställningar på Plattan – 10 poäng.

Sätt en banan mellan benen och en annan simulerar oralsex – 15 poäng.

Det är några av de aktiviteter som ettorna på Värmdö gymnasium fick göra under sin nollning förra året. På torsdagen fick föräldrarna till elever på Värmdö gymnasium ett mejl där den förra nollningens aktiviteter listades, något som Stockholm Direkt också skrivit om.

Christina Ahlgren, rektor på skolan, varnar nu föräldrarna för årets nollning som väntas starta i kväll.

– Vi agerar varje år med att skicka ut information på eget initiativ till vårdnadshavarna när det gäller nollning och välkomstaktiviteteter. Vi tar avstånd från alla dessa aktiviteter, säger hon.

Oavsett om det är rykten eller bekräftade planer informeras föräldrar om dessa, förklarar Christina Ahlgren.

– De ska få information om att det kan vara någonting på gång. Sedan pratar vi med klasserna, säger hon.

Vad anser du om aktiviteterna från förra årets nollning?

– Jag tycker de är klart olämpliga. Det är olämpligt överhuvudtaget att äldre elever ordnar aktiviteter för yngre elever. Vi vill som skola anordna en bra skolstart för elever. Våra mentorer för de nya ettorna har aktiviteter och gruppövningar. Vi ordnar en egen alkoholfri insparksfest.

I mejlet till elevernas föräldrar varnar skolan om ryktet att det ska förekomma alkohol under kvällens aktiviteter:

"Vår erfarenhet är att tillställningar som dessa kan urarta och att elever i årskurs 1 känner sig pressade att delta. Grupptrycket är stort."

En mamma till en elev på Värmdö gymnasium förklarar att hennes dotter tar starkt avstånd från nollningsaktiviteterna som genomförs utanför skolan och att hon inte tänker delta.

– Det är otroligt upprörande. Den här typen av kränkande "lekar" är rena maktspel. Speciellt flickor kommer att bli extremt utsatta, berättar elevens mamma.

Vad tänkte du när du läste exemplen från förra året?

– Jag blev äcklad, illamående och bestört.

Rektor Christina Ahlgren berättar att responsen från föräldrar gällande varningen har varit positiv.

– De uppskattar att vi hör av oss. Vi tycker det är viktigt att våra ettor känner sig välkomna, men det är vi som ska ansvara för det, säger hon.
