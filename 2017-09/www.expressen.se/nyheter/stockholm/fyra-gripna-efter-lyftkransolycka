Fyra gripna efter
lyftkransolycka
Filippa Rogvall

Larmet om arbetsplatsolyckan inkom vid 08.11 på onsdagsmorgonen. En lyftkran hade då tappat en krandel på en byggarbetsplats i Huvudsta i Solna i Stockholm.

Delen hade fallit 40 meter innan den landade nära en person som stod på marken.

När polis kom fram till platsen greps fyra personer som var anställda vid byggarbetsplatsen.

– Rubriceringen är framkallande av fara för andra, vi har gripit fyra som vi håller förhör med och är fortfarande på platsen, säger Anna Westberg vid Stockholmspolisens ledningscentral.

De fyra anställda var alla på något sätt involverade i hanterandet av lyftkranen på byggarbetsplatsen.

– Alla hade ansvar för att hantera den här kranen tillsammans, därför greps alla, säger Anna Westberg.

Dessutom misstänks nu kranföraren för att ha varit onykter.

– Kranföraren blåste positivt, säger Anna Westberg.

Det finns inga uppgifter om att någon ska ha kommit till skada fysiskt i samband med olyckan. En anställd på byggarbetsplatsen berättar för Aftonbladet att man påpekat brister i säkerheten länge.

– Det var ren tur att ingen skadades, säger personen till tidningen, och fortsätter:

– Jag hörde en stor jävla smäll. En kille var alldeles bredvid, han var rätt skärrad.

Polisen har upprättat en anmälan om framkallande av fara för annan.
