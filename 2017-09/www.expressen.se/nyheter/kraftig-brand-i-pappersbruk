Kraftig brand
i pappersbruk
Stefan Soxbo

Larmet om brand i en hög byggnad vid pappersbruket kom vid 22-tiden, och det rör sig om en brand i ett gammalt blekeri.

– När vi kom fram brann det både i tak och väggar, säger Bengt Lindgren, inre befäl vid räddningstjänsten i Norrbotten, till SR P4.

Stora delar av taket och väggarna har brunnit. Polisen har spärrat av området vid fabrikens grindar på grund av explosionsrisken. Ingen människa har skadats, och det finns ingen spridningsrisk. I pappersindustriområdet finns kemikalier och en klortank.

Det är inte klarlagt hur branden har uppstått. Tak och väggar i industrilokalen är sannolikt totalförstörda.

Räddningstjänsten fick branden under kontroll vid 03-tiden på morgonen.

– Det har gått enormt bra. Nu har vi bara folk som är där och kontrollerar att det inte blossar upp igen, säger Knut Westman, insatsledare på räddningstjänsten, klockan 05 på onsdagsmorgonen.

Hur pass omfattande skador det rör sig om är ännu oklart.

– Fastigheten är ju skadad, men sedan är det ju andra skador på maskiner och annat som företaget måste kontrollera när de kommer in nu på morgonen, säger Knut Westman.

30 brandmän bekämpade som mest branden.

– Men nu är vi bara två man kvar, säger Knut Westman.
