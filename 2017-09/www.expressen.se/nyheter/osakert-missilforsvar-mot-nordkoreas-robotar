Osäkert missilförsvar mot Nordkoreas robotar
Arne Lapidus

USA satsar hundratals miljarder dollar på missilförsvar för att kunna möta hotet från Nordkoreas robotar. Det rör sig om avancerad rymdteknologi: en rymdfarkost bekämpar en annan rymdfarkost ovanför jordens atmosfär.

Flera antimissilsystem har goda resultat i test. Experter anser att THAAD och Aegis kan vara effektiva i försvaret av till exempel Japan och Guam. Men när det gäller den sista – och avgörande – försvarslinjen som ska skydda USA:s fastland är resultaten inte lika övertygande. Systemet GMD har bara lyckats i tio av 18 prov.

– Flygtiden för en robot från Nordkorea till Guam är cirka 15 minuter. Till amerikanska fastlandet cirka 30 minuter. Det är en fråga om minuter att slå till mot roboten, säger Anders Lennartsson, forskningsledare och missilexpert på Totalförsvarets forskningsinstitut (FOI).

– Första försvarslinjen är fartyg i Aegis-klassen. USA och Japan har sådana i havet mellan Nordkorea och Japan samt mellan Japan och Guam. De skjuter upp EKV, så kallade mördarfarkoster, mot roboten.

– Nästa försvarslinje är THAAD, ett missilförsvar i närheten av den plats som är målet för beskjutningen. Det finns i det här fallet på Guam eller på båtar nära Guam, säger han.

Nordkoreas diktator Kim Jong-Un har visat att han kan skjuta långt och smälla högt. Så amerikanska försvarsexperter bedömer att han har kapacitet att skicka i väg en interkontinental ballistisk robot – med eller utan kärnvapen – mot USA:s fastland. Om inte i dag så inom kort.

Ett amerikanskt territorium som Guam i Stilla havet med dess stora militärbas befinner sig helt klart inom Nordkoreas räckvidd redan i dag. Även Hawaii, en delstat i USA, ligger inom skotthåll.



LÄS MER: Nordkorea har testat kärnvapen: "Tigger om krig"



Men det stora hotet är naturligtvis en kärnvapenbestyckad robot mot USA:s fastland. Nordkorea säger att man redan kan nå hela den amerikanska kontinenten. Enligt vissa amerikanska experter ligger storstäder som Chicago och Denver redan inom räckvidden, andra militära forskare och analytiker är inte lika övertygade.

Fastlandets missilförsvar kallas Ground-Based Midcourse Defense (GMD). Det är koncentrerat till två baser: Fort Greely i Alaska och Vandenberg i Kalifornien. Systemets effektivitet anses vara bra, men det har stora hål. Nära hälften av proven har misslyckats, vilket gör att det otänkbara kan bli verklighet. Alltså en nordkoreansk kärnvapenattack mot en amerikansk storstad. Även om Nordkorea inte har den kapaciteten i dag är det ett scenario som kan störa nattsömnen för politiska och militära beslutsfattare i USA.

– USA har sannolikt Aegis-kryssare som kan skjuta upp en EKV på flera ställen i Stilla havet. Men om Nordkorea skjuter en robot mot USA går banan antagligen så högt att en UKV från kryssare inte når den, säger Anders Lennartsson på FOI.

– Därför finns ett markbaserat system, GMD, på baserna Fort Greely och Vandenberg, som kan skjuta upp EKV i rymden. Det är ett kapabelt system med väldigt lång räckvidd, det kan nå stridsdelar långt ute över Stilla havet på hög höjd.

– Det amerikanska försvaret har några minuter på sig att besluta om de ska skjuta i väg någonting.  Robotens motor slutar brinna efter runt fem minuter, strax därefter måste beslutet fattas. Det tar åtta till tio minuter innan bekämpningsfarkosten når roboten. Och hela flygtiden från Nordkorea till USA är runt 30 minuter, säger han.

På basen Fort Greely i Alaskas ödemark ligger soldaterna i ständig beredskap för robothot. Där finns 38 "silor" med missiler färdiga att skjutas upp mot inkommande missiler, ytterligare sex tillkommer före årsskiftet, enligt CNN. Dessutom finns fyra i basen Vandenberg i Kalifornien.

Soldater i Fort Greely är övertygade om att de ska lyckas avvärja ett robotangrepp, trots att testresultaten bara visar på 60 procents träffsäkerhet, rapporterar CNN.



LÄS MER: Sven-Erik fruktar för vännerna i Nordkorea



– Mördarfarkosten är där uppe i toppen, säger överstelöjtnant Orlando Ortega, befälhavare för 49:e missilförsvarsbataljonen, till CNN och pekar på EKV-teknologin överst i missilen.

– Vi övar oss på att skjuta på en kula med en kula och förstöra den så att den inte förstör oss. Nordkorea blir allt mer aggressivt med sina prov och sin retorik. Det gör det hela mera verkligt för oss, säger han

En ballistisk robot är en missil vars bana bestäms av jordens dragningskraft sedan en raketmotor gett den fart och höjd. Den kan nå en höjd av 900 kilometer. Anders Lennartsson förklarar att roboten kastar delar i tre steg, precis som en rymdraket allt eftersom hastigheten ökar. I tredje steget finns bara stridsdelen kvar, det kan vara en konventionell laddning eller kärnvapen.

Robotens startvikt är kanske 50 eller 100 ton. Till slut är den cirka två meter lång och upp till ett ton tung, det är själva stridsspetsen.

– Det är ett svårt problem att träffa eftersom den är så liten. Med ett starkt radarsystem kan man se och följa den. Sedan måste man skicka upp ett slags rymdfarkost för att bekämpa stridsdelarna ute i rymden, säger Anders Lennartsson.

Det som skickas upp är en Exoatmospheric Kill Vehicle (EKV), en mördar- eller bekämpningsfarkost. Den har ingen egen radar men är utrustad med IR-sensorer för att spåra stridsdelarna.

En EKV har ingen sprängladdning utan det är tänkt att den ska kollidera med stridsdelen för att förstöra den. En frontalkollision när de båda farkosterna färdas i 14 000 km/tim ger en enorm sprängverkan.

EKV avfyras med SM-3-missiler som finns på fartyg i Aegis-klassen. Både USA och Japan har sådana kryssare och jagare. Systemet kan också vara landbaserat.

– Fartyg mellan Japan och Guam kan skjuta UKV mot en robot som är på väg mot Guam. De träffar på en höjd av 250 kilometer eller mer. Om de missar står systemet THAAD redo att skjuta ned, säger Anders Lennartsson.



LÄS MER: Allt om Nordkorea – på tre minuter



Terminal High Altitude Area Defense (THAAD) är ett markbaserat system med en räckvidd på cirka 200 kilometer. Det bekämpar robotar när de närmar sig målet, under den så kallade återinträdesfasen i atmosfären.

– Förhoppningen är att man lyckas skjuta sönder stridsdelen och att skrotet bränns upp i atmosfären. Om inte, kan skrotet ligga kvar i banan och slå ned nära målet. Så det finns fortfarande risk för radioaktivt utsläpp, säger Anders Lennartsson.

Den säkerhetspolitiske analytikern Mike Winnerstig på FOI förklarar att USA kommer att se det som en krigsförklaring om Nordkorea attackerar med konventionella eller andra vapen. Det gäller en attack både på ett amerikanskt territorium som Guam och på en USA-allierad som Japan. Men eftersom missilförsvaret inte är heltäckande finns en möjlighet att USA slår till först i förebyggande syfte.

– Donald Trump säger tydligt att han aldrig accepterar ett Nordkorea som hotar amerikanska fastlandet med interkontinentala ballistiska robotar. Det finns ingen ogenomtränglig sköld, det är svårt att skjuta ned missiler. Det är lättare att hindra angriparen genom att slå till först, säger Mike Winnerstig.

– Trump vill framstå som stark och inte lägga sig platt för Nordkoreas krav. Det ökar risken att han slår till förebyggande. Problemet är att Nordkorea kan se en sådan attack som anledning att angripa hela Sydkorea.

– Den sydkoreanska huvudstaden Seoul ligger nära gränsen. Den kan nås med vanligt artilleri, antalet civila dödsoffer kan bli mycket stort. Sydkorea kanske hinner evakuera invånarna ut på landsbygden, men det är dramatiskt och tar tid, säger han.

Flera bedömare säger att ett nytt krig på Koreahalvön kan äventyra stabiliteten i hela regionen – och därmed världsfreden – om också Ryssland och Kina blir inblandade

Mike Winnerstig påpekar att uppbyggnaden av missilförsvar har kommit i gång på allvar först de senaste 15 åren. Redan på 1950-talet började Sovjet och USA att utveckla sådan teknik, men de båda supermakterna slöt 1972 det så kallade ABM-avtalet som förbjöd ett aktivt uppbyggande av missilförsvar.

Motivet var att säkra terrorbalansen, den ömsesidiga avskräckningen som garanterade att både USA och Sovjet skulle utplånas i händelse av kärnvapenkrig. Denna sårbarhet på båda sidor lyckades bevara världsfreden under hela det kalla kriget.

USA sade upp avtalet 2002 och plöjer nu ned hundratals miljarder på att utveckla missilförsvaret, inte minst på grund av hoten från Nordkorea och Iran.
