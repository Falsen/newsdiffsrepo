Adaktusson och Skyttedal
nobbas av KD:s valberedning
Filippa Rogvall

Kristdemokraternas presidium består av två nyckelroller i partiet – första och andra vice ordförande – vid sidan av ledaren Ebba Busch Thor. Valet hålls under partiets riksting den 20-22 oktober.

EU-parlamentarikern Lars Adaktusson uppgav nyligen att han kandiderar till rollen, och Linköpings kommunalråd och tidigare KDU-ledaren Sara Skyttedal har också sagt att hon kandiderar.

Trots det har KD:s valberedning inte nominerat någon av profilerna, skriver Dagen.

De två föreslagna namnen är i stället riksdagsledamöterna Jakob Forssmed och Emma Henriksson, som redan sitter som förste respektive andra ordförande i presidiet.

– Hur diskussionen blir på rikstinget kan jag inte svara på. Men jag hoppas att rikstinget ska samlas kring det förslag som är det bästa för partiet. Vi har lyft på alla stenar vi kan och funnit att detta förslag är det bästa, säger Chatrine Pålsson, valberedningens ordförande, till Dagen.

Valet har väckt missnöje hos ungdomsförbundet KDU. De hade nämligen redan nominerat Lars Adaktusson och Sara Skyttedal till positionerna.

Förbundsordföranden Christian Carlsson har varit pådrivande för att få till en förändring i partiet.

– Vi har ett år kvar till valet, och som vi ser det är det dags att toppa laget. Vad gäller Adaktusson och Skyttedal så hör de till de mest profilerade personer vi har, och vid sidan av Ebba Busch Thor är det dem som KD-väljarna ser som de bästa företrädarna för Kristdemokraterna. De bör ingå i den främsta ledningen när vi möter väljarna i valet, säger han till Dagen.

Christian Carlsson menar att det finns ett starkt stöd för KDU:s linje, eftersom att flera förbund har nominerat profilerna.

– Vår nominering står fast, vi ska absolut försöka få dem valda. Det är nu vi har den chansen. Vi har riksting vartannat år och vi tycker att vi ska optimera våra chanser inför valet, säger Carlsson till Dagen.
