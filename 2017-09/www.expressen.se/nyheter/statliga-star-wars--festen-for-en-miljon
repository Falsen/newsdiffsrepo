Statliga Star Wars- festen för en miljon
Mimmi Nilsson

Det var i slutet av maj som den statliga myndigheten Svenska kraftnät anordnade sin årliga vårfest på restaurangen K-Märkt i Stockholm.

437 anställda bjöds på mousserande fördrink, åtta delars bordsbuffé med svenska och franska smaker och "Partyöl Brandman Style".

Enligt fakturan för festen kostade mat och dryck sammanlagt över en halv miljon kronor.

Den totala kostnaden för hela festen gick loss på 2 426 kronor och 50 öre per person, enligt myndighetens egen kostnadsberäkning.

Enligt information på Svenska kraftnäts hemsida ska den interna och externa representationen präglas av måttfullhet och återhållsamhet.

Representation ska alltid ske i ett arbetsrelaterat sammanhang.

Men Svenska kraftnäts generaldirektör Mikael Odenberg tycker att det är en legitim summa att lägga på en fest om den hamnar inom ramen för den budget man satt upp. Tidigare under dagen, innan festen började hade personalen haft avdelningsvisa konferenser, enligt honom.

– Vi äter middag tillsammans och det bjuds på vin till maten, ofta har vi något slags tema också. Det är en personalvård värd varenda krona. Det vi bjuder medarbetarna på ligger inom ramen för måttfullhet, säger Mikael Odenberg.

På vilket sätt var festen arbetsrelaterad?

– Det har ett värde att mina medarbetare som arbetar på olika avdelningar kan umgås över avdelningsgränserna och ha lite trevligt ihop efter dagens konfererande. Det är ingenting som jag skäms över.



LÄS OCKSÅ: Ex-ministern Odenberg tar KI

Bilder och filmer från kvällen som anställda spridit i sociala medier visar hur Mikael Odenberg är klädd som "Star Wars"-figuren "Darth Vader". Flankerad av personer utklädda till "Star Wars"-figurerna "Stormtroopers" uppträder han på scen.

– De ville ha med mig och det tyckte jag att jag kunde bjuda på. Jag hälsade alla välkomna och tackade dem som hade planerat kvällens festligheter, säger Mikael Odenberg.

På bilderna och filmerna syns dessutom liveband och dansande grisar ackompanjerade av en påkostad ljusshow.

Tidigare minister

Nyligen utsågs Odenberg av regeringen till ny styrelseordförande för Karolinska institutet. Hela den tidigare styrelsen fick avgå efter Macchiarini-affären och valet av Odenberg benämndes som en nystart för det skandalomsusade KI av forskningsministern Helene Hellmark Knutsson, S.

Odenberg har även ett mångårig politisk karriär inom Moderaterna. Han har bland annat varit partiets gruppledare i riksdagen och ekonomisk- politisk talesperson. År 2006 tillträdde han som försvarsminister men avgick ett år senare.

Han tycker själv inte att den påkostade festen rimmar illa med det kommande uppdraget som ordförande i Karolinska institutets styrelse.

– Det tycker jag var en utomordentligt enfaldig fråga, jag förstår den inte ens. Vad har vår personalfest att göra med ett styrelseuppdrag, säger han.

Carina Franzén, utredare på Ekonomistyrningsverket, liknar Svenska Kraftnäts vårfest vid Tillväxtverkets skandalomsusade fester som avslöjades 2012. Spa och vinprovningar för anställda finansierades då med skattemedel och myndigheten fick kritik för att man bröt mot sina egna riktlinjer.

Det finns ingen lag på hur mycket en myndighet får lägga på intern representation. Kostnaderna ska i stället styras av myndighetens egna riktlinjer. Då Svenska Kraftnät inte har tydliga regler kring summan för personalfester är det upp till dem själva att bestämma vad som är lämpligt att lägga pengarna på.

– Det låter som att det är rätt rejält med pengar, säger Carina Franzén.

Hon tycker att man ska vara mer noggrann med hur man använder pengarna.

Konferenser på spa-hotell

Svenska kraftnät har enligt Aftonbladet även hållit flera påkostade konferenser på spa-hotellet Yasuragi i Nacka utanför Stockholm. I mars i år besökte 56 personer anläggningen med en nota som landade på nära 215 000 kronor där japansk middag, 27 flaskor vin, 33 öl och 24 glas vin ingick, skriver tidningen. Även det såg generaldirektören Mikael Odenberg som legitimt.

Carl-Johan Hamlet

Jonna Axelsson

Johan Taliercio

Martin Lindstam

Nike Rydberg
