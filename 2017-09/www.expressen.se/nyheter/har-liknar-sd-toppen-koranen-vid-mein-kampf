Här liknar SD-toppen Koranen vid "Mein Kampf"
David Baas

I lördags höll Sverigedemokraterna en stor kickoff inför kyrkovalet på söndag i nästa vecka. Partiet storsatsar på valet och ställer upp med cirka 1000 kandidater.

Under kickoffen, som hölls i Konserthuset i Göteborg, höll partiets gruppledare i riksdagen, Mattias Karlsson, tal inför partikamraterna. I talet, som handlade om varför det är viktigt att SD tar makten över Svenska kyrkan, menade SD-toppen att "kyrkan har blivit en kraft för islamisering av Sverige". Som exempel nämnde Karlsson imamer som bjudits in av Svenska kyrkan och fått läsa ur Koranen.

– Så det är absurt att Svenska kyrkan bjuder in människor att läsa högt ur den här boken för kristna människor i våra kyrkorum. Det är mer än absurt, det är direkt avskyvärt, det är vämjeligt. Och jag tycker att de som står bakom den här typen av agerande, de som sanktionerar det - de borde skämmas och sparkas från sina poster, sa Karlsson och möttes av applåder.

Karlsson lyfte fram en del i Koranen där det uppmanas till att döda "otrogna".

– Nu vet jag att det är långt ifrån alla muslimer som ställer upp på den typen av skrivningar i Koranen och det är säkert så att de som läst den här typen av texter i kyrkorna, de läser ju inte de här passagerna och kanske inte står bakom det heller. Men för mig spelar det inte så jättestor roll heller. Även om det är en snäll person som läser en något mindre kontroversiell del så är det ändå ur den här boken.

Karlsson liknade sedan Koranen vid Adolf Hitlers bok "Mein Kampf":

– Jag skulle vilja gå så långt som att säga att läsa högt ur Koranen i en kristen kyrka, när det i Koranen står att kristna ska dödas, är nästan att jämföra med att läsa högt ur "Mein Kampf" i en synagoga, sa Karlsson som tillade att han kan tänka sig dialog mellan kyrkan och islamiska företrädare men att det Svenska kyrkan ägnar sig åt är "underkastelse" inför islam.

I en avslutande uppmaning till sina partikamrater argumenterade Karlsson för att partiet ska använda sin makt i Svenska kyrkan för att motarbeta vad han kallar massinvandringen:

– En röst på Sverigedemokraterna i kyrkovalet är en garant för att kyrkan slutar använda medlemmarnas pengar för att propagera för en massinvandring som innebär att flyktingar som är mest utsatta i världen inte får hjälp för att vi inte har råd med det, för en massinvandring som urholkar vår välfärd så att de svagaste, sjukaste får ta smällen, en massinvandring som innebär att samhället slits isär, blir kallare och mer splittrat, segregerat. En röst på Sverigedemokraterna är en garant för att kyrkans pengar inte kommer att användas till den typen av propaganda.

Mattias Karlsson förklarar sin liknelse med "Mein Kampf" för Expressen:

– Jag säger att det är nästan jämförbart. Det är inte fullt jämförbart därför att de skrivelser som finns i Mein Kampf, de uppmaningar till våld och vad det ledde till för förföljelsen av judar, det finns ingen parallell i världshistorien som är jämförbar med den. Men det finns ett antal skrivelser i Koranen som uppmanar till att döda, halshugga, korsfästa, tillfångata och förslava kristna, otrogna. Det är precis det som händer i världen. Det pågår ett folkmord på kristna i världen i dag.

I ditt tal säger du att alla muslimer inte ställer sig bakom såna skrivelser, men att det inte spelar så stor roll för dig för problemet finns "även om det är en snäll person som läser en något mindre kontroversiell del". Menar du att hela Koranen är farlig?

– Jag har svårt att tänka mig att vi skulle köpa i nåt annat sammanhang skulle, säg att nån skulle läsa ur ett politiskt manifest i en kyrka, det kanske finns vissa passager som är trevliga, som kanske handlar om förstärkt djurskydd, men där det också står att man ska döda de som inte tycker likadant, att döda de personer som man står och läser boken inför. Jag tror att man hade svårt att acceptera det.

– Jag har svårt att acceptera det bara för att det är en religiös bok. Jag har full förståelse för att det inte är alla muslimer som ställer sig bakom alla delar i Koranen, men problemet är att många stora muslimska skolor och högt uppsatta lärde säger att Koranen kan inte omtolkas utan den ska tolkas bokstavligt och att det är Guds direkta ord. Vilket är ett problem i förhållande till kristendomen där vi har Jesu kärleksbudskap som kommer och tar ut mycket av det som är konstigt och ganska hemskt som står i Gamla testamentet, säger Karlsson.
