Åbohjälten Hassan efter attacken – kommer inte kunna gå igen
Atilla Yoldas

Tystnaden bröts av ett hjärtskärande skrik.

När Hassan Zubier vände sig om på Salutorget i Åbo såg han hur en man stod över en kvinna och skar henne i halsen upprepade gånger.

– Jag rusade mot den här mannen och skrek. Jag kommer inte ihåg vad jag skrek, jag bara skrek. Jag sprang efter honom, säger Hassan i Nyhetsmorgon.

När Hassan satte sig intill den skadade kvinnan och försökte stoppa blodflödet inledde mannen en attack mot Hassan.

I bakgrunden hördes skrik. Vissa sprang därifrån, andra stod och filmade, berättar Hassan.

Han blev knivhuggen bakifrån. Det kändes som om någon hällde en kanna vatten över honom.

Men det var inte vatten – det var hans eget blod.

Han var omgiven av kaos, men Hassan Zubier behöll lugnet. Han bad sin oroliga sambo trycka in hans t-shirt i det öppna såret i nacken när gärningsmannen kom tillbaka ännu en gång – denna gång med Hassans sambo i sikte.

– Jag sa åt min sambo att springa utav helvete, säger han i Nyhetsmorgon.

Mannen missade sambon. Hassan ställde sig upp och skrek. Mannen riktade då in sig på Hassan en tredje gång och högg honom två gånger i axeln.

Nu, drygt två veckor efter dådet, sitter Hassan Zubier i rullstol. De sammanlagt fyra knivhuggen har lämnat honom med omfattande nervskador.

Kommer han kunna gå igen?

– Det vet jag inte. Man har skurit av nerver. Så som jag förstår det kommer jag sitta i rullstol.

Ångrar han det han gjorde?

Aldrig, berättar han i programmet.
