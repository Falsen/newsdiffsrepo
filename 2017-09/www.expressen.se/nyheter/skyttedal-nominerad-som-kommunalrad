Skyttedal nominerad som kommunalråd
Towe Boström

Sara Skyttedal, som är en av Kristdemokraternas mest profilerade politiker, föreslogs nyligen som nytt kommunalråd för KD i Linköping, med stöd av nomineringsgruppen.

Den 7 september ska medlemmarna ta ställning – men alla står inte bakom Sara Skyttedal.

Det pågår en intern strid inom partiet om vem som ska bli det nya kommunalrådet.

Medlemmar ur kommunens valberedning ska nämligen själva ha tillskrivit sig mandat att nominera en egen kandidat.

Personer ska ha kontaktat Petra Hellsing, som har en bakgrund inom politiken men inte är aktiv i dagsläget, för att tillfråga henne om nominering.

I ett Facebookinlägg meddelar Petra Hellsing att hon accepterar valberedningens nominering och är beredd att gå in som representant om hon får medlemmarnas förtroende.

Petra Hellsing säger till Expressen att hon är glad över att bli tillfrågad men kan inte uttala sig kring processen.

Per Larsson som är ordförande i nomineringsgruppen säger att det inträffat ett misstag. Valberedningen har inget mandat att nominera, menar han.

– Det som är olyckligt här är att man agerat utifrån att man har ett mandat man inte har. Jag har inga invändningar mot att de på årsmötet lägger fram sitt alternativa förslag mot nomineringsgruppens officiella förslag, säger Per Larsson.

Enskilda medlemmar kan med andra ord nominera – men inte valberedningen.

Per Larsson säger att nomineringsgruppen står fast vid Sara Skyttedal. Han upplever stödet som stort från styrelse, politiker och omgivningen.

Men visst finns det splittringar.

– Det är inte ovanligt att man kan ha lite olika uppfattningar och lägga alternativa förslag. Det är spelets regler och det är så demokratin fungerar.

Han tror säkert att det finns partimedlemmar som stöder Petra Hellsing, men kan inte säga mer än så.

Sara Skyttedal har tidigare stött på kritik. I en debattartikel i Expressen skrev hon om att göra "upp med den hycklande och dysfunktionella asylpolitiken".



LÄS ÄVEN: Ebba Busch Thor tar KDU-ledaren i örat



Har det någon koppling till att medlemmar inte står bakom henne?

– I det här fallet har jag inte uppfattat att man framfört någon annan kritik än att man vill föreslå någon som man känner sedan tidigare, säger Per Larsson.

Sara Skyttedal säger att hon är väldigt tacksam över det starka stöd hon känt från nomineringsgruppen.

– Sedan är jag också mån om att få medlemmars stöd. Det är upp till dem att avgöra hur det ska sluta, säger Sara Skyttedal.

Hon tillägger att hon är mån om att arbeta med medlemmarna efter valet och att hon i den eventuella rollen som kommunalråd är beroende av ett gott samarbete.

– Eftersom jag kommer utifrån behöver jag bygga ett lag där alla ingår, säger Sara Skyttedal.

Hon har kommunpolitiska erfarenheter från andra delar av landet, även om det kommer att ta lite tid att sätta sig in i detalj i den praktiska verkligheten i Linköpings inre kommunpolitiska liv.

– Men jag är också väldigt taggad inför det arbetet om jag skulle få förtroende från medlemmarna. Jag är också mån om att verkligen bygga en ambitiös reformagenda, vi befinner oss i opposition i Linköping och därför behöver man se till att skapa vassa förslag, säger Sara Skyttedal som hoppas att hennes tidigare erfarenheter ska gynna politiken.
