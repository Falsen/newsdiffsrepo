Svenska Sven-Eriks fruktan för vännerna i Nordkorea
Carl-Johan Hamlet

Sven-Erik Johansson reser till Stockholm och ambassadens middag för gamla vänners skull. Allra helst hade han varit i Nordkorea.

Han har skaffat en hel del vänner där under sina besök i landet, han hade gärna velat träffa dem nu och se hur vanliga nordkoreaner påverkas av det spända säkerhetspolitiska läget.

– När valarna slåss är det räkorna som kläms, säger Sven-Erik och lägger till att det är ett asiatiskt ordspråk.



***



Vi ser ett böljande grönt landskap med lönn, björk och bok. En hjort passerar över vägen, den har ingen brådska och behöver heller inte ha det. För även om det är en huvudväg, bred och asfalterad, syns knappt några bilar.

Bilden visar huvudvägen mellan Pyongyang och gränsen mot Sydkorea. Men det kunde lika gärna ha varit vägen utanför Sven-Eriks köksfönster.

– Ingen rusningstrafik direkt, konstaterar han medan vi bläddrar bland bilderna från besöken i Nordkorea.

Pyongyang är huvudstad i Nordkorea, den kommunistiska diktaturen där Kim Il-Sung fortfarande 20 år efter sin död är ”den evige ledaren”. Nationen leds nu av Kim Il-Sungs barnbarn, Kim Jong-Un, och befinner sig nu i mitt i en djup världspolitisk konflikt med kärnvapenhot i botten.

Bildvisningen i Sven-Eriks Ipad fortsätter:

Vi ser ett sjukhus där tomma ölflaskor fungerar som droppåsar.

En hamn med taggtråd längs hela kajen.

Sven-Erik på picknick med sina nordkoreanska arbetskamrater, och de kooperativa potatisodlingarna där han jobbade.

– Sjukhuset på bilden var nyligen renoverat, det var ett av de finare i den regionen, kanske var det därför vi fick besöka det, säger han.

Med svenska mått ser sjukhuset ut att vara förfallet snarare än nyrenoverat. Man ser flertalet hål i väggarna och ett värmesystem som ser allt annat än säkert ut.



Efter att ha jobbat för pingstmissionen i krigets Rwanda i mitten av 90-talet fick Sven-Erik förfrågan om han vill vara med och leda ett nytt projekt i Nordkorea. Han sa ja direkt.

– När jag hade kommit hem från Rwanda hade jag en period i livet när jag inte visste vad jag skulle göra. Jag bad mycket då: ”Gode Gud, vad ska jag ta mig till härnäst?” Efter bönerna hade jag av någon anledning Nordkorea gnagande i huvudet. Så när jag fick frågan av PMU var det ingen tvekan.

Sven-Erik åkte till Nordkorea som projektledare för pingstmissionens biståndsprojekt PMU Interlife. Det var meningen att han skulle vara där i två år. Det blev femton.

Hans arbete i biståndsprojektet är nu avslutat men han besöker fortfarande landet. I projektets inledningsfas handlade det om att stävja den värsta svälten Nordkorea sett sedan landet utropades som egen republik 1948. Det handlade i grund och botten om att utveckla verksamheten på fyra jordbrukskooperativ. Projektet blev lyckat och man räknar att det berörde 75 000 människor i södra Pyongyang-provinsen.

Maskinerna och metoderna de nordkoreanska bönderna använde var inte vad Sven-Erik var van vid hemifrån. De flesta traktorerna var från Sovjettiden och när det kom till att odla potatis var nivån ännu lägre. Sven-Erik visar ännu en bild, denna gång ett provisoriskt växthus där man förädlade potatis.

– Bönderna häromkring trakterna gråter väl när de ser hur detta är byggt, men efter de resurser som fanns var det ett stort genombrott. Nu kunde vi få fram egen potatis att odla! Det hade vi inte innan.



***



Varje gång Sven-Erik vistas i Nordkorea har han en tolk med sig. En dag när han skulle in på sitt vanliga möte med myndighetspersoner från regimen var tolken extra nervös. Det var ständigt hårda förhandlingar med myndigheterna för att få igenom idéerna till att utveckla jordbruket på kooperativen, men den här gången visste tolken att Sven-Erik skulle pressas extra hårt.

Mötet varade i flera timmar och gång på gång underströk tjänstemännen från regeringen att Sven-Erik var en korkad västerlänning. Alla hans förslag sågades.

Efter mötet var Sven-Erik besviken, men tolken kom då fram till honom och sa:

– Mr Sven, det där var ett test. Du stod upp bra mot dem. Nu vet de vilket virke du är av.

Samtidigt som Sven-Erik känner starkt för nordkoreanerna menar han att de också är det mest rasistiska folket.

– De vet allt, de kan allt och de gör aldrig några misstag. Om du tar den stolta asiatiska kulturen och sätter den i en stat som aldrig gör några misstag – då får du en sådan struktur, menar Sven-Erik.



Den svenske lantbrukaren anpassade sig snabbt till livsrytmen i Nordkorea.

Vardagen i landet är uppbyggd i elvadagarsveckor. Den första, elfte och tjugoförsta varje månad är det marknad. En dag i veckan är det studiedag. Då går nordkoreanerna från jobbet för att samlas i klassrum där man går igenom regimens version av omvärlden. Ett slags återkommande trosbekännelse för att tala bibelspråk eller ett återkommande förhör för att testa befolkningens tillgivenhet för att tala regimspråk.

På studiedagarna passade Sven-Erik och de andra på kooperativet på att ha picknick. Picknick med västerlänningen var en utmärkt anledning att slippa studiedagarna och det gjorde samtidigt att Sven-Erik kunde lära känna lokalbefolkningen på ett djupare plan.

De få besök han fått göra i nordkoreaners hem har varit strängt övervakade. Hemmen beskriver han som enkla med ett stående inslag, fotot på den evige ledaren Kim Il-Sung och tv-apparaten där de på kvällarna kan titta på dokumentärer om välmående sjukhus och barnhem i landet. Möjligtvis kan nuförtiden även USA:s nuvarande president Donald Trump skymta förbi i tv-rutan.

För en västerlänning var vardagen i Nordkorea speciell. Det kunde handla om varuhus som startade rulltrappan när Sven-Erik kom in i byggnaden och stängde av den när han gick ut. Eller i stort sett tomma hotell, där ett tjugotal anställda betjänade tre gäster.





Sven-Erik gick ofta till banken själv. Det var ett sätt för honom att få egen tid med lokalbefolkningen utan att behöva ha tolken med sig. På banken jobbade en dam som alltid hade sina kaniner med sig. Om de var kvar i hennes hem fanns stor risk att någon skulle stjäla och äta upp dem.

Sven-Erik började köpa morötter för att ge till damen. Han visste att kaninerna aldrig skulle få morötterna men han tänkte att det i så fall inte skulle bli lika pinsamt för kvinnan att ta emot mat. Första gången han gjorde detta blev kvinnan mycket förvånad.

– Hon förstod inte hur jag kunde veta att kaniner gillade morötter. Det hade hennes son fått lära sig först på universitetet.

– Mindre kunskap leder till mindre reflektion, man kan se det som ett maktredskap, säger han.

Sven-Erik lade vid flera tillfällen märke till det. Under en bilresa med en av tolkarna när han såg en man på cykel segna ihop och falla till marken. När han ropade till tolken att stanna bilen så att de kunde springa ut och hjälpa personen skakade tolken bara på huvudet.

Sven-Erik vet inte varför tolken inte ville hjälpa till men det fanns en känsla av att man inte ingriper. Om de hjälpte personen kunde de kanske själva hamna i problem. Det var inte värt risken.

Det är ett av Sven-Eriks värsta minnen från Nordkorea. Han kommer ihåg hur arg det gjorde honom att tolken, hans vän, inte kunde reflektera över att det lika gärna hade kunnat vara en nära släkting som låg där på marken. Att man hjälper folk först och tänker på konsekvenserna sen.

Sven-Erik sväljer det sista av kaffet. Det är hans tredje påtår. Han lutar sig framåt.

– Det finns folk som inte tycker om hur de lever, men de skyddar ändå systemet. För det är det enda de har lärt sig. När de människorna får reda på hur omvärlden ser ut – då kan det gå fort. Den värsta ilskan finns hos människor som blivit lurade.

Sven-Erik poängterar att han inte försvarar Nordkoreas regim. Han menar att det alltsomoftast är fel människor som får ta den stora smällen när förändringar sker. – För snabba förändringar bidrar sällan till positiva saker. Ta Khadaffi som exempel. Han var den största skurken i Libyen, men hur många vill inte ha den tiden tillbaka nu? I samhället är det de svaga individerna som ofta tar mest skada vid snabba förändringar.



Vi i Sverige nås dagligen av nya nyheter om den nordkoreanska regimen. Alldeles nyligen sa president Donald Trump att USA tänker svara militärt på vidare hot.

Ändå vill Sven-Erik resa tillbaka till Nordkorea.

– Det har varit spänt förut. Aldrig så här spänt, men när man väl är där märks det inte på samma sätt. Det är ju vi som nås av nyheterna.

Nordkoreanska nyheter visar de lyckade vätebombstesten och robotskjutningarna. Säkert visas det också bilder från USA. Den yttre fienden har nu också en ledare som det lätt går att göra politik av.

– De kunde inte ha fått en bättre person i andra ändan, säger Sven-Erik. Nordkoreansk media visar nog mycket av vad Trump säger och gör. Det visar ju bara på att ”vi är utsatta och hotade”.

– Det är bara ord det handlar om. Det här hade kunnat undvikas. Jag önskar att de bara pratade med varandra.

På lördag är det Nordkoreas nationaldag. Tillställningen i Stockholm kvällen innan, där Sven-Erik ska närvara, beskriver han som rätt normal – mat och mingel, men inga västerländska diplomater.

– Säkert skjuter de väl upp någon robot nere i Nordkorea för att fira.
