Att vara statssekreterare är att stå mitt i skitstormen
Torbjörn Nilsson

Det är något militäriskt med regeringskvarteren. Kommunikationen kretsar kring förkortningar, enkom halvt begripliga för den oinvigde.

Att RK står för regeringskansliet och RD för riksdagen, det är inte så svårt. Men att en påringning från kabs betyder att utrikesministern vill ta dig i örat eller att en stämpel med bokstäverna Fi-Ba innebär att budgetavdelningen på finansdepartementet tänker stoppa din otroligt kreativa idé om hur man skulle kunna korta vårdköerna, det är en annan femma.

En akronym är mer skräckinjagande än de andra.

SMSS.

Man ska utläsa den: statsministerns statssekreterare.

Några – oklart varför – använder bokstavskombinationen SSSB, som då står för statsministerns statssekreterare i statsrådsberedningen.

Det är många ”stat” i en och samma titel.

Vilket om inte annat skulle tydliggöra poängen:

Snackar man med statsministerns statssekreterare, då snackar man med staten.

I medierna brukar rollen beskrivas som ”statsministerns högra hand”, ett slags överkucku bland politiska rådgivare, men uppdraget är mer specifikt inflytelserikt än så. Pär Nuder, som hade jobbet i fem år, har beskrivit omgivningens reaktioner när de insåg att han blivit SMSS. Hur folk började titta på honom annorlunda, med mer respekt men samtidigt med mer misstänksamhet.

– Vilken makt du kommer att få! sa en gammal bekant som Nuder stötte ihop med på Mona Sahlins 40-årsfest, dagarna efter utnämningen.

Och betydelse, skriver Nuder i sina självmemoarer, det fick han. Han blev så viktig att han inte ens kunde gå in i badhuset med sina döttrar utan att meddela Rosenbad att han nu tänkte stänga av telefonen i någon timme.

Till inte så lite handlar det specifika inflytandet, respekten och misstänksamheten om en och samma sak.

SMSS håller på med hemliga saker.

Finns det någon situation i det jämngrå svenska förvaltningsväsendet som påminner om politiska tv-seriers dramatiska scener där spioner kommer in korridorerna med skottskador och stora underrättelser, konspirationer nystas upp och man samlas till ödesmättade krismöten med dekorerade generaler; ja, finns det någon sådan situation – då är SMSS involverad.

Och det är här vi börjar närma oss det intressanta i den nu pågående affären om Transportstyrelsen.

En statsminister kan ha många statssekreterare, men bara en av dem kan vara SMSS. Hen är primus inter pares, främst bland likar, alltså chef över alla de andra statssekreterarna.

En mycket liten skara har valts ut för uppdraget de senaste fyrtio åren: Kjell Larsson, Peter Egardt, Hans Dahlgren, Pär Nuder, Lars Danielsson, Ulrica Schenström, HG Wessberg, Gunnar Wieslander.

Och så Emma Lennartsson då, som sa upp sig på egen begäran och i söndags fick gå utan sedvanligt avgångsvederlag.







Det kan man förresten nämna denna vecka när många gjort en poäng av att den första moderata partiledaren med det kvinnliga namnet Anna tvingades möta ett liknande öde som den första socialdemokratiska partiledaren med det kvinnliga namnet Mona gjorde.

Samma förhållande gäller SMSS.

Två kvinnor har haft jobbet och båda har de fått gå i förtid.

Det känsliga i rollen är inte de öppna arbetsuppgifterna. Att ha personalansvar för hela regeringskansliet, bestämma över regeringens dagordning och styra utnämningsfrågorna må vara ett styvt jobb, men det är åliggandena om rikets säkerhet respektive krishantering som har visat sig svårbemästrade.

Lars Danielsson var den förste SMSS som fick avgå, i spåren av tsunamikatastrofen. En efterföljande kommission rekommenderade att ett nytt kriskansli med SMSS som ansvarig skulle inrättas på statsrådsberedningen. Så gjordes. Och det var den sorts jour Ulrica Schenström hade när hon fångades på bild på krogen. När så småningom Stefan Löfven trädde till flyttades emellertid detta kansli och ansvaret för krishanteringen bort från SMSS, till justitiedepartementet och dess statssekreterare Ann Linde.

Därför är diskussionen om Transportstyrelse-affären svårbegriplig.

Den har till stor del kommit att handla om vem som har informerat vem och när, men borde kanske snarare handla om hur Ann Linde har agerat. Så gott det går att utifrån förstå detta nya system för krisfrågorna skulle Ann Linde ha löst problemet och möjligen därefter informerat statsrådsberedningen om att problemet var löst.

Ann Linde var den operativt centrala statssekreteraren, inte Emma Lennartsson.

Åtminstone om det var frågan om ett rent krishanteringsärende.

Berörde ärendet om Transportstyrelsen rikets säkerhet – vilket det finns skäl att anta – hamnar saken i ett lite annat ljus.

För då kommer frågan tillbaka till SMSS, alltså Emma Lennartsson.

Att vara SMSS är att stå mitt i skitstormen. Vardagen handlar till stor del om att avgöra vad man ska besvära sin chef med och inte. Det är framför allt en fråga om arbetsbelastning – i vilken grad ska statsministerns hjärna störas av småsaker – men det handlar också om deniability, alltså möjligheten för den högst politiskt ansvarige att kunna förneka kännedom.

Detta önskar många politiker.

Å andra sidan: Vad är deniability värt om det leder till att man inte har kontroll?

Det är en svår avvägning.

Informationsflödet i ärendet om Transportstyrelsen är inte fullt klarlagt. Emma Lennartsson har uppgett att hon vid två tillfällen fått dragningar om fallet, men inte förstått innebörden eller allvaret och därför inte berättat för Stefan Löfven. Det är detta som väckt misstanken att statsministern visst skulle ha känt till saken. Jimmie Åkesson har gått längre än så.

– Nu menar jag att det är helt uppenbart att Stefan Löfven har vetat om det här, sa han nyligen i Studio Ett.

Man kan fråga sig vilka som rådgivit Jimmie Åkesson att slänga ut en sådan bredsida, helt utan täckning. Eller vilken sverigedemokrat som ska utses till SMSS dag Åkesson blir statsminister. Finns det någon i Sveriges näst största parti som fyller kvalifikationerna?

Talar man med personer med längre erfarenhet av att regera, med många år i statsrådsberedning och fackdepartement bakom sig, blir resonemangen radikalt annorlunda. Bland dem är det få tror att konstitutionsutskottets granskning kommer leda till avslöjandet att Stefan Löfven varit upplyst tidigare än han uppgett. De tror kanske inte alla fullt ut på Emma Lennartssons beskrivning av sig själv som så inkompetent eller slarvig att hon inte begrep ärendets vikt.

– Det är en av de mest skickliga politiska tjänstemän vi har i landet, som en person uttrycker det.

I stället pratar de om kulturella skillnader mellan borgerliga och socialdemokratiska regeringar. Det är en intressant hypotes som skulle kunna förklara en hel del.

Borgerliga regeringar, lyder tanken, har historiskt velat skydda sin statsminister med information, i stället för från information. Medan socialdemokratiska i högre utsträckning har tillämpat en praktik där information stannat utanför statsministerns dörr. Det är då en fråga om olika förhållningssätt vad gäller deniability. Som kanske förstärks av att man har en i regerandets konst ovanligt orutinerad statsminister.

Döljer någon något, tänker sig dessa personer, är det Emma Lennartsson som döljer det faktum att hon medvetet avstod från att informera statsministern för att skydda honom.

Och nu får hon betala priset för det.





Politiskt är affären besvärande för regeringen och socialdemokratin, förstås, men den borgerliga oppositionens hållning har inte varit helt konsistent.

I en debattartikel i början av augusti förde moderatledaren ett resonemang om flytten av kriskansliet, att det direkta ansvaret låg på Ann Linde och att flytten av kriskansliet i sig utgjorde ett systemfel. Så mycket svårbegripligare då att oppositionen samtidigt – och fortsatt – ägnade sig åt prickskytte på statsråd. Är det systemet det är fel på ska väl ansvar utkrävas av den som riggat systemet, alltså statsministern?

Kanske är de för valrörelsen relevanta effekterna helt andra.

Stefan Löfven valde Emma Lennartsson redan under åren i opposition. De har arbetat dygnet runt i många år, svetsats samman. När Fredrik Reinfeldt tvingades se sin SMSS Ulrica Schenström gå sa han:

– Jag blev väldigt ledsen, det var väl en av mina tyngsta stunder i politiken.

Avgången innebär ett personligt avbräck.

Och ett valstrategiskt.

Socialdemokraterna har fattat det banbrytande beslutet att utse inte bara Moderaterna utan också Sverigedemokraterna till huvudmotståndare i valet. Jan Larsson, son till SMSS Kjell Larsson och själv SMSS i några få månader 2006 efter Lars Danielssons fall, påpekade nyligen i en krönika i Affärsvärlden att ingen socialdemokrat är van vid den sortens konflikt. Och att det skulle ta lång tid att få striden mot sverigedemokratin att genomsyra partiorganisationen.

Den som var satt att som valledare lösa uppgifter heter Nils Vikmång.

Han har hastigt blivit SMSS nu.

Och någon valledare har inte längre det socialdemokratiska partiet.
