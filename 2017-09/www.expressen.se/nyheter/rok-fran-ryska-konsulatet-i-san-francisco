Rök från ryska konsulatet i San Francisco
Mats Bråstedt

I torsdags stod det klart att USA stänger det ryska konsulatet i San Francisco.

Även två mindre ryska beskickningar i Washington och New York ska stänga, enligt amerikanska UD.

Åtgärden genomförs, enligt AFP, efter att en mängd amerikanska diplomater tidigare i år tvingats hem från Ryssland.

Efter ryssarnas beslut meddelade USA:s utrikesminister Rex Tillerson omgående att man skulle svara på åtgärden i september – vilket nu alltså har skett.

Utspelet i juli från Ryssland om den drastiska bantningen av antalet diplomater var ett svar på att USA röstat igenom nya sanktioner.

Dessa riktades bland annat mot den ryska energisektorn.

Enligt amerikanska UD ska beskickningarna stängas senast på lördag.

Enligt AP, som San Francisco Chronicle refererar till, kom röken från en skorsten på taket till byggnaden där konsulatet, som är Rysslands äldsta i USA, ligger.

Brandmän som anlände till platsen blev dock ombedda av rysk personal att åka därifrån, och blev alltså inte insläppta.

Den ryska personalen ska ha förklarat att det inte var några problem, och att röken kom från dokument som eldades upp.

Texten uppdateras.
