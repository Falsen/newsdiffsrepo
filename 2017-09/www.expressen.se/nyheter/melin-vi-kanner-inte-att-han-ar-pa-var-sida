Melin: "Vi känner inte att han är på vår sida"
Linette Israelsson

Poliskrisen är djup. Myndigheten dras med sämre resultat, frustrerade poliser och en allmänhet som känner sig alltmer avskärmad. Men nu är omorganisationen klar – och polisen hoppas på en vändning.

Ett stort missnöje har varit rikspolischefen Dan Eliasson, som både allmänhet och många poliser saknar förtroende för.

Enligt polisen Martin Melin agerar inte Eliasson som den enade poliskårens chef. På Facebook skriver han:

"Jag tror att en anledning till att han inte har mer än några få procent inom kåren som stöttar honom beror på att han inte är vår chef. Han står inte längst fram och pekar mot Rosenbad, pekar mot Ygeman och tar täten i den strid mot politikerna som den svenska polisen just nu behöver".

– Dan Eliasson hade fått ett större stöd om han hade visat att han står på vår sida. Han är lite som en tränare som hejar på motståndarlaget, säger Martin Melin.



LÄS MER: Martin Melin om krisen: "På väg mot ett stup"



"Hade han klivit upp på Ygemans kontor, slagit näven i bordet och sagt att nu jäklar får du hosta upp mer pengar! Då hade han fått med sig polissverige. Hade han i morgonsofforna suttit och sagt att han stöttar sina poliser i deras frustration över dåliga löner och dåliga arbetsvillkor och att det nu var upp till regeringen att leverera – då hade han blivit hyllad", skriver Melin på Facebook.

Samtidigt tycker han att det är dags att gilla läget.

Inrikesminister Anders Ygeman har sagt att så länge han inte visar på motsatsen har han förtroende för alla myndighetschefer i Sverige – och Dan Eliasson verkar få sitta kvar.

– Det är uppenbart att det inte hjälper att gnälla och klaga, som vi har gjort i ett par år nu. Eliasson är en chef med lågt förtroende och vi känner inte att han är på vår sida men nu gillar vi läget och gör det bästa av situationen, säger Martin Melin.

Samtidigt säger han att "gilla läget" inte är samma sak som att acceptera ökad kriminalitet och en ökad oro bland medborgarna. Men polisen kan inte göra så mycket mer nu – det krävs att politikerna agerar, enligt Melin.

– Politikerna behöver vakna upp. Polisen kostar pengar, punkt.

Martin Melin skriver på Facebook om när Dan Eliasson besökte Melins enhet för ett par år sedan – och sa att polisen inte ska "sträva efter att vara löneledande".

"Någonstans där började jag inse att det här inte var den kapten som polisen behövde som befäl på den skuta som just skulle sjösättas, den nya organisationen. Han var inte den typen som ställde sig i ledet med poliser och tog fighten mot byråkratin. Han var inte den chef som var en av oss. Han var ingen snut."

– Jag har under mina 26 år som polis aldrig varit med om ett större missnöje mot rikspolischefen och de politiker som sitter med plånboken, säger Melin.
