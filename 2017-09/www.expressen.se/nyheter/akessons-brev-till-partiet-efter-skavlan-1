Åkessons brev till partiet efter Skavlan
Hanna Jakobson

Jimmie Åkessons medverkan i SVT:s "Skavlan" under fredagskvällen är första gången SD-ledaren syntes i ett en intervju sedan sjukskrivningen i oktober. I programmet berättar han om vad som ledde fram till utbrändheten, och tiden efteråt.

- Mentalt var jag inte där. Jag gick på autopilot kan man säga. Det hade jag gjort under nästan hela året i någon mening. Det var ju två valkampanjer, säger Jimmie Åkesson i programmet.

I ett brev till medlemmarna som kommer att publiceras på fredagskvällen efter Jimmie Åkessons medverkan i "Skavlan" skriver han med egna ord hur det var att bli sjuk.

"Jag har full förståelse för att det utan egen erfarenhet kan vara svårt att relatera till en så abstrakt diagnos som utmattningssyndrom, men det vardagliga uttrycket "gå in i väggen" är faktiskt en väldigt bra beskrivning. Det tog stopp, jag tog slut", skriver han i brevet.

På onsdag börjar Jimmie Åkesson jobba igen efter drygt fem månaders frånvaro. Men det blir inte som förr - i alla fall inte till en början. Åkesson kommer att vara den som styr inifrån och vikarierande partiledaren Mattias Karlsson - vars insats hyllas av Åkesson i brevet - kommer att vara ansiktet utåt tillsammans med partisekreterare Richard Jomshof.

"Jag kommer att föreslå verkställande utskottet att partiets gruppledare i riksdagen, Mattias Karlsson, jämte partisekreterare Richard Jomshof ytterligare en tid fortsätter att i mitt ställe företräda partiet utåt och leda det politiska arbetet", skriver han.

Jimmie Åkesson öppnar i sitt brev till medlemmarna för att flera personer tillsammans ska representera partiet i en större utsträckning.

"Förhoppningsvis innebär de senaste månadernas utveckling att vi ges möjlighet att i högre utsträckning dela på uppgiften att företräda partiet, även långsiktigt."

Partiet har under Jimmie Åkessons frånvaro upplevt en turbulent tid.

Först i samband med att man valde att fälla regeringens budget i december. Därefter kom regeringens och alliansens reaktion; decemberöverenskommelsen som syftade till att utestänga SD från inflytande.

Under våren har intern kritik riktats mot Mattias Karlsson - bland i samband med den hårda maktstriden om Sverigedemokraternas Stockholmsdistrikt. Bland annat efter att Dagens Nyheter beskrivit hur Karlsson ska ha bett stiftelsen Expo om hjälp att kartlägga personer.

I Skavlan ryker Jimmie Åkesson ihop med programledaren när han konfronteras och ställer frågor om det ultimatum som den ställföreträdande partiledaren hade om att fälla varje regering budget. Han undrar om det ultimatumet kommer att gälla även när Jimmie Åkesson är tillbaka. Jimmie Åkesson vill inte kalla det ultimatum utan säger att det handlar om att de andra partierna ska prata med honom.

Åkesson avslutar med att tacka medlemmarna för stödet:

"Det är svårt att med några få meningar beskriva hur oerhört tacksam jag är för alla hälsningar, brev och blommor jag nåtts av under den här perioden. All den uppmuntran jag fått har absolut varit en betydande orsak till att min återhämtning hela tiden har gått i rätt riktning. Att i tuffa tider ständigt påminnas om att vännerna är många betyder väldigt mycket."
