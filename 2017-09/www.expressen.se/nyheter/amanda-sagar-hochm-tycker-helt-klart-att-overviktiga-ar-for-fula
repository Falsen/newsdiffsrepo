Amanda sågar H&amp;M: "Tycker helt
klart att överviktiga är för fula"
Lars Lindström

Amanda Oxell från Stockholm menar att det räcker med att studera modellerna som H&M använder i sin kampanj för "plus"-kläderna på webben.

– Det här visar vilka kroppsideal de står för internt. Det är inga överviktiga tjejer. Det är sannolikt tjejer som klär sig i storlek L, alltså 40-42, säger hon.

– Jag tror att det här påverkar kvinnor otroligt negativt. Det bidrar till att tjejer mår sämre. Och det från ett företag som gång på gång säger sig stå för girl power, och försöker göra kampanjer som stöttar kvinnor.

Amanda Oxell har också startat Facebooksidan "Annonsrådet" som beskrivs som en "gräsrotsrörelse som engagerar sig mot sexistisk och könsdiskriminerande information i sociala medier".

– H&M bidrar till "fat shaming" och negativa kroppsideal. Unga tjejer påverkas mycket av bilderna de omger sig med, säger hon.

I ett inlägg på Facebook skriver Amanda Oxell: "Läskigt hur ett företag som H&M sätter regler för kvinnokroppar och får unga tjejer och kvinnor att känna sig otillräckliga."

Johanna Dahl, kommunikationschef H&M Sverige, kommenterar kritiken via mejl. Hon skriver:

"Inom de olika damkoncepten har vi ett storleksspann som sträcker sig mellan storlek 32 och 58. För H&M plus-sortimentet jobbar vi med många olika modeller för att visa upp en variation och inspirera våra kunder till vårt senaste mode, nyligen har vi till exempel arbetat med supermodellen Ashley Graham och den kampanjen var väldigt uppskattad av våra kunder."

När det gäller kritiken mot "plus"-modellerna svarar Johanna Dahl: "Alla de modeller vi anlitar befinner sig inom storleksspannet för konceptet, alltså storlek 44-58."

På Facebooksidan "Annonsrådet" diskuteras H&M-modellerna i mycket negativa ordalag.

Någon talar om bojkott, och flera är kritiska till att storvuxnas kläder får ett särskilt namn och att de "begränsas till ett litet hörn i butiken med ett minimalt utbud".

– På herravdelningen går det med automatik upp till XXL utan att det behövs en särskild benämning eller extra kollektion som riktar sig till storvuxna män, säger Amanda Oxell.

– Jag tycker det är jätteviktigt att man reagerar som privatperson. Ibland verkar det som att kritiken går företagen förbi, men den går inte kunderna förbi.
