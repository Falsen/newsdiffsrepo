Sverige har fått sina första
samkönade adoptivföräldrar
Filippa Rogvall

Det har snart gått ett år sedan paret godkändes som föräldrar för en adoption från Colombia. Nu meddelar organisationen Adoptionscentrum att adoptionen har gått igenom – och att paret blivit föräldrar till ett litet barn. Något som SVT Nyheter var först att skriva om.

– Det är oerhört roligt att vi äntligen får ett samkönat par i Sverige som har fått genomföra en internationell adoption, 14 år efter svensk lagstiftning ändrades, säger Hans Linde förbundsordförande för Riksförbundet för sexuell upplysning, RFSU.

Partnerskapslagen i Sverige ändrades redan 2003. Då tog man bort förbudet mot adoption mot samkönade par, vilket gjorde det möjligt till att ansöka om medgivande att ta emot ett adoptivbarn.

En förutsättning för att genomföra en nationell eller internationell adoption är ett medgivande från kommunen, sedan bestämmer varje land vilka krav som ställs på föräldrarna. Colombia är ett av länderna som nyligen beslutade att inte definiera par utifrån kön – och därmed möjliggjorde adoption för samkönade par, uppger Adoptionscentrum.

Trots lagändringen har många HBTQ-personer känt att internationell adoption varit omöjlig. Det säger Anna Nordqvist, familjepolitisk sakkunnig på Riksförbundet för homosexuellas, bisexuellas, transpersoners och queeras rättigheter, RFSL, till SVT.

Nordqvist menar att Sverige kan sätta press på andra länder för att underlätta adoptioner. Hon får medhåll från Hans Linde på RFSU, som menar att det – trots milstolpen – fortfarande är svårt för samkönade par att bli föräldrar.

– Det har varit en lång process, både möjlighet till adoption, men också insemination. Det som nu är viktigt är hur omvärlden reagerar på den här nyheten och att Sverige driver på andra för att möjliggöra internationella adoptioner, säger Linde till SVT.

Paret själva uttalade sig om adoptionen när de fick beskedet i fjol, men har hälsat till SVT att de inte vill kommentera.
