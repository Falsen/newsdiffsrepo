Brittiska soldater gripna
för terrorförberedelse
Åsa Asplid

Det var på tisdagen som brittisk polis i West Midlands i centrala Storbritannien slog till mot fyra män - en 22-åring i Birmingham, en 32-åring från Powys, en 24-åring från Ipswich och en 24-åring från Northampton - efter misstankar om att de är medlemmar i den förbjudna nynazistiska organisation National Action.

Männen är soldater i brittiska armén enligt uppgifter till The Guardian.

– Vi kan bekräfta att ett antal anställda inom armén har gripits i enlighet med terrorismlagen  för att vara involverade med en förbjuden högerextrem grupp. De här gripandena är en konsekvens av polisledd operation som skett i samarbete med armén. Den är nu en fråga för en polisutredning, säger en talesperson för armén till The Guardian.

De misstänks även för att ha förberett någon form av terrordåd, uppger Sky News.

Brittisk polis söker nu igenom ett antal fastigheter med anledningen av gripandena.

Organisationen National Action förbjöds i december förra året och klassas numera som en terrororganisation. Att vara medlem i den kan ge upp till tio års fängelse.

– National Action är en rasistisk, antisemitisk, homofobisk organisation som uppviglar till hat, hyllar våld och förespråkar en fruktansvärd ideologi. Den har absolut ingen plats i ett Storbritannien som är till för alla, sa inrikesminister Amber Rudd i samband med förbudet.

Organisationen har vid flera tillfällen hållit demonstrationer på olika platser i Storbritannien där de hållit upp plakat med budskapet "Hitler hade rätt", uppger The Guardian.
