Efter debattattacken: Nu ber SR om ursäkt
Erik Högström

I söndags sändes debattprogrammet "Hur mycket rasism tål Sverige?" i P1 i Sveriges Radio.

Den borgerliga debattören Alice Teodorescu var inbjuden och i programmet argumenterade hon bland annat för att spridandet av åsikten om att det finns en strukturell rasism riskerar att invandrare ser sig som diskriminerade på förhand.

Då svarade programledaren Alexandra Pascalidou med att säga att Teodorescu är ”väldigt vacker, väldigt välklädd, akademiker, jurist, som är vit, kristen, europé” och ifrågasatte hur hon kunde ha åsikter om rasism.

Uttalandet var ett av flera från programledaren som gjorde att Teodorescu reagerade. Hon skrev bland annat en artikel på "SVT Debatt"  där hon skrev: "antirasister och rasister gör numera gemensam sak i att dela upp människor efter hudfärg".

– Kommentaren går helt ut på att förklara mig som inkompetent och obehörig att ta diskussionen på grund av hur jag ser ut och var jag kommer ifrån, säger Teodorescu.

Debattartikeln fick Sveriges Radio att be om ursäkt i en replik på "SVT Debatt".

"Det är olyckligt om du känner dig förminskad, så ska det naturligtvis inte vara. För det ber vi uppriktigt om ursäkt", står det i ursäkten.

– Det här var en direktsändning det här var första programmet och vi tar åt oss av den kritiken vi har fått. Ibland går det för fort och här gick det för fort, säger Louise Welander, chef och ansvarig utgivare samhällsredaktionen P1.

Trots ursäkten säger Welander att hon fortfarande har förtroende för Alexandra Pascalidou som programledare.

– Mitt förtroende för Alexandra är helt obrutet, vi planerar nästa sändning, säger hon.

Teodorescu vill inte kommentera ursäkten i nuläget utan säger att hon eventuellt kommer med en ny replik inom kort. På Twitter har hon skrivit:

"@P1Debatt @SVTDebatt vad sägs om att be om ursäkt, inte för att det gjorde ont utan för att ni slog? Det här är oseriöst!"

– Det allvarliga är inte hur hon uttrycker sig mot mig utan att hon framstår som partiskt. Jag som debattör får finna mig i ganska mycket som man kanske inte tycker att jag borde behöva finna mig i, säger hon.

Teodorescu tycker också att SR borde se över vad de sänder för signaler.

– Ingen debattör vid sina sinnens fulla bruk utsätter sig för sådana här debatter.

När ursäkten först publicerades stod inte programledaren Alexandra Pascalidous namn med som avsändare. Namnet lades sedan till och "SVT Debatt" publicerade ett förtydligande om att detta var ett önskemål från SR.

– Det är självklart att Alexandra ska stå med som undertecknare. Hon var inte med och skrev ursäkten men hon står absolut bakom ursäkten, säger Louise Welander.

Expressen.se har sökt Alexandra Pascalidou för en kommentar.
