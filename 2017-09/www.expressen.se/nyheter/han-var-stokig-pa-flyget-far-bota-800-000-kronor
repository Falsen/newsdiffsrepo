Man var stökig på flyget
– får böta 800 000 kronor
Stefan Soxbo

Mannen skulle resa med sin flickvän och hennes tre barn från Honolulu till New York i november förra året, men det stod snart klart att han var kraftigt berusad och mycket aggressiv. Problemen började när flickvännen vägrade sätta sig på platsen bredvid honom.

– Snälla, kan ni hålla honom borta från oss?, ska hennes elvaårige son ha bett personalen enligt en annan passagerare.

Vid flera tillfällen hotade mannen medlemmar av personalen.

Enligt en annan passagerare hotade mannen vid ett flertal tillfällen andra personer på planet till livet, och han hotade skära halsen av sin flickvän samtidigt som han svor åt hennes barn.

När personalen bad honom flytta till en annan del av planet vägrade han och slog till en av dem på axeln. Mannen övermannades av två medlemmar av personalen och planet vände tillbaka till Honolulu eftersom polisen ansåg att den berusade mannen var en fara mot såväl personal som passagerare.

Nu har en domare dömt mannen till att betala 800 000 kronor till flygbolaget Hawaiian Airlines för deras utgifter i samband med incidenten.

”Att vända tillbaka med ett flygplan på grund av passagerares stökiga beteende gentemot vår personal skapar inte bara olägenheter för våra passagerare utan kostar också extremt mycket pengar”, skriver Hawaiian Airlines.
