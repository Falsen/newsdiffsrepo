Maria Ågren skickade 300 mejl till sin privata gmail
Johanna Cardell

Det var den 19 januari som Maria Ågren fick sparken från sitt uppdrag som generaldirektör för Transportstyrelsen.

Dagen efter - den 20 januari - började hon vidarebefordra meddelanden från sin jobbmejladress till sin privata gmail, avslöjar SVT.

De har granskat e-postloggar från Transportstyrelsen och av dem framgår det att e-posten som den sparkade generaldirektören skickat vidare innehåller information om Transportstyrelsens IT-skandal.

Det är ännu inte klarlagt om mejlen som skickades vidare till Ågrens privata mejladress innehöll sekretessbelagda uppgifter.

Bland meddelandena ska det enligt SVT finnas rubrikrader ”Fwd: SV: Återrapportering möte med säkerhetspolisen”, och ”Fwd:SV: Status, säkerhetsskydd”.

SVT har pratat med flera säkerhetsexperter som menar att överförandet av mejlen kan vara olagliga om det rör sig om sekretessbelagda uppgifter.

– Man får inte skicka över material från myndigheter till sig själv. Framförallt om det handlar om sekretessbelagt material, säger Dennis Töllborg till SVT.

Under vintern 2017 pågick förundersökningen mot Maria Ågren gällande röjande av hemlig uppgift.

Maria Ågren meddelar i en skriftlig kommentar till SVT att hon vidarebefordrade jobbmejlen för att ”slutföra uppdrag och upprätthålla nätverk”.

– Dessutom fanns det interna mejl som hängde ihop med de aktuella projekten som förundersökning avsåg, skriver Ågren till SVT, och fortsätter:

– Jag bedömer att det inte fanns sekretessbelagd information i mejlen utan att det var mer allmänna frågeställningar och diskussioner.
