Ständige förloraren Ulf Kristerssons revansch
Arne Lapidus

Vi har haft blodbad i Stockholm, Kalmar och på en rad andra platser genom historien. Att halshugga motståndare offentligt har alltid varit ett effektivt sätt att avgöra politiska strider – och förhindra att den besegrade gör comeback.

Men i Lycksele blodbad 1992, den ryktbara Muf-stämman som med en något mildare formulering också kallas "slaget i Lycksele", får förloraren Ulf Kristersson behålla huvudet. Det är en smutsig och bitter strid. Han manövreras ut av Fredrik Reinfeldt som där börjar sin marsch mot toppen.

Ulf Kristersson är sårad och tilltufsad, men kvar i matchen.

Han och hans anhängare fortsätter att vara en maktfaktor inom Moderaterna de följande tio åren. Han förlorar maktkamp efter maktkamp – men i dag, efter att ha väntat ut tre partiledare, tycks den ständige förloraren äntligen nå topposten.

En hel generation moderater kommer att präglas av ungdomsförbundets uppslitande stämma på Hotell Lappland i Lycksele i oktober 1992. Åldrade ungmoderater minns än i dag den mytomspunna ledarstriden med fasa. Och dåvarande Muf-ordföranden Kristersson inleder där en serie nederlag som egentligen inte bryts förrän nu när han stiger fram som favorit till partiledarposten.

När röstsammanräkningen är färdig och resultatet meddelas, en knapp seger för Reinfeldt med röstsiffrorna 59-55, stiger sorlet på stämman till ett jättevrål. "Gränslöst jubel och djupaste förtvivlan – samtidigt. Utanför kongresshallen stod flera ombud och grät öppet", skriver Expressens utsände reporter.

– Tror någon på allvar att detta kan blåsa bort över en natt? Nej, den här striden har satt mycket, mycket djupa sår i förbundet, säger ett ombud till Expressen.

– Det tar nog lång tid innan såren läker. Vi har allihop, praktiskt taget varenda Muf-are, blivit antingen "Ulfare" eller "Fredrikare", säger en annan delegat.

Också dåvarande statsministern Carl Bildt är på plats och försöker tona ned motsättningarna bland sina ungdomsförbundare.

– Det är en personstrid, och sådana förekommer. Detta är inte första gången i världshistorien, säger han.

Det är samme Carl Bildt som skulle kunna bli M-ledare också i dag om han ville. Partiet skulle inte tveka ett ögonblick att än en gång rycka undan stolen för Kristersson och välkomna Bildt, om denne bara sade "ja".

På stämman 1992 är Kristersson, då 29, en nyliberal politiker som håller på självständighet i förhållande till Bildt och den övriga partiledningen. Utmanaren Reinfeldt, då 27, är också nyliberal men med en mera konservativ framtoning. Han är korrekt och statsmannamässig, mera partitrogen.

Kristersson beskrivs som en oppositionell nyliberal i folklig tröja, Reinfeldt som en mer konservativ kostymkille.

Reinfeldt skriver i sin memoarbok "Halvvägs" att han på stämman bar "en röd tröja med färgglatt mönster på framsidan, förmodligen för att motsäga alla påståenden om att jag bara ägde mörka kostymer".

Han skriver att stämningen "var på kokpunkten" och att när resultatet meddelades "hoppade mina anhängare upp och vrålade ut sin glädje. Andra började gråta. Det var en märklig scen, denna blandning av total glädje och förstämning".

"Ulf åkte fullt förståeligt hem och många av hans anhängare var i chock", skriver Fredrik Reinfeldt i sin bok.

Ulf Kristersson slickar sina sår och fortsätter som riksdagsman hela 1990-talet. Hans "krets" är fortfarande inflytelserik i ungdomsförbundet och i stigande grad i partiet. 1995 sluter han och Reinfeldt fred enligt den officiella historieskrivningen, skriver Fokus. Då lämnar Reinfeldt över ordförandeskapet i Muf till Thomas Idergard, en av Kristerssons närmaste.

Under andra halvan av 1990-talet ökar den interna kritiken mot Carl Bildt, ständigt frånvarande på internationella uppdrag. Yngre krafter med Kristersson i ledningen talar om "gubbgäng" och "Bildts bunker". Också den unga Anna Kinberg Batra tillhör Kristerssons grupp.

Sommaren 1999 lämnar Bildt till slut ledarposten. En stark grupp för fram Ulf Kristersson som partiledarkandidat, medan partiets etablissemang vill ha Per Unckel. Kristersson lider ett totalt nederlag, han blir inte ens medlem av partistyrelsen.

Inte heller Unckel har tillräckligt stöd. I stället blir kompromisskandidaten Bo Lundgren ny partiledare.

Tidskriften Fokus skriver att "bitterheten var monumental" och citerar Kristersson-kretsens reaktioner:

– Det är märkligt att den gamla partiledningen inte vill att jag ska spela någon roll överhuvudtaget, säger Ulf Kristersson till Expressen.

"En mer destruktiv konsekvens av denna mentalitet är tillintetgörandet av Ulf Kristersson ... man har framgångsrikt lyckats etablera en bild av Kristersson som ledare för en gerillarörelse, ute efter makten inom partiet", skriver Kristerssons allierade, Thomas Idergard, i Moderna Tider.

Efter det nya nederlaget tröttnar Kristersson tillfälligt på politiken. Han hoppar av riksdagen och blir kommunikationschef på ett IT-företag.

– Man kan ju inte vara ung och lovande i hela livet, säger han till "P1 Morgon" som förklaring till sitt avhopp.

Det innebär att Anna Kinberg Batra, som inte lyckats bli invald till riksdagen, nu får en chans. Hon kommer in som Kristerssons ersättare.

Bo Lundgrens tid som M-ledare blir stormig. Han når inga politiska framgångar och den interna kritiken växer. Kristerssonfalangen är fortfarande en maktfaktor, även om ledaren själv har tagit en kort time-out från politiken. Gruppen vill ha bort Lundgren och för fram Kristina Axén Olin som efterträdare, skriver Fokus.

Men Kristersson lider ett tredje nederlag. Det blir i stället hans gamle vedersakare Fredrik Reinfeldt som tar hem spelet än en gång. Reinfeldt blir ny partiledare 2003 och leder sedan de "nya moderaterna" och alliansen till historiska valsegrar 2006 och 2010.

Ulf Kristersson är då redan tillbaka i politiken. Först som finanskommunalråd hemma i Strängnäs 2003 och sedan som socialborgarråd i Stockholm 2006. Men han och hans anhängare är utfrusna från landets maktcentrum, Fredrik Reinfeldt släpper inte in dem i den innersta politiska kretsen.

Först efter alliansens andra valseger 2010 blir Kristersson tagen till nåder när Reinfeldt utnämner honom till socialförsäkringsminister. Sedan är han förankrad i partitoppen som ekonomisk-politisk talesperson under Anna Kinberg Batra.

Ulf Kristersson hade tänkt sig att efterträda Carl Bildt 1999. I stället har han fått vänta ut ytterligare tre M-ledare – Lundgren, Reinfeldt och Kinberg Batra – innan det nu verkar bli hans tur. Han svarade alltid undanglidande på partiledarfrågan. Så här sade han för 20 år sedan, enligt Dagens Nyheter:

– Säger man ja anses man på goda grunder som dum i huvudet och därmed diskvalificerad från jobbet. Svarar man nej tror alla ändå bara att det är falsk blygsamhet.

Tjugu år senare svarar Ulf Kristersson "ja" på frågan.
