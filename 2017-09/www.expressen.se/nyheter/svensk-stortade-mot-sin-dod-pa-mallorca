Svensk störtade mot sin död på Mallorca
Sofia Hegevall

Den nationella nyhetsbyrån EFE uppger att en svensk turist vid fyratiden på söndagsmorgonen föll från en åtta meter hög mur i området Ses Voltes nära katedralen i staden Palma på den spanska ön Mallorca.

Mannen, som uppges vara 33 år gammal, ska enligt nyhetsbyrån ha avlidit av fallet. Enligt ögonvittnen var mannen alkoholpåverkad och hade konsumerat alkohol strax före händelsen. Enligt lokala medier har mordroteln vid nationalpolisen tagit över utredningen.

Nyhetsbyrån EFE hänvisar till poliskällor som uppger att mannen som var turist kommer att obduceras för att fastställa dödsorsaken.

När ambulans kom till platsen var den svenska mannen redan död, som spansk media och Svenska Magasinet berättat.

Svenska UD fick på måndagen in uppgifter om att en svensk man ska ha avlidit på Mallorca på söndagen.

– Vi känner till att en svensk man i 30-årsåldern från Mellansverige har omkommit i Palma genom en olyckshändelse, säger Erik Wirkensjö, på UD:s presstjänst.
