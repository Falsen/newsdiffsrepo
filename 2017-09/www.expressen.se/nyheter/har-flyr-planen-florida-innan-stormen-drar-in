Här flyr planen Florida
– innan stormen drar in
Helena Sund

Om mindre än ett dygn förväntas orkanen Irma dra in över södra Florida. Storstaden Miami förväntas drabbas hårt, och nu flyr invånare och besökare staden.

Grafik från CNN och Flightradar24.com visar hur en stor mängd plan lämnar flygplatserna i staten för att tas till säkerhet.

Klockan 13.00 lokal tid på fredagen stängde Miamis internationella flygplats, och över 3 300 flyg till och från Florida har ställts in i helgen.

Enligt flygexperten Jan Ohlsson tar man i dag mindre risker när det gäller att flyga under oväder.

– Man har lärt sig genom åren att undvika sådant väder man förut chansade på. Man håller sig väldigt långt ifrån i dag, och en storm som Irma undviker man till varje pris.



LÄS MER: Svenska kändisarna flyr från stormen Irma



Dagens flygplan är bättre anpassade för extremt väder. Vingarna på moderna plan kan svikta upp till fem meter för att inte knäckas av starka vindar. Men en orkan som Irma klarar de inte, säger Jan Ohlsson.

– I sådana fall handlar det om att få ut flygplanen så snabbt som möjligt från flygplatserna, de kan ju förstöras även på marken.

Enligt Jan Ohlsson är det framför allt vid start och landning som plan riskerar att påverkas av kraftigt väder.

– Även om inte blixtar och åska inte är farligt i sig så är vindarna det. Orkaner medför fallvindar som går uppifrån och ner, och vid landning och start kan det vara extremt farligt.

Undantagstillstånd har utfärdats i Florida, Georgia, South Carolina och North Carolina och i Florida har evakuering av boende redan inletts.

– Den är större än hela vår delstat, säger guvernör Rick Scott om stormen.

– Alla Floridabor måste vara redo att evakuera. Jag har barn och barnbarn, och kan inte föreställa mig ett liv utan dem.

– I dag är dagen att fly.
