Hans Rausings vägran att läsa systerns bok
Åsa Asplid

Det var en vacker sommardag i början av juli 2012 och Sigrid Rausing satt instängd i familjens svenska sommarhus, upptagen i ett telefonsamtal med en rysk människorättsaktivist när hennes make plötsligt kom in och lade en lapp på skrivbordet framför henne.

Det fem ord långa meddelandet: "De har hittat Evas kropp".

Svägerskan låg död i huset hon delade med sin make i förmögna Londonstadsdelen Belgravia, Sigrids lillebror, Hans Rausing. Kroppen var dold under filtar, täcken och kläder, överströdd med ett välluktande puder därefter täckt med en blå presenning medan tv-apparater och lådor stod staplade ovanpå allting.

Det visade sig senare att Eva Rausing avlidit i början av maj och att Hans gjort allt han kunde för att dölja dödsfallet.



LÄS MER: Sigrid Rausings vädjande brev till Eva: "Du är mycket sjuk"



Nu skildrar Sigrid Rausing det tragiska dödsfallet och dess efterföljd, som hade sin orsak i ett gravt narkotikamissbruk, i boken "Mayhem: A Memoir" som släpps i brittiska bokhandlar nästa vecka.

Inför det uppmärksammade och kontroversiella boksläppet berättar Sigrid Rausing i en intervju med The Guardian om arbetet med boken och familjens reaktioner på att hon avslöjar saker som bara den närmaste kretsen runt en världens rikaste familjer tidigare känt till.

– Jag grät ofta när jag skrev, och jag tog mig igenom till en annan plats. När du skriver en bok får du alltid ett oerhört grepp om historien. Men eftersom du har tagit bort delar så blir det ett falskt grepp - den riktiga historien var mycket värre och väldigt mycket mer komplicerad, säger Sigrid Rausing till tidningen.



LÄS MER: Så lever familjen Rausing i dag



Hon hade gärna avslöjat mer om sin brors och svägerskas nedgångna liv och missbruk, men av omtanke om parets fyra barn har hon valt bort de värsta delarna.

– Boken skulle kanske inte ha blivit riktigt så gullig... det finns ett gulligt intryck över den nu som... stör mig, säger Sigrid Rausing.

Eva Rausings pappa Tom Kemeny är mycket kritisk till boken om hans dotters död och har försökt stoppa den från publicering. Även delar av Tetrapak-klanen är skeptiska och en av bokens två huvudpersoner, Sigrids bror Hans Rausing, har hittills vägrat att läsa den.

– Han sa att han föredrar att inte göra det och jag kan förstå varför, säger Sigrid Rausing till The Guardian.

Hon fortsätter:

– En del gillar den och andra inte, och jag måste leva med det.



LÄS MER: Ny bok om Rausing vållar bitter familjefejd
