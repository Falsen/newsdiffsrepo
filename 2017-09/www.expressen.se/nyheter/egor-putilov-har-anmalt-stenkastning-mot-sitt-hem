"Egor Putilov" har anmält
stenkastning mot sitt hem
Filippa Rogvall

Stenkastningen ska ha inträffat vid 01-tiden på natten mot måndagen. Den omstridde skribenten och tidigare SD-tjänstemannen Alexander Fridback, som skriver under pseudonymen Egor Putilov och lever med skyddade personuppgifter, har själv skrivit på Twitter om händelsen.

"Blev kärleksbombad i natt. Klarade mig med några krossade rutor", skriver han.

Fridback uppger att han direkt ringde 112 och att en polispatrull kom till hans hem och upprättade en anmälan.

I veckan blev det klart att Alexander Fridback – under pseudonymen Egor Putilov – värvats som ny reporter i samband med hatsajten Avpixlats namnbyte till Samhällsnytt. Likt Avpixlat står Sverigedemokraternas tidigare rättspolitiske talesperson Kent Ekeroth skriven på domänen.

Fridback misstänker att stenkastningen har att göra med att han skriver för sajten.

– Under den helgen blev det ganska hatisk stämning i sociala medier angående Samhällsnytt och inte minst mig. Jag har skyddade personuppgifter sedan 2012 på grund av en hotbild mot mig som journalist, säger han till Expressen.

Fridbacks Twitterinlägg blev snabbt ifrågasatt och flera personer anklagade honom för att själv ha iscensatt attacken, bland annat av tidigare Just D-medlemmen Gustave Lund, också känd som Gurra G.

"Förstår inte hur hålen kan vara perfekt runda men stenarna är avlånga", skriver han bland annat.

Gustave Lund blev senare blockerad av Fridback på Twitter.

– Jag tycker att detta är helt sjukt. Det är ett praktexempel på näthat mot journalister att misstänkliggöra ett brottsoffer på så lösa grunder och spä på hatet på det här sättet utifrån sina ideologiska övertygelser, säger Alexander Fridback och fortsätter:

– Jag vill verkligen inte att Gustave Lund en dag ska utsättas för samma brott och hot och ska behöva titta på det ur ett brottsoffers perspektiv. Samtidigt visar det mycket tydligt att problemet med näthat finns och att det är reellt.

Håkan Melin, kriminalinspektör vid polisen i Norrtälje, bekräftar att man har inlett en förundersökning om skadegörelse, efter en anmälan i namnet Alexander Fridback.

– Det finns en anmälan och vi har inlett en förundersökning om skadegörelse. På grund av förundersökningssekretess och att personen har skyddade personuppgifter lämnar vi inte ut fler uppgifter i ärendet, säger han.

Fridback har tidigare uppmärksammats för att ha publicerat artiklar under falska namn i flera medier, bland annat Aftonbladet, Expressen och Sveriges Radio. Han har även varit anställd på Migrationsverket och senare på Sverigedemokraternas riksdagskansli. Fridback sa upp sig från arbetet för SD efter uppgifter om en mystisk fastighetsaffär med en rysk affärsman.
