Delstater stämmer Trump
efter skrotandet av Daca
Filippa Rogvall

Redan i juli i år fick Donald Trump ett brev, undertecknat av åklagare från 20 delstater, som uppmanade presidenten att behålla Daca-programmet, skriver CNN. Brevet var delvis ett svar på att tio republikanska delstater hotat att stämma presidenten om han inte skrotade programmet.

Trump gick på deras linje.

I går blev det officiellt att lagen, som infördes av Obama-administrationen och möjliggjort att över 800 000 unga migranter fått arbetstillstånd, ska skrotas. Det innebär också att de nu riskerar att utvisas.

Donald Trump har gett den amerikanska kongressen sex månader på sig att ersätta lagen.

Beslutet har lett till stora protester i både USA och Mexiko, där många av de unga papperslösa kommer från, rapporterar nyhetsbyrån AFP. Även den tidigare presidenten Barack Obama kallar beslutet "fel och grymt", i ett långt inlägg på sin Facebooksida.

Daca-programmet har stöttats av både demokrater och republikaner i USA. I fredags uppmanade Paul Ryan, talesperson i representanthuset, Trump att inte skrota programmet – och fick stöd av andra högt uppsatta republikaner, skriver Reuters.

Nu hotas den amerikanska presidenten av att stämmas av flera demokratiska delstater, rapporterar CNN.

Delstatsåklagare i både New York och Kalifornien har uppgett att man är beredda att ta till rättsliga åtgärder mot Trump.

– President Trump har vänt ryggen mot hundratusentals barn och unga amerikaner som har klivit fram och lagt sitt förtroende på vår regering. Genom att avsluta Daca har Trump-administrationen också brutit mot konstitutionen och federal lag, säger Kaliforniens delstatsåklagare Xavier Becarra i ett uttalande enligt CNN.

Det är i nuläget oklart om delstaterna kommer att lyckas hindra skrotandet av programmet, men delstater har tidigare lyckats blockera och tillfälligt hindra olika presidentorders sedan Trump tillträdde, bland annat hans kontroversiella inreseförbud.
