Heidi, 42, behöver hjälp dygnet runt – nekas
Åsa Asplid

Det är en solig sensommardag och trebarnsmamman Heidi Stafrin, 42, sitter i trädgården till huset i Oxsta utanför Sundsvall på fredagseftermiddagen.

Hon har fått hjälp att ta sig dit av maken William Stafrin som arbetar som hennes personliga assistent sedan drygt tre år, efter att Heidi fick en allvarlig hjärnskada i samband med ett fall då hon slog i huvudet under jobbet som fritidspedagog.

Skadan har förändrat hela livet för familjen och Heidi behöver i dag hjälp och tillsyn dygnet runt.

– Hon behöver hjälp med alla förflyttningar, handräckning med att gå på toaletten, hjälp nattetid och vid alla måltider. Dessutom säger läkarna och arbetsterapeuten att det behövs en person kring henne hela tiden efter som hon har dålig självinsikt och har ramlat och slagit sig många gånger, säger William Stafrin.

Dessutom drabbas Heidi av regelbundna andningsstopp när hon sover på grund av att delar av kroppens högra sida är förlamad.

Men det hindrar inte försäkringskassan från att dra in Heidis rätt till assistansersättning.

Hon har tidigare varit beviljad ersättning för 32 timmar i veckan, som gjort att hennes make kunnat vara anställd som hennes assistent. När försäkringskassan ville göra en omprövning av beslutet i juli i år kom handläggaren fram till att det enbart fanns ett behov av 14 timmar i veckan, vilket innebär att Heidi inte når upp till de avgörande 20 timmarna – och därmed inte får någon assistansersättning alls.

– Det är förjävligt. Det handlar bara om pengar, man tittar inte på människan, säger Heidi Stafrin.

Hon och maken är övertygad om att det negativa beslutet beror på det nya direktiv som försäkringskassan fick från regeringen förra året, där målet är att skära ned på antalet assistanstimmar.

Birgitta Lindgren, områdeschef på försäkringskassan, kan inte kommentera det enskilda fallet men förnekar att myndigheten har några sådana intentioner.

– Uppdraget vi fick var inte att minska på något sätt utan att bryta utvecklingen av en ökning som vi sett en tid tillbaka, säger hon.

Samtidigt är hon medveten om att det är svårare att nå upp till gränsen 20 timmar i dag. Anledningen är att praxis från tidigare domstolsbeslut gjort att olika myndigheter har ansvar för olika delar av vården numera, och det är därmed färre vårdbehov som faller in under den statliga assistansersättningen som försäkringskassan ansvarar för.

– Domstolen har sagt att det finns vissa insatser som man ser som sjukvårdande insatser eller egenvård, då ingår inte de som ett grundläggande behov i vår bedömning längre, säger Birgitta Lindgren.

Och fortsätter:

– Det kan i vissa fall vara olyckligt för den enskilda individen att det är olika huvudmän som finns på banan - kommunen, försäkringskassan och hälso- och sjukvården.

För familjen Stafrin innebär det att William snart är arbetslös och har att välja på att ta hand om sin fru utan ersättning eller söka jobb och lämna Heidi ensam hemma.

De lutar sig nu mot ett sista hopp om att Sundsvalls kommun ska ta över ansvaret för assistansersättningen. Men mer troligt är att de erbjuder hemtjänst, vilket innebär hjälp några korta tillfällen om dagen i stället för den kontinuerliga tillsyn som Heidi är i behov av.

– Jag är arg och besviken på hur det fungerar och hur man behandlar svaga och sjuka människor. Jag har bara en klump i magen och Heidi mår inte bra heller, det är ett jäkla dilemma, säger William Stafrin.

Nästa vecka ska de ha möte med Sundsvalls kommun om situationen. De driver även en rättslig process mot försäkringskassans beslut.
