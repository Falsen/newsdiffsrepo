Reaktionerna på SD-toppens
utspel om Koranen och Mein Kampf
David Baas

På lördagen höll Sverigedemokraterna ett internt möte i Göteborg inför kyrkovalet. Partiets gruppledare i riksdagen, Mattias Karlsson, sa i sitt tal att stycken i Koranen som uppmanar till att döda "otrogna" nästan är jämförbara med Adolf Hitlers bok "Mein Kampf".

– Jag skulle vilja gå så långt som att säga att läsa högt ur Koranen i en kristen kyrka, när det i Koranen står att kristna ska dödas, är nästan att jämföra med att läsa högt ur "Mein Kampf" i en synagoga, sa han.

Han förklarade vidare för Expressen att långt ifrån alla muslimer ställer upp på den typen av skrivningar men säger:

– Jag säger att det är nästan jämförbart. Det är inte fullt jämförbart därför att de skrivelser som finns i Mein Kampf, de uppmaningar till våld och vad det ledde till för förföljelsen av judar, det finns ingen parallell i världshistorien som är jämförbar med den. Men det finns ett antal skrivelser i Koranen som uppmanar till att döda, halshugga, korsfästa, tillfångata och förslava kristna, otrogna. Det är precis det som händer i världen.

Uttalandet om Koranen och "Mein Kampf" väcker reaktioner.

– Vi behöver inte ens skrapa på ytan längre, ännu en gång visar SD sitt rätta ansikte. Återigen ställer de grupper mot varandra på ett osmakligt sätt. Vårt samhälle behöver inte mer splittring. Såväl kyrkovalet som valen nästa år kommer att bli val om anständighet och om ett samhälle som ska hålla ihop, säger Centerpartiets ledare Annie Lööf.

Peter Danielsson, förste vice partiordförande för Moderaterna, säger:

– Det låter som ett mycket olämpligt uttalande och dessutom en märklig jämförelse.

– Det är inte ens värt att kommentera, säger Eva Brunne, biskop i Stockholms stift.

Abd al Haqq Kielan är imam i Stora moskén i Eskilstuna. Han har själv deltagit i interreligiös dialog med Svenska kyrkan och andra trossamfund sedan 1990-talet. 2007 läste han ur Koranen i Storkyrkan i Stockholm under riksmötets öppnande.

– Jag är en väldigt stor anhängare av interreligiös dialog, samtal och förståelse mellan olika religioner – och dess fredsbringande inverkan, säger Kielan.

Kielan reagerar starkt på Mattias Karlssons liknelse mellan Koranen och "Mein Kampf":

– Det är en mycket dålig metod att välja ut en målgrupp som man har som syndabock och som man utnyttjar för att vinna politiska poäng. I det här fallet har man valt ut muslimerna.

Han och tillägger:

– Det är bara ren lögn och propaganda från deras sida som vanligt. Det är vantolkningar av Koranen.

Om skrivelsen om "otrogna" i Koranen säger Kielan:

– Det där som står om otrogna, då måste man veta att just det där är väldigt speciellt för tiden för Koranens tillkomst eller uppenbarelsen – när Meckaborna försökte utrota muslimerna till varje pris. De var avgudadyrkare, men det hade inget att göra med kristna och judar som fanns på den tiden överhuvudtaget. Dessa räknades inte som otrogna. Det var den aggression som var från Meckaborna mot muslimerna i början.
