Detta innebär ett tiggeriförbud
Mimmi Nilsson

Under tisdagen kom beskedet från Moderaterna om att partiet vill införa ett nationellt tiggeriförbud. Men vad skulle ett förbud innebära i praktiken? Vad tycker de andra partierna? Och hur resonerar man kring frågan på kommun-nivå och i andra Europeiska länder? Här reder vi ut några av frågetecknen.

Ett tiggeriförbud skulle göra det olagligt att tigga på offentliga platser. Hur ett tänkbart förbud skulle utformas är oklart. Moderaterna sa under en pressträff på tisdagen att man till att börja med vill straffa tiggeri med böter, men öppnade även för andra typer av straff,

I Danmark där tiggeri är olagligt skärptes nyligen minimistraffet. Tiggare ska kunna dömas till två veckors ovillkorligt fängelsestraff om det rör sig om ”otrygghetsskapande” tiggeri. Tidigare låg minimistraffet på sju dagars fängelse.

Moderaterna: Vill införa ett nationellt tiggeriförbud, för att undvika att tiggeriet kan flyttas mellan olika platser i landet. Tidigare i år sa Moderaterna att de var för ett lokalt tiggeriförbud, men nu har man alltså ändrat sig och vill se ett nationellt förbud.

Till att börja med vill partiet straffa tiggeri med böter men man öppnar även för andra typer av straff. Vill gärna göra upp med Socialdemokraterna i frågan.

Socialdemokraterna: Vill inte ha ett nationellt tiggeriförbud.

Barn- äldre- och jämställdhetsminister Åsa Regnér, S, säger att man gärna diskuterar frågan med Moderaterna, men Socialdemokraterna har inget eget förslag om tiggeriförbud.

På Socialdemokraternas partikongress i våras fattade partiet beslut om att gå en riktning bort från förbud.

Däremot vill man att "lagar och regler i Sverige ska skärpas till exempel ska "möjligheten att avhysa otillåtna bosättningar behöver bli bättre".

Sverigedemokraterna: Vill se ett nationellt tiggeriförbud.

Adam Marttinen, rättspolitisk talesperson sa till Expressen i våras: "Vi har motionerat om ett nationellt tiggeriförbud under hela mandatperioden. Senast förra torsdagen hanterades frågan i riksdagen. Det var bara Sverigedemokraterna som stod bakom förslaget. Det ska utformas så att polis eller ordningsvakt får rätt att avlägsna och samtidigt identifiera personer som tigger."

Centerpartiet: Vill inte ha ett tiggeriförbud.

– Man kan både ha moraliska och praktiska betänkligheter, liksom lagtekniska. Men det viktigaste är att det mesta talar för att ett tiggeriförbud med bötesstraff skulle bli verkningslöst, säger Johan Hedin, rättspolitisk talesperson.

Liberalerna: Vill inte ha ett tiggeriförbud

– De som utnyttjar tiggarna är ett stort problem. Jag tycker att det är där man ska lägga fokus, nämligen angripa de kriminella som utnyttjar de här personernas underläge och utsatthet i ekonomiskt syfte, säger Roger Haddad, rättspolitisk talesperson i Liberalerna till TT.

Förslaget från Moderaterna sågas även av Liberalernas Birgitta Ohlsson.

– Nya Moderaterna är åter de konservativa gamla Moderaterna, säger hon.

Kristdemokraterna: Vill inte ha ett nationellt tiggeriförbud, men är öppna för att låta kommunerna använda sig  sig av de befogenheter som de redan har i dag för att se till att ordningslagar följs.

– Vi tycker inte att ett nationellt tiggeriförbud är rätt väg att gå, säger Andreas Carlson, rättspolitisk talesperson i Kristdemokraterna till TT.

Vänsterpartiet: Vill inte ha ett tiggeriförbud.

Christina Höj Larsen, migrationspolitisk talesperson sa till Expressen i våras:

"Tiggarna på våra gator är ett tecken på den akuta fattigdom och diskriminering som finns i Europa. Att förbjuda de människor som drabbas att be om hjälp är att blunda för orättvisor. Fattigdom bekämpas inte genom förbud - utan genom en europeisk politik för välfärd och ekonomisk rättvisa."

Miljöpartiet: Vill inte ha ett tiggeriförbud.

Maria Ferm, migrationspolitisk talesperson sa till Expressen i våras:

"Miljöpartiet vill inte ha ett tiggeriförbud. Det är orimligt att förbjuda människor att be om hjälp. Vi vill fokusera på fattigdomsbekämpning och att motverka de rasistiska och diskriminerande strukturer som tvingar människor till att tigga. Vi ska inte använda straffrätt mot människor i nöd."

Ja, nyligen kom beskedet att Vellinge kommun i Skåne inför ett lokalt tiggeriförbud.

Lagstiftningen är dock inte helt glasklar. Och om den planerade ändringen av den lokala ordningsstadgan skulle stoppas av länsstyrelsen är kommunens M-ledare Carina Wutzler beredd att gå vidare till domstol.

Ett lokalt tiggeriförbud ska även utredas i Katrineholm, rapporterar Katrineholms-Kuriren.

Kommunstyrelsens ordförande Göran Dahlström (S) hoppas att ett förbud ska gå att införa även här.

Ja i Danmark är det enligt lag förbjudet att tigga. 2012—2016 avkunnades 34 villkorliga domar och nio domar där den tilltalade i de flesta fallen fick ett ovillkorligt fängelsestraff, rapporterar TT. Under samma period fick nio tiggare böter, enligt en sammanställning gjord av den danska tidningen Avisen.

Folketinget har beslutat att skärpa minimistraffet för tiggeri i Danmark. Tiggare ska kunna dömas till två veckors ovillkorligt fängelsestraff om det rör sig om "otrygghetsskapande" tiggeri. Tidigare låg minimistraffet på sju dagars fängelse.

I Norge är det upp till kommunerna att förbjuda tiggeri, men i dagsläget är det bara en enda kommun, Lillesand, som gör det.

I flera andra EU-länder är tiggeri också förbjudet.
