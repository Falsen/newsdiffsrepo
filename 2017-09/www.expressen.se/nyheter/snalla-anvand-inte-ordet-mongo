”Snälla, använd
inte ordet mongo”
Helena Sund

Nathea Anemyr, 12, har redan gjort sig ett namn som personen som fått hela Sverige att "Rocka sockorna", en årlig manifestation för att uppmärksamma personer med Downs syndrom.

Nu höjer hon återigen rösten för att uppmärksamma allas lika värde.

– Jag hör klasskamrater och andra unga använda uttryck som "du är efterbliven" eller "jag får damp". Det används väldigt diskriminerande ord, och det vill vi göra någonting åt!



LÄS MER: "Ditt jävla cp": Natalie, 19, driver med de som mobbar



Nathea slog sig samman med läraren och inspiratören Rickard Nordström och kom på initiativet "Be cool in school".

– Vi vill att man ska veta att det är coolt att förstå orden vi använder, det finns ju faktiskt en riktig mening bakom dem, säger Rickard.

Genom hashtaggen #becoolinschool ska lärare och föräldrar kunna dela med sig via sociala medier hur just de arbetar för att barn och unga ska förstå vikten av orden de använder – och vad de betyder.

– Vi har gjort en ordlista, använd den! Berätta vad orden betyder, skapa en diskussion och fråga i vilka sammanhang barnen har hört de här orden. Sen kan man spinna vidare på det, det är ju många skällsord i dag som även är rasistiska och diskriminerande på olika sätt, fortsätter Rickard Nordström.

Nathea har själv en syster med en funktionsvariation, och hon säger att det känns jobbigt när hon hör klasskamrater använda dessa begrepp som skällsord.

– Jag och Rickard och många fler tycker att det är väldigt kränkande att använda de här orden och skoja med dem, oavsett om man vet vad de betyder eller inte. Även om man inte tror att man kränker någon så kanske man gör det ändå, säger Nathea.

Den skola som lyckas bäst med initiativet kommer att få ett besök av Rickard Nordström, Nathea Anemyr och Instagram- och Musical.ly-profilen Nathalie Danielsson.
