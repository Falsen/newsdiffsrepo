TCO-utredarens fråga:
"Är du ett 'skäggbarn'?"
Niklas Svensson

Under natten till tisdagen gick Karin Pilsäter till våldsamt angrepp mot den moderata riksdagsledamoten Hanif Bali på dennes egen Facebooksida.

Orsaken var ett inlägg som han skrivit om Rättsmedicinalverkets åldersbedömningar, som visade att 83 procent som testats var över 18 år.

"Man kan hittills grovt summera kostnaderna för dessa bedragare på runt 5,6 miljarder kronor. För att sätta det i perspektiv är det ungefär kostnaden för hela Afghanistans utbildningssystem - med en befolkning på 30 miljoner invånare", skrev Hanif Bali.

Karin Pilsäter, som under åren 1994–2010 satt i riksdagen för Folkpartiet, kommenterade:

"Hanif Bali, du är tyvärr vidrig i din allmänna människosyn, liksom i din syn såväl på 16-åringar som två år senare av naturliga skäl faktiskt blir 18 som dem som inte riktigt vet hur gamla de är. Du har enbart en uppfattning att alla är äldre och ljugit. Skäms. Du vet lika bra som jag att det bara är de som man är rätt säkra på att de är äldre som avkrävs åldersbedömning. Skäms. Dubbelskäms."

Hon ifrågasatte sedan Hanif Balis egen ålder.

"Själv undrar jag ju lite då över din egen ålder. När jag ser ditt stora skägg och din politiska karriär, och jämför med min jämngamla son, har du inte ljugit lite om din ålder? Seriöst?"





Strax efter klockan två natten till tisdagen ställde hon ytterligare en fråga till riksdagsledamoten Hanif Bali, som sitter i Moderaternas partistyrelse:

"Eller är du ett "skäggbarn"?"

– Fullständigt vidrigt. För mig har det alltid varit viktigt att inte rikta anklagelser om åldersfusk mot enskilda, utan alltid vara underbyggd med statistik och fakta och rikta kritiken mot systemet och de som faktiskt ertappats med att fuska, säger Hanif Bali, och fortsätter:

– Jag har alltid vägrat använda ordet skäggbarn för att det är otroligt korkat. Att försöka avgöra någons ålder genom dess skäggväxt är bara dumt. Det är därför jag har i snart sex år tagit strid för att vi ska ha medicinska åldersbedömningar. Att både bli kallad skäggbarn och bli anklagad för att använda detta ord av TCO:s företrädare förvånar mig.

När Expressen kontaktar Karin Pilsäter på tisdagseftermiddagen blir svaret, via mejl:

"Vill absolut inte svara på några frågor från dig. En annan reporter kan jag svara. Så du kan inte skriva "vill inte svara på frågor" utan att fara med osanning."

Mikael Sandström är teamchef på TCO, Tjänstemännens centralorganisation – och Karin Pilsäters chef.

I ett mejl till Expressen skriver han:

"Karins kommentarer på Hanif Balis Facebooksida är inte acceptabla och ingenting vi står för. Jag har haft ett samtal med henne där jag klargjort hur vi förväntas bete oss i sociala medier."

Vid 15.30-tiden på tisdagseftermiddagen kom en ursäkt från Karin Pilsäter – via Facebook:

"En ursäkt är på plats. Jag är djupt engagerad i frågan om ensamkommande flyktingbarns situation och har bland annat några ungdomar som jag stödjer. Den behandling och det misstänkliggörande som många av dessa unga får utstå är ovärdig. Och deras ångest och sorg blir värst på natten. Som medmänniska känner jag en skyldighet att säga ifrån."

Pilsäter fortsätter:

"I natt skrev jag dock några olämpliga kommentarer på Hanif Balis Facebooksida. Och med några mycket olämpliga ord. Jag var väldigt upprörd och ångrar idag att jag uttryckte mig på det sättet. Jag vill därför ödmjukt be honom om ursäkt."
