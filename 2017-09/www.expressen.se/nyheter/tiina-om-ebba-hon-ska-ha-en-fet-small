Tiina om Ebba: "Hon ska ha en fet smäll"
Lina Modin

De var goda vänner och kollegor - innan feministiskt initiativ. I dag är det kyligare än någonsin mellan de forna Fi-profilerna. Ebba Witt-Brattström hoppade ju av Fi för ett år sedan, i protest mot Tiina Rosenbergs politiska linje. - Tiina Rosenberg har sagt att kvinnor som ligger med män är könsförrädare, sa Ebba Witt-Brattström i en TV4-intervju. Uttalandet utlöste en massiv kritikvåg mot Rosenberg. Hon fick anonyma hatbrev och valde till slut att lämna Fi. Tiina Rosenberg menar att citatet var falskt. Hon är fortfarande rasande på Ebba. Och nu trappas tonläget upp. - Jag kan inte ge igen. Det är omöjligt. Hon är en person som jag inte skulle kunna träffa i en fysisk verklighet utan att ge henne en fet smäll. Om jag såg henne i dag skulle jag gå lös på henne. Det skulle även min sambo och andra i min närhet, säger Rosenberg i nya numret av Amelia Adamos M magasin.

Ebba Witt-Brattström blir förvånad. - Jag tror inte att man löser konflikter med våld. Jag har inte stött på henne sedan jag lämnade Fi, och det ska jag uppenbarligen vara glad över, säger hon och tillägger: - Tiina gick ut ganska hårt och sa att kvinnor inte ska leva med män. För mig var det en orsak till att jag klev av. Att Tiina sedan har blivit utsatt för ett drev är en annan sak, som jag verkligen beklagar.

Efter avhoppet har Ebba Witt-Brattström inte heller någon kontakt med Gudrun Schyman. Två dagar före valet vägrade hon sitta i samma tv-soffa som Schyman. Hon lämnade i SVT24:s studio i vredesmod, fyra minuter innan direktsändning, när hon fick höra att Schyman skulle synas i programmet. - Det var för att Fi skulle få en rättvis valrörelse. Eftersom jag inte var med i Fi, så ville jag åtminstone inte vara emot, säger Ebba Witt-Brattström. Gudrun Schyman var ovetande om dramatiken. - Det där känner jag inte till, säger hon. Expressen har förgäves sökt Tiina Rosenberg för en kommentar.
