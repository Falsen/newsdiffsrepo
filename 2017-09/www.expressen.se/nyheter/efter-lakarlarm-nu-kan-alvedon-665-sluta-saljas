Efter läkarlarm: Nu kan
Alvedon 665 sluta säljas
Mats Bråstedt

Under våren tvingades två patienter på Sahlgrenska universitetssjukhuset i Göteborg till levertransplantation på grund av oavsiktliga överdoseringar av läkemedlet Alvedon 665.

Läkare gick då ut och varnade tabletterna som ser ut som vanliga Alvedon.

– Det är svårt för sjukvården att behandla överdosering av preparatet på rätt sätt, har överläkare Kai Knudsen på Sahlgrenska förklarat för SVT.

Även förra året varnade bland andra Giftinformationscentralen för riskerna efter att ha sett en ökning av antalet förgiftningar till följd av intag av Alvedon 665 milligram.

Skillnaden mot vanlig Alvedon är bland annat att läkemedlet har en så kallad modifierad frisättning, vilket ska göra att smärtlindringen håller i sig längre. Men motgiftet som används när vanlig Alvedon eller annan paracetamol har överdoserats har visats sig otillräcklig med nuvarande behandlingsriktlinjer.

– Jag tycker riskerna överstiger vinsten för patienten. Jag är tveksam till att den här medicinen överhuvudtaget behövs, sade Kai Knudsen vidare till SVT.



SE MER: Sjukhusets larm: Alvedon kan ge svåra leverskador

Europeiska läkemedelsmyndigheten har under en tid utrett Alvedon 665, och deras rapport är nu klar.

Och EMA rekommenderar att läkemedlet helt enkelt dras tillbaka från marknaden:

”EMA:s säkerhetskommitté, PRAC, har avslutat en granskning och rekommenderar nu att paracetamoltabletter med modifierad frisättning, eller depottabletter som innehåller paracetamol, ska dras tillbaka från marknaden. Skälet är svårigheten att minimera risker vid förgiftning”, skriver myndigheten i sin rapport.

Och fortsätter:

”Det är viktigt att patienter snabbt kontaktar sjukvården om de har tagit eller tror att de kan ha tagit mer än den rekommenderade mängd av något läkemedel som innehåller paracetamol. Patienter som har frågor om sina läkemedel bör diskutera dem med sin läkare eller apotekspersonal.”
