Här sprejas åskådarna
med brinnande bensin
Stefan Soxbo

Olyckan inträffade på en racingbana i Alice Springs, Australien enligt ABC News. Tusentals åskådare var på plats för att se tävlingen Red CentreNATS som regelbundet lockar människor från hela Australien.

En av racingförarna skulle stila genom att drifta framför åskådarna – men det gick fruktansvärt fel. När bilens bakdel passerade framför läktaren antändes bensin som droppade från avgasröret och skapade en våg av eld som täckte främre delen av läktaren.

Videon visar hur åskådare flyr i panik undan lågorna medan läktaren täcks av rök. Elva personer fördes till sjukhus. Två av de skadade var en 48-årig man och hans 19-årige son som båda fick brännskador på över 20 procent av kroppen, inklusive ansiktet. En av dem är mycket allvarligt skadad, enligt the Australian Broadcasting Corporation. En man och en kvinna, båda i 20-årsåldern, blev också allvarligt skadade.

– På grund av incidenten har organisatörerna avbrutit tävlingen så fokus kan ligga på de människor som behöver hjälp. Vi vill uppmärksamma hur behärskat åskådarna hanterade situationen och uppmanar alla som påverkats att söka hjälp och vård, säger tävlingens organisatörer Northern Territory Major Events Company i ett pressmeddelande.

Polisen har inlett en förundersökning av händelsen.
