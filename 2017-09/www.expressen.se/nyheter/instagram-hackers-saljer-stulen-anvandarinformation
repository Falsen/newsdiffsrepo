Instagram-hackers säljer
stulen användarinformation
Stefan Soxbo

Hackers har skapat en databas, som inte kan nås med en vanlig browser, med användarnamn på Instagram där de säljer den stulna informationen för tio dollar per konto. De säger sig ha information från sex miljoner Instagram-konton och har skickat CNN en lista på tusen namn från databasen, varav CNN har lyckats bekräfta att flera av dem stämmer.

– Vi har högprofilkonton, och såväl vanligt folk som kändisar, sade en av de ansvariga för databasen till CNN.

Tidigare i veckan meddelade artisten Selena Gomez att hennes Instagram-konto hade hackats, när nakenbilder på hennes ex Justin Bieber lades up på kontot enligt Variety.

Instagrams teknologiske chef Mike Krieger skrev ett blogg-inlägg om den stulna informationen.

”Säkerhetsbristen har lett till att man har kunnat komma över vissa användares telefonnummer eller epostadress. Inga lösenord har stulits. Vi har åtgärdat säkerhetsbristen”, skrev Mike Krieger.

”Även om vi inte med säkerhet kan säga hur många konton som har påverkats eller vilka specifika konton som drabbats så tror vi inte att det rör sig om många procent. Vi uppmanar alla användare att rapportera misstänkt aktivitet på deras konton såsom samtal, sms och mejl från okända personer.”
