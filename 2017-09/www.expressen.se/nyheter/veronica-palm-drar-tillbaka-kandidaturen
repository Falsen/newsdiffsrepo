Veronica Palm drar tillbaka kandidaturen
Elias Giertz

S-toppen Veronica Palm drar tillbaka sin kandidatur till att bli Rädda Barnens ordförande, rapporterar TT.

Beskedet kommer efter att Expressens reporter Niklas Svensson avslöjat att Rädda Barnens valberedning, inför det nya styrelsevalet, föreslog att höja arvodena. Höjningen skulle ge Palm en månadslön på 46 800 kronor i månaden.

Efter kritiken mot de höjda lönerna valde Rädda Barnen att backa från sitt förslag.

– Vi har fått väldigt många starka reaktioner både från medlemmar och givare som har reagerat på de höga kostnaderna för arvodena som valberedningen har föreslagit, sa styrelseordföranden Inger Ashing till Expressen då.

Och nu meddelar Veronica Palm att hon drar sig ur styrelsevalet.

– Hon har valt att inte kandidera, säger Simon Frankander, presschef för Rädda Barnen.

Simon Frankander säger att Veronica Palm skickat ett brev till barnrättsorganisationens 75 000 medlemmar om sitt beslut att inte kandidera – trots att hon var valberedningens förslag.

I brevet skriver Palm att två saker hon inte kunnat påverka skedde efter hennes kandidatur.

"Det första var att valberedningen ville öka ordförandearvodet från 20 000 till 46 800 kronor i månaden och därmed också göra det till ett heltidsuppdrag att vara ordförande. När valberedningen senare ändrade sitt beslut valde jag, så klart, att kvarstå som kandidat", skriver hon.

Hon nämner också det faktum att Rädda Barnens nuvarande vice ordförande, Lise Bergh, valt att kandidera mot valberedningens förslag.

Det var ingenting som Palm kände till – och därför drar hon nu tillbaka sin kandidatur.

"En konflikt eller interna upprörda känslor i Rädda Barnen gynnar inte saken och gör det inte enklare för oss att driva nödvändig förändring", skriver hon i brevet.

Lise Bergh vill inte, efter Palms avhopp, kommentera sin kandidatur. Hon låter dock hälsa via Rädda Barnens pressavdelning att den kvarstår.
