800 personer fritagna från Boko Haram
Christer El-Mochantaf

Det var natten mot långfredagen, svensk tid, som rapporterna om fritagningen kom. Nigerianska soldater från armén ska enligt flera internationella nyhetsbyråer ha fritagit över 800 personer som hållits fast som gisslan av den islamistiska extremistgruppen Boko Haram.

Det ska vara armén själva som rapporterat om fritagningen som ska ha skett i och omkring byn Borno i nordöstra Nigeria. 520 fritogs i byn Kusumma redan i tisdags.

"De tappra soldaterna rensade resterna av Boko Haramterroristernas gömställen i Kala Balge-området", säger armétalespersonen Sani Usman i ett uttalande som bland andra TT har tagit del av.

I samband med fritagningen ska minst 25 Boko Haram-anhängare ha dödats. Minst en har tillfångatagits, enligt armén som också rapporterar att de tagit skjutvapen, yxor och en motorcykel i beslag.

Boko Haram, som anslutit sig till Islamiska staten, uppges också ha kidnappat 14 kvinnor och två flickor i en by i det angränsande området. Både militär och polis ska ha skickats till området för att försöka hitta de kidnappade, uppger TT.

Kvinnorna ska ha tillfångatagits när de samlade ved.
