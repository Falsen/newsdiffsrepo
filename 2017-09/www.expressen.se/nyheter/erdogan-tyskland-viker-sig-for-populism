Erdogan: "Tyskland viker sig för populism"
Mimmi Nilsson

Endast tre veckor återstår till det Tyska förbundsdagsvalet, den 24 september. Under söndagen möttes de båda kandidaterna som slåss om posten som landets förbundskansler, den sittande ledaren Angela Merkel från det kristdemokratiska partiet CDU och utmanaren, socialdemokraten Martin Schulz, i en tv-debatt.

Det mesta pekar på att det är Angela Merkel som kommer att ta hem segern i valet fortsätta styra landet ännu en mandatperiod.

Men efter söndagens debatt har ett ordkrig gällande Turkiets förhandlingar om ett framtida EU-medlemskap blossat upp.

Turkiets president Recep Tayyip Erdogan anklagar den tyska förbundskanslern Angela Merkel och hennes politiska motståndare Martin Schulz för att vika sig för populism och fördomar, skriver CNN.

Utspelet kommer efter gårdagens tv-sända debatt då både Merkel och Schulz sa att de ville se ett slut på Turkiets förhandlingar om EU-medlemskap.

Ibrahim Kalin, talesperson för president Erdogan, skriver i en rad tweets som postades under måndagsmorgonen, att de båda valt att attackera Turkiet och Erdogan samtidigt som man ignorerar Tyskland och Europas mer fundamentala - och kritiska - problem.

Kalin anklagade även Tyskland för att omfamna det Kurdiska arbetarpartiet, PKK, som den Turkiska regeringen stämplat som en terrororganisation.

Även Turkiets vice premiärminister, Mehmet Sismek, har reagerat. På Twitter skriver han:

"EU har aldrig åtagit sig att släppa in Turkiet i EU på ett trovärdigt sätt. Merkel skjuter sig inte bara i foten, hon äventyrar även hela framtiden för Europa".

Under söndagskvällens debatt sa Merkel att hon ville att Turkiets inträdesförhandlingar till EU skulle stoppas.

– Turkiet ska inte bli en medlem i EU. Jag kommer att diskutera med mina kolleger för att se om vi kan komma fram till en gemensam linje för att stoppa inträdesförhandlingarna, sa förbundskanslern.

Hon betonade dock att det är viktigt för de två länderna att fortsätta att samtala med varandra, speciellt i ljuset av de tyskar som för närvarande hålls som politiska fångar i Turkiet.

Tio tyska medborgare har gripits i Turkiet, enligt tyska myndigheter. Två greps i fredags, men en av dem har släppts sedan dess, enligt CNN:s partnerkanal N-TV.

– Jag har ingen intention att sluta förhandla med Turkiet, sa Merkel under debatten.

Merkel fick medhåll av sin rival, den socialdemokratiske politikern Martin Schulz, som inte heller vill se Turkiet som ett EU-land.

– Vi skulle acceptera någon som nu synbart ifrågasätter alla de basala värderingar som det europeiska samarbetet bygger på, sa Schulz.

Han fortsatte:

– Turkiet har överträtt alla röda linjer.

Schulz lovade även att om han blir Tysklands nästa förbundskansler skulle han hålla en mycket mer uppriktig linje gentemot Turkiet än hans politiska motståndare Merkel, rapporterar the Guardian.

Det hårda tonläget är bara det senaste i raden av en allt mer frostig relation som byggts upp mellan Ankara och Berlin sedan förra sommarens misslyckade militärkupp i Turkiet.

Kuppförsöket ledde till kraftigt försämrade civila rättigheter och massarresteringar av politiska motståndare i Turkiet, däribland aktivister, journalister och tyska medborgare.

Bland de fängslade finns den tysk-turkiske journalisten, Deniz Yucel, som greps i Turkiet i februari och anklagades för terrorpropaganda, och människorättsaktivisten, Peter Steudtner, som sitter fängslad i landet sedan i juli.

Tyskland har under de senaste månaderna haft ett allt hårdare diplomatiskt tonläge mot Turkiet och hotat med att införa reserestriktioner och handelshinder mot landet om Yucel och Steudtner inte släpps ur turkiskt fängelse.

Relationerna till Turkiet är en mycket viktig valfråga för Tyskland under de få veckor som återstår innan landet går till val. Mer än tre millioner tyskar har turkiska rötter.

Tidigare under sommaren har Erdogan uppmanat tysk-turkar att bojkotta de största partierna: Merkels Kristdemokratiska parti och de tyska Socialdemokraterna.

Han har enligt CNN:s partnerkanal NTV kallat dem för "Turkiets fiender".
