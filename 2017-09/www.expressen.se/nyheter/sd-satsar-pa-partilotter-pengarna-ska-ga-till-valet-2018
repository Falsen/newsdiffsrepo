SD satsar på partilotter – pengarna ska gå till valet
David Baas

Från i somras och fram till sista augusti nästa år har Sverigedemokraterna fått tillstånd från Lotteriinspektionen att sälja Kronolotteriet. Tillståndet omfattar 6000 lotter för 100 kronor styck. Högsta vinst är 100 000 kronor och chansen att köpa en vinstlott är en på sex.



LÄS MER: Åkessons nya rekordsiffra: SD lockar var femte svensk



I ansökan till myndigheten skriver partiet att lotterna är "ett sätt för Sverigedemokraternas medlemmar och sympatisörer att engagera sig till stöd för partiet utan att engagera sig politiskt". Vidare ska lotten "också ge känslan av traditionellt svenskt föreningsliv."

Pengarna kommer "huvudsakligen användas till Sverigedemokraternas valfond", men den beräknade vinsten om alla lotter säljs är något blygsam. Efter avdrag för vinster och omkostnader landar överskottet på knappt 150 000 kronor, enligt kalkylen som partiet skickat in till Lotteriinspektionen. Partiet håller dock öppet för att om premiäråret går bra kan lotteriverksamheten utvecklas framöver.



LÄS MER: Partistödet går rakt ner i fickan på SD-anhängare



Frågan om spel om pengar är inte helt okontroversiell för Sverigedemokraterna. Några dagar före valdagen 2014 avslöjade Sveriges radio hur SD-ledaren Jimmie Åkesson ägnade sig åt nätspelande i stor skala. Enligt avslöjandet hade han under valåret, fram till avslöjandet i september, satsat med än en halv miljon kronor på nätcasino.

– Jag tycker det är väldigt stora summor och när du ringer och ställer frågor så blir det så klart en väckarklocka, sa Åkesson i intervjun med Sveriges radio.

SD är inte det enda riksdagspartiet med intressen i lotteriverksamhet. Socialdemokraterna har A-lotterierna med lotter som Femman och Kombilotteriet.

Sverigedemokraterna har de tre senaste valen uppmärksammats för sina så kallade valobligationer, eller medlemslån, för att finansiera valkampanjer. För 5000 kronor kunde medlemmar spekulera i partiets valframgång och få avkastning i relation till hur många procent som partiet uppnådde i riksdagsvalet.

Valsuccén 2014 gav en avkastning på drygt 25 procent för de som hade lånat ut pengar till partiet. Expressen har tagit del av en lista över vilka som lånade ut pengar inför valet 2014 och på den finns flera riksdagsledamöter: Björn Söder, Kent Ekeroth, Roger Hedlund, Olle Felten och Fredrik Eriksson. Högst belopp av dem satsade Eriksson med 150000 kronor, följd av Hedlunds 100000 kronor och Ekeroths 50000 kronor.

Expressen har sökt Sverigedemokraternas partisekreterare Richard Jomshof.
