Kundernas ilska mot Lidl efter bilden på yoghurten
Atilla Yoldas

"Jag blev upprörd att Lidl-butiker säljer grekiska produkter men redigerar foton på Grekland, den del av landet och dess kultur", skrev den upprörda kunden Antoine till sajten RTL på tisdagskvällen.

Han berättade då om bilder som visar en grekisk kyrka. I verkligheten bär byggnaderna kors på sina tak, men efter Lidl:s redigering saknas de religiösa symbolerna på bilderna som syns på flera förpackningar i Lidls sortiment och som också säljs i Sverige.

Den vita kyrkan med de ikoniska blå kupolerna står på en klippa på den grekiska ön Santorini.

Yoghurt, pistagenötter och fetaost är några av de grekiska produkter som säljs under varumärket där bilden har redigerats.

Korsen har tagits bort från samtliga paket, skriver RTL.

På Lidl Sveriges Facebooksida riktas kritik mot företaget. På en bild av en grekisk yoghurt-produkt av samma varumärke syns också byggnaden utan kors.

"Jag kan inte säga att jag är speciellt religiös av mig men att fotoshopa bort symboler på era produkter som är producerade i Grekland för att inte provocera är dåligt Lidl. Vill nu framhäva det grekiska i era produkter ska ni göra det utan att sudda bort en del av Grekland", skriver en person.

"För min del är det sluthandlat hos Lidl. Det är en skandal att ni manipulerar bilder på kyrkor i Santorini", skriver en annan.

"Accepterar inte att ni tar bort de fina korsen på Santorinis kyrkor. Detta är en skymf mot greker i hela världen", skriver en tredje.

Som svar på en av kommentarerna skriver Lidls kundtjänst att de är ledsna över att kunder tar illa vid sig.

"Det är verkligen inte meningen att uppröra någon. Bilden är inte skapad utav Lidl, den är utvald av ett internationellt team. Lidl som är ett stort internationellt företag har valt att vara neutrala när det gäller politik och religion", skriver hon.

En talesperson för Lidl-ledningen internationellt förklarar orsaken till redigeringen för RTL.

– Vi vill undvika användning av religiösa symboler, eftersom vi inte vill utesluta någon religiös tro, säger talespersonen till sajten.

– Vi är ett företag som respekterar mångfald och detta förklarar utformningen av dessa paket.

LÄS OCKSÅ: Tusentals kunder hängde på låset – när Lidl hade superrea på prosecco

Therése Hultén,  PR- och pressansvarig på Lidl i Sverige, bekräftar att tre av produkterna i fråga finns i det svenska sortimentet.

– Vi förstår om det känns ledsamt att bilden är ändrad, och det har verkligen inte varit vår mening att någon ska ta illa vid sig. För det eventuella obehag som detta orsakat är vi naturligtvis oerhört ledsna och ber verkligen om ursäkt, säger hon,

Hultén förklarar att kundernas önskemål om en förändrad förpackningsdesign har förts vidare till de internationella kollegerna.
