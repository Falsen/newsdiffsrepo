Ströp sambon – för farlig för att släppas fri
Tommy Schönstedt

Dramat med den försvunna småbarnsmamman Marie Samuelsson i, som senare hittades mördad, skakade Sverige sommaren 2003.

Hon bodde med Jan-Erik Brandt och deras två små barn i ett gammalt hus i Äppelbo i Dalarna.

En julinatt, sedan paret hade varit på rockabillygala i Vansbro, uppgav Brandt att Marie Samuelsson var spårlöst försvunnen.

Han var själv med och låtsades leta efter henne i de skallgångskedjor som arrangerades.

Men snaran drogs åt och till slut hittades Marie Samuelssons kropp. Den låg omsorgsfullt inpackad i en svart plastsäck och var nedgrävd under barnens kaninbur på baksidan av huset.

Expressen talade flera gånger med Jan-Erik Brandt, bland annat när han satt häktad.

– Jag är oskyldig, sa han där vi satt i häktets besöksrum – trots att han tidigare plötsligt ändrat sig och sa att han var skyldig till dråp. Det gjorde han för att han trodde att straffet skulle sänkas i hovrätten.

Fortfarande – snart elva år efter mordet – hävdar Brandt att han är oskyldig.

Brandt har suttit på flera anstalter och har haft 62 permissioner.

Han har också vägrat gå med i Kriminalvårdens behandlingsprogram för män som är våldsamma mot kvinnor – just med motiveringen att han aldrig har varit våldsam.

Just det ligger honom i fatet när nu Rättsmedicinalverket bedömt honom på uppdrag av Kriminalvården och Örebro tingsrätt. I utlåtandet står det:

"Då Brandt förnekar all skuld till gärningarna är motiv och mer detaljerade beskrivningar runt händelseförloppet höljt i dunkel. Detta är bekymmersamt då Brandt inte erbjuder domstol och riskbedömare någon ökad kunskap eller insikt om vilka faktorer som föranledde hans agerande. Vidare framkommer ingen information om Brandts nuvarande inställning till gärningarna. Då han genom sitt nekande avstått från att delta i Kriminalvårdens behandlingsprogram med inriktning på partnervåld bedöms möjligheten till beteendeförändring som liten. Det finns vittnesuppgifter om att Brandt var aggressiv mot de partners han levde i relationer med innan indexgärningarna. Vid undersökningstillfällena förnekar och bagatelliserar Brandt sådan information och framhåller att han aldrig varit våldsam eller kontrollerande mot kvinnor."

Örebro tingsrätt skriver i sitt beslut:

"Rättsmedicinalverket har bedömt risken för återfall i brott som hög och specificerat risken till att avse risken för framtida partnervåld. Tingsrätten kan inte se annat än att Rättsmedicinalverkets bedömning har starka skäl för sig. Tingsrätten konstaterar, i likhet med Rättsmedicinalverket, att Jan-Erik Brandt inte har fullgjort något program eller vidtagit någon annan åtgärd under sin verkställighet för att minska denna risk. Det spelar då ingen roll vad anledningen har varit till att Jan-Erik Brandt inte tidigare har påbörjat programmet IDAP. I nuläget får riskbedömningen sägas vara – åtminstone - osäker. När en riskbedömning är osäker är det av vikt att en omvandling inte görs allt för lång tid innan den tänkta villkorliga frigivningen. I dagsläget är det enligt tingsrättens bedömning inte möjligt att omvandla Jan-Erik Brandts livstidsstraff."
