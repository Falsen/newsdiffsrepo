Tsunamin tog Linnéas tvillingsyster Amanda
Ida Thunberg

Linnéa var bara ett barn, nio år gammal, när tsunamin drog in över Khao Laks stränder och tog med sig hennes älskade tvillingsyster.

Nu har hon gått genom barndom och tonårstid utan Amanda, och är på väg in i vuxenvärlden.

- För mig är Amanda både nio år och 18 år. På ett sätt kommer hon alltid att vara nio, men jag tycker om att fantisera om att hon är lika gammal som mig. Jag tror kanske att hon hade valt naturvetenskapligt program i skolan. Hon älskade djur, och samtidigt var hon så smart, hon hade klarat av den svåra matten.

Amanda var lugn, lite blyg och eftertänksam. Linnéa var den mer vilda, oblyga.

- Men trots att vi var så olika hade vi så himla kul ihop. Vi var verkligen varandras bästa vänner. Det var alltid vi två.

Flickornas mamma Åsa Rosén berättar om hur hennes identitet spolades bort den där fruktansvärda förmiddagen i Thailand. Hennes identitet som tvillingmamma. Linnéas och Amandas mamma.

- Det jag älskade mest var att vara tillsammans med dem. Jag jobbade bara halvtid eftersom jag ville äta frukost med mina flickor varje dag, och hämta dem i skolan på eftermiddagen.

- Efteråt blev det så outhärdligt tydligt att en saknades, hela tiden. Jag var ju van att alltid ha uppmärksamheten på två, när de cyklade, gungade, åt glass... Jag hade alltid koll på båda två. Allt rasade för mig när Amanda dog.

Åsa säger att hon kunde klandra sig själv i början för att hon hade bidragit till att tvillingdöttrarna stod varandra så nära. Att hon alltid uppmuntrat dem att krama varandra ofta och dela allt.

- Först kände jag skuld över det, som att jag hade bidragit till att göra Linnéas förlust värre. Men i dag är jag glad att de stod varandra så nära som de gjorde.

Linnéas minnen från 26 december 2004 är skarpa och klara. Familjen hade precis anlänt till Green Beach resort i Khao Lak, och bytt om från sina resekläder till strandkläder. Linnéa, Amanda, Åsa och flickornas pappa Lars hade satt sig ner på hotellets restaurang för att ta en milkshake.

Då drogs vattnet plötsligt undan från havsbotten närmast stranden, horisonten förändrades och den enorma vågen kom rasande in mot land.

När Åsa upptäckte faran tog hon med sig döttrarna och började springa. Men vattnet hann upp dem och de kastades runt, bland kroppar, bilar och sönderslagen bråte som yrde runt i den vansinniga kraften. Ibland var de under ytan, ibland över. Några extra andetag, för att sedan slungas vidare i vågen.

Linnéa lyckades få tag på en planka som hon klamrade sig fast vid vilket hjälpte henne att hålla huvudet uppe. Även Åsa lyckades på något sätt klara sig, och när det lugnat sig upptäckte Åsa mirakulöst Linnéa vid ett träd. Hon lyckades ta sig dit och klättrade upp tillsammans med dottern. Linnéa hade ett stort sår på benet som blödde rejält och Åsa hjälpte henne så gott hon kunde.

Så småningom började de gå för att försöka ta sig i säkerhet. En bil plockade upp dem efter en stund och de kördes upp till en plats i bergen dit andra skadades hade förts.

Lasse hade också överlevt och förts skadad till sjukhus.

Amanda förblir försvunnen, tills hennes kropp identifieras några veckor senare. Hon hittades i ett tempel och kallades därför för "Tempelflickan" på internet innan hon var identifierad.

När beskedet kom att Amanda hittats reste Åsa tillbaka till Thailand tillsammans med sin pappa för att hämta hem dottern.

Hemma i Norrköping fick Linnéa stöd av sin övriga familj, skolan och sina vänner.

Linnéa berättar att upplevelsen av själva vågen inte har tagit så stor plats i henne efteråt, och hon har inga fysiska men av sina skador.

- När det gäller tsunamin så har ju alltid saknaden efter Amanda varit det centrala. Men om jag ser en film med mycket vågor eller andra faror i vatten så börjar hjärtat att dunka och jag kan bli alldeles kallsvettig, berättar Linnéa.

- Men jag känner att jag har bearbetat väldigt mycket av tsunamin, tack vare att jag hela tiden har haft en jättebra familj och vänner omkring mig. För mig är det inte jobbigt att tänka på Amanda. Jag tycker om att prata om henne. Jag tycker om att ha henne med mig i livet på något sätt.

Åsa säger att hon önskar att sorgen hade "kommit längre", att hon kan känna att hon inte ens börjat sörja fullt ut än.

- Amanda är 9 år fortfarande. Linnéa är 18. Jag vet inte ens vad tid är längre.

Vissa foton går bra att titta på, de som hon har vant sig vid. Men att se ett foto som hon inte sett tidigare kan vara jättejobbigt. Filmer med Amanda vågar hon ännu inte se, och lådorna med dotterns saker står orörda.

- Jag längtar till den dagen då jag klarar av ta fram hennes saker, dofta på hennes kläder och titta i hennes fotoalbum. Men än så länge vågar jag inte.

Åsa har tidigare knappt orkat besöka Amandas grav, men under de senaste månaderna har hon varit där flera gånger och funnit en ro hon inte känt tidigare på kyrkogården. Orsaken tror hon själv är en ny psykolog som hon träffar sedan en tid tillbaka.

- Det har varit svårt att hitta rätt, att få rätt hjälp.

Hon tystnar en stund. Säger att det är Linnéa som har fått henne att överhuvudtaget överleva.

- Jag har inte undanhållit henne något. Vi har varit vid varandras sida hela tiden. I början tänkte jag mycket på det, att jag måste lägga mitt fokus på Linnéa som lever. Det är ju omöjligt att konkurrera med en ängel. Jag ville inte att Linnéa någonsin skulle tro att jag bara tänkte på Amanda.

- Det har varit nio väldigt tuffa år. Men Linnéas och min relation har varit stark hela tiden, vi har en jättefin kontakt. Jag är en jättestolt mamma.

Annandag jul har blivit Linnéas egen Amanda-dag.

- Då tittar jag på bilder, lyssnar på hennes favoritlåtar på Spotify och tänker på henne. Jag gör det för att jag vill gråta, jag vill sörja! Jag vill ha en dag när jag gråter för Amanda, och det har blivit 26 december. Jag tycker om att ha det så.
