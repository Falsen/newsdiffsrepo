Skolklass fast i oväder på Gotska
Sandön – nödproviant delas ut
Matilda Thorén

Gotska Sandön ligger 40 mil norr om Fårö utanför Gotland. Ön består av skog och ett antal stugor för uthyrning till turister. Besökare får ta med sig mat själva och tillaga i stugorna. Sandön nås endast med båt, men på grund av ovädret över Östersjön är trafiken inställd.

Just nu sitter 104 personer fast på ön och deras medhavda mat tog slut i går enligt Sebastian Grabne som är där med sina två unga barn.



LÄS OCKSÅ: Skolklass fick övernatta på tåg: "Som ett spöktåg"



– Alla hade bara med sig mat så att det räckte tills i söndags när båten skulle gå hem. Så den tog mer eller mindre slut i går. Det finns kanske lite rester kvar men det räcker inte tills på torsdag eller fredag beroende på när båten kommer, berättar Grabne.

Tidigare i dag delade fyrvakten ut nödproviant till de strandsatta.

– Vi har fått ett paket frystorkad mat per dag. Det är frystorkad kycklinggryta eller Chili con carne och en Varma Koppen. Vi har också varit ute i skogen och plockat lingon och svamp för att försöka dryga ut maten, säger han.

Bland de som är fast är en skolklass med 14-åringar. Stämningen beskrivs under omständigheterna som lugn.



LÄS OCKSÅ: Knivdrama på skola i Norge– 16-årig flicka svårt skadad



– Det är klart att det är långtråkigt att bara sitta här. Men det som gör mig nervös är att det är väldigt lite mat till barnen. Jag själv får ju klara mig, men jag vet inte hur de skulle vara om några dagar, säger han och fortsätter:

– Min syster och svåger är här med sin ettåriga dotter. De hade med sig lite extra välling men det kan bli så att hon också får äta nödproviant.

Nu har två familjer gått ihop och hyrt en helikopter för att komma hem. Men den kostnaden får de stå för själv.

– Det kostar 40 000 kronor som vi delar på, men vi måste komma hem. Dels för att jobba men också för mat och familj, säger Grabne.

Enligt Jessica Norström, vd på Riksfärdtjänsten och ansvarig för Sandöresor är det här inte någon ovanlig händelse.

– Tyvärr har de fastnat på ön på grund av vädret vilket händer lite då och då varje säsong. Det finns ingen hamn på Gotska Sandön så båten måste angöra på stranden vilket den inte kan göra på grund av våghöjden. Kaptenen bedömer att det är för farligt, säger Norström.

– Det står i resevillkoren att det här är en risk. Men jag förstår att det är jobbigt att sitta fast på ön. Vi beräknar att båten ska kunna nå ön på onsdag förmiddag.
