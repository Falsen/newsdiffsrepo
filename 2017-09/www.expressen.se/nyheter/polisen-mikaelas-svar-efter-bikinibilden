Polisen Mikaelas svar efter bikinibilden
Atilla Yoldas

Bilden på den bikiniklädda polisen Mikaela Kellner spreds blixtsnabbt i sociala medier. Först i Sverige. Sedan över hela världen.

– Jättekonstigt, på ett sätt, att det har blivit så stort. Det är sjukt! I dag hörde journalister av sig från Japan. Och jag har fått ett klipp skickat till mig från Kina. Hela Europa och USA också, säger hon.

I och med den internationella uppmärksamheten har väldigt många personer hört av sig till henne – både i meddelanden och genom kommentarer.

Mikaela har bland annat anklagats för att vara rasist – något hon tog illa vid sig för. Hon har därför bemött kommentarerna på sin blogg.

– De första som ringde var Aftonbladet och då sa jag att det var en utländsk kille kom fram till oss, och reflekterade inte över det. Men när det publicerades fick jag meddelanden om det var onödigt att nämna det. Det skapade reaktioner och det var onödigt. Efter det sa jag bara att det var en kille.

En del av de kritiska rösterna har fokuserat på Mikaela Kellners position och menat att hon använt för mycket kraft eller våld. På bloggen förklarar hon:

"Om man tittar noga på bilden så ser man ganska tydligt att jag inte trycker ner mitt knä i mannens bröstrygg. Den typen av våld var inte befogad."

– Det är svårt för folk att veta utifrån bilden. De som inte har sett mig kanske tror att jag är 1,80 lång. Men jag är kort och väger 55 kilo, jag är ingen stor tjej. Jag måste använda det lilla jag har för att hålla kvar honom på plats och det är ganska svårt, säger hon.

Mannen ska ha slutat göra motstånd när han insåg att han inte hade en chans att ta sig loss.

Gällande att ha blivit kallad "hjälte" åtskilliga gånger sedan bilden blev viral ställer hon sig delad till. På bloggen skriver hon att det känns överdrivet att hyllas på det sättet.

– Det är mitt jobb. Som polis måste man ingripa om ett brott sker, det är vår skyldighet. I den här situationen var det självklart för mig, och jag vet att det är självklart för de flesta av mina kolleger också, säger hon och avslutar:

– Det är ingen hjälteinsats, det är vardagsmat för en polis.
