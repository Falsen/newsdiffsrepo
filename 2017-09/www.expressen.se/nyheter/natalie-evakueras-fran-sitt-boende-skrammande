Natalie evakueras från sitt boende: "Skrämmande"
Saga Skovdahl

Tre personer har bekräftats döda efter monsterstormen Irmas framfart och förödelsen på flera öar i Karibien uppges vara enorm. Hela 90 procent av bebyggelsen ön Barbuda sägs vara förstörd, rapporterar CNN.

Natalie Sundling, 28, från Sollentuna, flyttade till Florida för ett par dagar sedan. Just nu bor hon och hennes make på ett hotell i Hollywood – som ligger mellan Miami och Fort Lauderdale. Men på torsdagen lär paret behöva ta sig till ett evakueringsboende – hotellet ska nämligen stänga berättar hon.

– Det är väldigt dramatiskt. Alla är i princip helt galna här. Vi gick till affären för ett par timmar sedan och det var helt tomt överallt. Jag har aldrig sett någonting liknande, säger Natalie Sundling.



LÄS MER: Zander, 16, dog av orkanen Irma



Hon tror dock att folk hade kunnat vara ännu mer stressade.

– Varningarna och evakueringarna drog i gång rätt tidigt. Det sägs ju att stormen ska komma lördag till söndag natt, och faktum är att alla redan jobbar tillsammans nu. Jag tror att det gör att folk blir lite lugnare, säger Natalie.





– Men folk är stressade över att kunna köpa allt de behöver för att kunna klara sig, fortsätter hon.



LÄS MER: 5 siffror som förklarar orkanen Irmas kraft



Natalie Sundling upplever att informationen om monsterorkanens framfart är bra. Tv-kanalerna har nyhetssändningar i gång dygnet runt och kommunen uppdaterar sin hemsida kontinuerligt berättar hon.

– Det är på hemsidan vi har sett att vi kan vända oss till ett shelter. Och vi har i princip ingen annanstans att ta vägen. Så informationen är väldigt, väldigt bra, säger Natalie.

– Jag tror att man kanske har lärt sig lite av det som hände i Texas för bara någon vecka sedan, fortsätter hon.





Du har precis flyttat till Florida och hamnar mitt i den här dramatiken. Hur känns det?

– Det känns självklart skrämmande, för man vet aldrig hur det kommer att bli. Man vet ju inte helt säkert om den kommer att träffa Florida eller dra förbi.

– Jag försöker bara att hålla mig lugn, samla information och ta vara på det jag behöver. Om jag börjar få panik och tänka att jag vill åka tillbaka till Europa och Sverige – då blir det bara ännu mer kaos. Jag tror att det sista man ska göra nu är att låta sig få panik, säger Natalie Sundling.
