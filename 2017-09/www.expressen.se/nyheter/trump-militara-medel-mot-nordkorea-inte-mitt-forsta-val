Trump: Militära medel mot Nordkorea inte mitt första val
Hannes Lundberg Andersson

Spänningarna mellan USA och Nordkorea har de senaste dagarna ökat ytterligare.

– Nordkorea tigger om krig, sa USA:s FN-ambassadör Nikky Haley efter Nordkoreas kärnvapentest.

Nordkoreanske FN-diplomaten Han-Tae Song hotade USA att fler "presenter" från Nordkorea var att vänta och syftade på kärnvapentestet.

FN:s säkerhetsråd beslutade om nya sanktioner mot Nordkorea, bland annat att ytterligare begränsa landets exportförbud. Rysslands president Vladimir Putin anser dock att det är ett misstag och vill se en fredlig dialog.

USA vill även införa ett oljeembargo mot Nordkorea, frysa diktatorn Kim Jong-Uns tillgångar, stoppa nordkoreansk textilexport och förbjuda att anlita nordkoreansk arbetskraft utomlands. Det visar ett amerikanskt resolutionsutkast för FN:s säkerhetsråd, enligt Reuters. Omröstning planeras på måndag.

Efter ett telefonsamtal med den kinesiske ledaren Xi Jinping menar Trump att en militär insats inte är USA:s första val för att besvara Nordkoreas steg mot att utveckla sina kärnvapen och missilprogram.

– Vi får se vad som händer. Det är helt klart inte ett förstahandsval, men vi får se vad som händer. Vi kommer inte att stå ut med det som händer i Nordkorea. Jag tror att president Xi håller med mig till hundra procent, säger Trump enligt CNN.

Enligt kinesiska statliga tv-kanalen CCTV uttryckte Xi Jinping Kinas åtagande att avveckla kärnvapenanvändandet på den koreanska halvön och bad om att gå fredligt tillväga under telefonsamtalet.
