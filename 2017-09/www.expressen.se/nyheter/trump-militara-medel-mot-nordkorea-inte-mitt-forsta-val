Trump: Militära medel mot
Nordkorea inte mitt första val
Hannes Lundberg Andersson

De senaste dagarna har spänningarna mellan USA och Nordkorea ökat ytterligare. Efter Nordkoreas kärnvapentest sa USA:s FN-ambassadör Nikky Haley att "Nordkorea tigger om krig".

Samtidigt hotade den nordkoreanske FN-diplomaten Han-Tae Song om att fler "presenter" från Nordkorea var att vänta USA, och syftade på kärnvapentestet.

Efter ett extrainsatt möte med FN:s säkerhetsråd beslutade man om nya sanktioner mot Nordkorea. Ett misstag, anser Rysslands president Vladimir Putin.

– Det är en potentiell global katastrof och kan leda till att många människoliv försakas. Det finns inget annat sätt att lösa kärnvapenfrågan än genom fredlig dialog, sa Putin enligt AFP.

Själv har Donald Trump sagt "vi får se", på frågan om han överväger militära insatser mot landet.

Nu backar presidenten något – efter ett telefonsamtal med den kinesiske ledaren Xi Jinping.

– Det var ett rakt och väldigt starkt telefonsamtal, säger han enligt CNN.

Trump menar att en militär insats inte är USA:s första val för att besvara Nordkoreas steg mot att utveckla sina kärnvapen och missilprogram. Han upprepar dock sin tidigare formulering:

– Vi får se vad som händer. Det är helt klart inte ett förstahandsval, men vi får se vad som händer, säger presidenten och fortsätter:

– Vi kommer inte att stå ut med det som händer i Nordkorea. Jag tror att president Xi håller med mig till hundra procent.

Enligt kinesiska CCTV uttryckte Xi Jinping Kinas åtagande att avveckla kärnvapenanvändandet på den koreanska halvön och bad om att gå fredligt tillväga under telefonsamtalet, rapporterar CNN.
