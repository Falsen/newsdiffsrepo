Polisen kan lösa mordet – efter 16 år
Magnus Hellberg

Cold case-gruppen i Stockholm har satt upp ett antal olösta mord på en lista över fall som kan gå att lösa. Ett av dem rör det olösta mordet på 72-årige Bengt Norman på Odengatan 47 i Stockholm den 12 december 1998. På brottsplatsen säkrade polisen flera spår efter mördaren – däribland hans blod.

Nu har den utredningen fått ny fart.

Enligt uppgifter till Expressen har ett flertal personer nyligen DNA-topsats. Topsningarna har skickats till SKL, Statens kriminaltekniska laboratorium, i Linköping för analys.

Inom tre veckor kan utredarna få svar om mordet på brottsplatsen matchar någon av de personer som nu har topsats.

– Jag vet att cold case-gruppen skulle vända på alla stenar och börja om från början. Men jag vet inte vilka som har topsats och när det har skett, säger den mördade Bengt Normans dotter Monica Norman Moberg, 50, från Kalmar.

Monica Norman Moberg berättar att hon och pappan var på väg att stänga butiken för dagen. Kunderna hade droppat av en efter en. Hon skulle stänga kassan. Hennes pappa var ute och tog ner flaggorna. Allt var lugnt.

I ögonvrån såg hon hur en man kom in i butiken. Han var kort, ganska smal och hade dålig hy. Han gick lite knackigt, verkade lite bortkommen. Plötsligt vände han sig mot Monica – och skrek:

– Ge mig pengarna, ge mig alla pengarna!”

Hon vägrade.

– Aldrig i livet att du ska ha pengarna, skrek hon tillbaka.

Hon såg att mannen var beväpnad med pistol och hon ropade efter sin pappa. När han kom inrusande i butiken och kastade ifrån sig flaggorna var det redan tumult. Den beväpnade mannen försökte komma åt dagskassan – samtidigt försvarade sig Bengt Normans dotter och klöste den okände mannen blodig i ansiktet.

I striden riktade mannen plötsligt sin pistol mot Bengt Norman – och tryckte av. Skottet träffade i magen.

– Pappa ramlade sakta ner på golvet, han var säkert redan i chock då, har Monica tidigare berättat i Expressen.

Hon beväpnade sig med en batong och riktade flera slag mot mannen. Men han lyckades slita sig fri i tumultet – och fly ut från butiken.

Sedan dess är han spårlöst försvunnen.

Två dagar efter rånet, den 14 december, avled hennes älskade pappa på Karolinska universitetssjukhuset i Solna.

Tack vare att utredningen om mordet på hennes pappa har tagit ny fart hoppas Monica att hon ska få veta vem som begick mordet och försökte råna henne på dagskassan.

– Det vore bra om det här äntligen blev uppklarat och fick ett slut, säger hon.



Missa inga nyheter – ladda ner Expressen till din Iphone eller Android.
