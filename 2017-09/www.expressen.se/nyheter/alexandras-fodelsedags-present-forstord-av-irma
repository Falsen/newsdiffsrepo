Födelsedagsresan
förstördes av Irma
Hannes Lundberg Andersson

Alla i Florida ska göra sig beredda på att evakuera delstaten, varnar guvernören Rick Scott. Hotell har stängt, butiker har rensats på förnödenheter och vägarna bort från den nalkande stormen har fyllts av bilar.

Bland alla som tvingats fly finns Malin Brolien, 30, och hennes flickvän Alexandra Persson, 30. Paret befinner sig i Florida som en del av Malins 30-årspresent till Alexandra, som fyllde år förra veckan.

– Jag bokade i våras, vi åkte hit och tänkte att det skulle vara en bra resa. Miami och Bahamas och så, men det blev något helt annat. Vi har bara försökt ta oss vidare, säger Malin Brolien.

Paret kom till Miami på tisdagskvällen. På onsdagen hade de en bra dag, men de märkte att "grejer var på gång":

– De började bomma igen butiker. Vi tänkte vara kvar på hotellet och bunkra upp med vatten, men det var redan slut då. Hotellpersonalen sa att det var lugnt, att vi skulle kunna stanna där, men sen, på torsdagsmorgonen sa de att "nej, ni måste evakuera nu". Så då fick vi bara dra, säger Malin Brolien.

Paret sökte andra hotell att bo på, men alla var fullbokade. De kollade efter flygbiljetter, både inrikes i USA och bort från landet, men allt var slutsålt. De lyckades få en hotellnatt till i Miami – sen fick de röra sig vidare.

– Vi tänkte åka till ett evakueringsställe, där de samlar folk, säger Malin Brolien.

Mitt i tumultet kom de i kontakt med sina kompisars kompisars föräldrar, som låter dem sova i deras hus 20 mil norr om Miami.

– Där ska vi bo nu. Det har varit jätteovisst hela tiden. Vi har försökt ta oss hem, men det har inte gått på något sätt. Man har inte kunnat sova, det har varit jättekaotiskt. Det går upp och ner hela tiden, säger Malin Brolien.

De 20 milen norrut, till Fort Pierce, fick paret ta sig längs de fulla vägarna.

– Vi tog en taxi typ tio mil, sen blev vi upphämtade den sista bilen. Vi hann in i en affär precis innan de stängde, vi hann få bröd, men vattnet var slut. Ah ... det är lite värre än man tror. Man har försökt vara lugn, säger Malin Brolien.

– Det är en berg- och dalbana, säger Malin Brolien om känslorna.

– Det är ovisshet, att man inte har vetat vart man ska ta vägen. Boende, hur man ska ta sig vidare. Vi har verkligen försökt att göra det vi har kunnat, sen dök de här änglarna upp, där vi får bo över helgen.

Paret hade planerat att åka hem till Sverige lördagen nästa vecka, och att åka till Bahamas innan det.

– Men nu är flyget inställt, och vi har avbokat hotellet. Vi väntar ut den här helgen, sen får vi se hur det blir, vart vi tar vägen, säger Malin Brolien.

– Vi vet ingenting, vi tar en dag i taget.

Malin Brolien säger att hon och Alexandra Persson hela tiden har känt att det ska lösa sig, men att de inte har vetat hur.

– Just nu är det lugnt, men det har varit väldigt ... de senaste dygnen har varit jättejobbiga. Den sista utvägen var att vi skulle sätta oss i ett skyddsrum, men nu kom den här möjligheten att bo hos våra bekantas föräldrar.

– Man vet inte hur kraftig Irma kommer vara, vissa säger att det är lugnt, andra säger att vi ska fly för livet.
