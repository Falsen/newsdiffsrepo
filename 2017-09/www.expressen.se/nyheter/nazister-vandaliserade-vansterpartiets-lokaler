Nazister vandaliserade
Vänsterpartiets lokaler
Mimmi Nilsson

Det var under måndagskvällen som Vänsterpartiet i Köping upptäckte att fasaden utanför partiets lokaler vandaliserats med nazistiskt klotter, vilket Magazin 24 först rapporterade om.

– De hade skrivit "Sieg Heil" på väggen vid vår port och ritat dit hakkors, säger Andreas Trygg, kommunalråd för Vänsterpartiet i Köping.

Han berättar att klottret upptäcktes efter att partiet haft styrelsemöte i lokalerna på måndagskvällen, vilket fått styrelsen att misstänka att vandaliseringen skett under mötet, då de var samlade i lokalen.

– Det känns ju olustigt, men det var ju ljust ute, jag får för mig att sådant här sker under natten. Jag tror ärligt talat inte att det skedde under mötet, men det kan ju vara så, säger Andreas Trygg.

Enligt honom finns inget hot som riktats mot partiet på lokalnivå eller någon av medlemmarna.

– Vi har inte kontaktat polisen än. Vi ska nog göra det, vi var lite chockade, men jag har varit i kontakt med styrelsen under kvällen och vi ska anmäla det. Vi tog kort på det innan vi tvättade bort det, säger Andreas Trygg.

Han fortsätter:

– Vi kommer naturligtvis prata om det och informera våra övriga medlemmar så får vi hoppas att det inte blir något mer. Jag tror inte att det polisiära kommer att komma så långt, men vi kommer ändå att göra en polisanmälan.
