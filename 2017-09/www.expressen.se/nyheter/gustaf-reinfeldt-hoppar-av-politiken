Gustaf Reinfeldt hoppar av politiken
Mattias Ek

Halva mandatperioden återstår. Men nu tackar den moderate kommunpolitikern Gustaf Reinfeldt, 23, för sig. Han lämnar sin plats i Solna kommunfullmäktige.

Redan inför valet för drygt två år sedan, hösten 2014, förekom det kritik mot att sonen till statsminister Fredrik Reinfeldt och landstingsrådet i Stockholm, Filippa Reinfeldt, hamnade högt upp på vallistorna medan betydligt mer rutinerade partimedlemmar placerades längre ner på valbar plats, trots att Gustaf Reinfeldt inte hade någon erfarenhet av lokalpolitiken i Solna.

Det har inte varit helt oproblematiskt att vara son till så kända politiker.

– Jag tror det är viktigt att förstå att jag är en vanlig 20-åring och en egen person. Offentligheten är något jag får leva med, sa Gustaf Reinfeldt till Resumé för tre år sedan då han praktiserade på PR-byrån Prime.

Gustaf Reinfeldt studerar i Lund, och är utbildningspolitisk krönikör i studenttidningen Lundagård. Enligt Vi i Solna lämnar Reinfeldt kommunpolitiken i Solna eftersom det är "svårt att kombinera det politiska uppdraget med studierna i Lund".
