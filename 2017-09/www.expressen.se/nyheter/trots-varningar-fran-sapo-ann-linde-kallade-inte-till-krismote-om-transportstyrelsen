Kallade inte till krismöte
– trots Säpo-varningar
Johanna Cardell

Ann Linde har tidigare berättat för TT att hon kände till säkerhetsbristerna vid Transportstyrelsen redan i september 2015.

– Men den informationen då var inte i närheten av allt det som kom fram sen. Utan det som jag fick information om var att Säpo fått indikationer på att vissa uppgifter ur körkortsregistret kunde hamna i orätta händer för att Transportstyrelsen skulle göra en outsourcing.

Ann Linde sa vidare till TT att hon såg till att bli fortsatt informerad.

Nu skriver Svenska Dagbladet att hon två månader senare fick en skarpare varningssignal från Säpo, som nu ville stoppa outsourcingen, antingen helt eller delvis.

Som justitie- och inrikesministerns statssekreterare var var det hennes uppgift att leda krishanteringen i regeringskansliet. Till sin hjälp hade hon gruppen för strategisk samordning, krishanteringsrådet och ett krishanteringsråd. Enligt Svenska Dagbladet, som begärt ut alla handlingar som rör Transportstyrelsen hos dessa tre grupper, tog Ann Linde inte upp Transportstyrelsen på något möte med dem.

Ann Linde svarar i en skriftlig kommentar till Svenska Dagbladet på varför gruppen för strategisk samordning eller krishanteringsrådet inte kallades in.

"De berörda myndigheterna agerade redan och höll oss informerade. Regeringskansliet hanterade frågan inom ramen för ordinarie strukturer.”

”Krishanteringsrådet är en samverkan mellan en rad myndigheter, där de flesta inte var direkt berörda av denna fråga.”

Nu skriver också Dagens Nyheter att flera personer från Säpo och Regeringskansliet deltog vid ett möte 17 september 2015 och att statsrådsberedningen kan ha informerats tidigare än vad som har sagts. Enligt tidningen ska minst 20 personer på Regeringskansliet ha känt till säkerhetsbristerna innan statsminister Stefan Löfven nåddes av informationen.

”Dessa möten omfattas av sekretessen och därför har jag inga uppgifter att ge dig. Nu pågår en KU-granskning och därför hänvisar vi till den”, skriver Stefan Löfvens pressekreterare  Ingela Nilsson i ett sms till DN.

– Vi har ingen mer kommentar, säger Adriana Haxhimustafa, pressekreterare på Regeringskansliet, och hänvisar till svaret till DN.

Stefan Löfven sa till Dagens industri i tisdags att Ann Linde inte ansvarade för att det dröjde innan information om IT-skandalen på Transportstyrelsen nådde honom.
