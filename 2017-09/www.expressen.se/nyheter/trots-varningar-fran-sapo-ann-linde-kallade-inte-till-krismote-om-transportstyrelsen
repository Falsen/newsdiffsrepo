Kallade inte till krismöte
– trots Säpo-varningar
Johanna Cardell

Ann Linde har tidigare berättat att hon kände till säkerhetsbristerna vid Transportstyrelsen redan i september 2015.

– Men den informationen då var inte i närheten av allt det som kom fram sen. Utan det som jag fick information om var att Säpo fått indikationer på att vissa uppgifter ur körkortsregistret kunde hamna i orätta händer för att Transportstyrelsen skulle göra en outsourcing, sa hon till TT.

Ann Linde sa vidare till TT att hon blev fortsatt informerad och att näringsdepartementet och försvarsdepartementet kontaktades under hösten 2015.

Nu skriver Svenska Dagbladet att hon två månader senare fick en andra varning från Säpo, som då helt eller delvis ville stoppa outsourcingen.

Som justitie- och inrikesministerns statssekreterare var det hennes uppgift att leda krishanteringen i regeringskansliet. Till sin hjälp hade hon gruppen för strategisk samordning, krishanteringsrådet och ett krishanteringskansli. Enligt Svenska Dagbladet, som begärt ut alla handlingar som rör Transportstyrelsen hos dessa, tog Ann Linde inte upp Transportstyrelsen på något möte med dem.

Ann Linde svarar i en skriftlig kommentar till Svenska Dagbladet:

"De berörda myndigheterna agerade redan och höll oss informerade. Regeringskansliet hanterade frågan inom ramen för ordinarie strukturer. Krishanteringsrådet är en samverkan mellan en rad myndigheter, där de flesta inte var direkt berörda av denna fråga.”

Enligt Dagens Nyheter, som skriver att flera personer från Säpo och Regeringskansliet deltog vid ett möte den 17 september 2015, kan statsrådsberedningen ha informerats tidigare än vad som har sagts. Enligt tidningen ska minst 20 personer på Regeringskansliet ha känt till säkerhetsbristerna innan Stefan Löfven nåddes av informationen.

”Dessa möten omfattas av sekretessen och därför har jag inga uppgifter att ge dig. Nu pågår en KU-granskning och därför hänvisar vi till den”, säger Stefan Löfvens pressekreterare Ingela Nilsson i ett sms till DN.

– Vi har ingen mer kommentar, säger Adriana Haxhimustafa, pressekreterare på Regeringskansliet, till Expressen.

Stefan Löfven sa till Dagens industri i tisdags att Ann Linde inte ansvarade för att det dröjde innan information om IT-skandalen på Transportstyrelsen nådde honom.
