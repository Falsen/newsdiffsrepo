Kallade inte till krismöte
– trots Säpo-information
Johanna Cardell

Ann Linde har tidigare berättat att Säpo informerade henne om säkerhetsbristerna vid Transportstyrelsen redan i september 2015.

– Under ett ordinarie möte tog Säpo upp frågan om outsourcingen på Transportstyrelsen och att man hyste viss oro för att det fanns säkerhetsrisker. Men man visste inte om det faktiskt fanns sådana och absolut inte att det var fara för rikets säkerhet, säger hon till TT.

Ann Linde säger vidare att hon blev fortsatt informerad och att näringsdepartementet och försvarsdepartementet kontaktades under hösten 2015.

Redan två månader senare ville Säpo stoppa Transportstyrelsens outsourcing, enligt nya uppgifter till Svenska Dagbladet.

Som inrikesministerns statssekreterare var det Ann Lindes uppgift att leda krishanteringen och sammankalla ett krishanteringsråd, ett krishanteringskansli och gruppen för strategisk samordning vid allvarliga händelser. Men hon kallade aldrig till några sådana möten, skriver Svenska Dagbladet.

Enligt Ann Linde beror det på att hon först vid ett senare tillfälle fick veta att Säpo försökt stoppa outsourcingen och att hon inte fick veta det i november 2015. Därför fanns det enligt henne ingen anledning att sammankalla krisorganisationen.

– De berörda myndigheterna agerade redan och höll oss informerade. Regeringskansliet hanterade frågan inom ramen för ordinarie strukturer. Krishanteringsrådet är en samverkan mellan en rad myndigheter, där de flesta inte var direkt berörda av denna fråga, säger Ann Lindes pressekreterare Darina Agha.

Enligt Dagens Nyheter, som skriver att flera personer från Säpo och Regeringskansliet deltog vid ett möte den 17 september 2015, kan statsrådsberedningen ha informerats tidigare än vad som har sagts. Enligt tidningen ska minst 20 personer på Regeringskansliet ha känt till säkerhetsbristerna innan Stefan Löfven nåddes av informationen.

Stefan Löfvens pressekreterare säger till DN att mötena är sekretessbelagda och hänvisar till riksdagens konstitutionsutskotts granskning.

– Vi har ingen mer kommentar, säger Adriana Haxhimustafa, pressekreterare på Regeringskansliet.

Stefan Löfven sa till Dagens industri i tisdags att Ann Linde inte ansvarade för att det dröjde innan information om IT-skandalen på Transportstyrelsen nådde honom.
