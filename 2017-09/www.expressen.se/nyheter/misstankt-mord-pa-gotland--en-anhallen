Misstänkt mord på Gotland – en anhållen
Erik Högström

En person ska ha hittats avliden någonstans på norra Gotland. Polisen är i full gång med att utreda fallet.

Sent på onsdagskvällen var man väldigt förtegen om omständigheterna kring vad man rubricerar som mord.

Polisen ville varken avslöja ålder eller kön hos offret eller hos den misstänkte personen som nu sitter anhållen, skäligen misstänkt för mord.

– Det är ingenting som vi vill gå ut med för tillfället. Den som kan uttala sig är förundersökningsledaren men han säger nog inte mycket heller, sade Kent Billqvist som är länsvakthavande befäl hos Gotlandspolisen.

Orsaken till tystnaden ska vara av utredningstekniska skäl. Åklagare och förundersökningsledare i fallet är Jerker Asplund.

Expressen har försökt nå honom för en kommentar under onsdagskvällen.
