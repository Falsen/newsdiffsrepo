Gudrun, 93, utsatt för
pengabluff på boendet
Björn Barr

Det hör till ovanligheterna att Gudrun Ulander, 93, har kontanter på sig. Hon bor till vardags på äldreboendet Lövåsen i Hallstahammar, och gör sällan några inköp.

Men just den här dagen i maj hade hennes dotter Berit Ulander tagit ut pengar åt henne. Hennes andra dotter skulle få en slant på mors dag. Pengarna, 490 kronor, låg i en plånbok som förvarades i en låda.

– Det var först på mors dag som min mamma upptäckte stölden. När hon skulle ge min syster pengarna fanns det bara 190 kronor kvar i plånboken, säger Berit Ulander.

Redan dagen efter var tjuven framme igen.

LÄS MER: Polisen varnar för fräcka bedragare

När Gudrun Ulander undersökte sin plånbok såg hon att det bara fanns 180 kronor kvar – och att alla sedlar hade bytts ut till äldre, ogiltiga varianter.

– Det kändes värre då än första gången. Det är så förslaget att byta ut sedlarna, säger Gudrun Ulander till VLT.

Dottern Berit Ulander fyller i:

– Det är klart att en äldre person tycker att det är för jäkligt att bli av med pengar på det där sättet. Det blir ju en otrygghetskänsla. Vem eller vilka gör så mot äldre människor?

LÄS MER: Tjuven fastnar på bild – efter stölden

Stölderna är polisanmälda men det fräcka tilltaget har lämnat både Gudrun och dottern Berit med en känsla av oro. Den egna lägenheten på äldreboendet Lövåsen känns inte lika säker längre.

– Man trodde som anhörig att man skulle kunna känna sig säker på att ens mamma får ha sina saker i fred. Någon har ju gjort det här. Men vem eller vilka vet ju inte jag. Jag hoppas bara att man undersöker det här ordentligt och klarar upp det, säger Berit Ulander.

De äldre på Lövåsen har sedan i höstas utsatts för flera stölder. Enligt VLT har stölder både skett inne i lägenheter och i andra utrymmen som har varit låsta. Något som kan tyda på att tjuven har en nyckel till lokalerna.
