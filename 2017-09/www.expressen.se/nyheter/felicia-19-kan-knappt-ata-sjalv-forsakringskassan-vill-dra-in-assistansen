Felicia, 19, kan knappt äta själv – Försäkringskassan vill dra in assistansen
Atilla Yoldas

"Barn med funktionsnedsättningar har rätt till ett fullvärdigt och anständigt liv."

My Henningsson från Sundsvall citerar FN:s barnkonvention i ett inlägg på Facebook. Sedan ställer hon en fråga rakt ut:

Är detta fullvärdigt och anständigt?

My syftar på en video där hennes 19-åriga dotter Felicia försöker äta en måltid utan assistans. Att äta helt utan hjälp, som videon visar, är nästintill omöjligt, berättar My.

Felicia har diagnosticerats med svår utvecklingsstörning, autism och epilepsi och behöver enligt läkarintyg skötsel som ett spädbarn. Ett annat läkarintyg konstaterar att hon behöver hjälp med all allmän daglig livsföring.

Men Försäkringskassan gör en helt annan bedömning.

– Nu riskerar hon att förlora sin assistans som hon har haft i 14 år. Det känns som att Försäkringskassan bryter mot FN:s barnkonvention, säger My.

Senast 2013 ansåg Försäkringskassan att Felicias hjälpbehov när det gäller att äta mat krävde över tolv timmars assistans varje vecka. Enligt den nya bedömningen, som framgår i myndighetens förslag att helt slopa assistansen, menar de att detta behov inte längre finns.

Detta innebär att Felicias grundläggande behov inte är tillräckligt höga för att nå Försäkringskassans krav – 20 timmar i veckan. Myndigheten hänvisar därmed ärendet till kommunen.

– För Felicia har det inte blivit någon skillnad (gällande förmågan att äta, reds. anm.), säger My Henningsson.

– Det känns inte som att det spelar någon roll vad vi säger eller vilka läkarintyg som finns. Försäkringskassan försöker göra allt de kan för att inte komma upp i de där 20 timmarna.

Om Felicia nekas assistans från Försäkringskassan måste My göra en ny ansökan hos kommunen.

My Henningsson är i nuläget anställd via assistansbolaget Humana och är en av Felicias två assistenter. Hon är ensamstående och drar det tunga lasset själv, vilket har inneburit många sömnlösa nätter och ändlöst stressa dagar.

Om Felicia får ett krampanfall och kräks på natten när hon ligger på rygg kan hon svälja ner det i lungorna, kvävas och dö, berättar My.

– Hon behöver någon som kan hjälpa henne omedelbart. Man ligger där och vågar inte somna. Man lever med skräcken att hon ska krampa, få syrebrist och dö.

LÄS OCKSÅ: Andreas, 12, behöver hjälp dygnet runt – Försäkringskassan säger nej

Krampanfallen kan komma sporadiskt och har under den senaste tiden inträffat dagligen.

Försäkringskassan: "Kan verka fyrkantigt"

Birgitta Lindgren, områdeschef på Försäkringskassan, konstaterar att Felicia är i behov av stöd och säger att hon respekterar familjens önskemål.

– Hon kommer upp till strax under 15 timmar per vecka. Grunden för att få statlig assistansersättning är 20 timmar i veckan, därav förslaget till beslut, säger hon.

– Det är inte så att vi säger att Felicia inte har behov, men vissa delar kan tillgodoses av andra insatser inom LSS.

LÄS OCKSÅ: Svårt sjuke Charlie, 4, får ingen hjälp längre

Gällande Felicias problem att äta själv förklarar Birgitta Lindgren att man i bedömningen utgått från begreppet att man "ska kunna föra skeden till munnen själv".

– Sen kan jag inse att det kan verka fyrkantigt. Det är viktigt att mamman beskriver matsituationerna tydligare och inkommer med synpunkter innan vi fattar beslutet, säger hon.

My Henningsson vägrar ge upp, men hon är inte särskilt hoppfull att Försäkringskassan kommer göra en förändring i sin bedömning.

– Man känner sig väldigt maktlös.
