Lastbil välte – en person död i olyckan
Michael Töpffer

Klockan 15:38 inkom larm om att en lastbil hade vält i höjd med Hökberg på Vasaloppsleden, mellan Mora och Älvdalen.

Lastbilen var lastad med flis och välte och blockerade hela vägbanan. Både flis och diesel läckte ut.

När räddningstjänsten kom fram hittade man inte mannen, och man förstod då att han låg under lastbilen. Man misstänkte också att ytterligare en person kunde ligga fastklämd.

– Ett febrilt arbete inleddes för att rädda de fastklämda, säger Johan Szymanski som berättar att förstärkning rekvirerades från både Älvdalen, Orsa och Rättvik. Dessutom bad man om assistans från både kranbil och bärgningsbil.

Vid 16:45 fick man loss chauffören.

– Tyvärr avled han av sina skador, säger Johan Szymanski.

Anhöriga är underrättade.

Räddningstjänsten fortsatte att söka under ekipaget efter den andre personen som man då trodde skulle finans där, men det visade sig senare att så inte var fallet.

– Den passagerare som vi först trodde också låg under har vi fått kontakt med, säger Johan Szymanski.

Just nu pågår sanerings- och bärgningsarbete på platsen. Ett 25-tal brandmän har arbetat på platsen.
