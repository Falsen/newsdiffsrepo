Lööfs känslostorm i New Delhis slum
Robert Börjesson

Annie Lööf kommer tillbaka till riksdagen från sitt besök i Indien med en färsk hennatatuering. Under näringsministerns besök till en av världens snabbast växande ekonomier besökte hon ett Sida-projekt i ett av New Delhis slumområden. Under besöket på Gender Resource Center satte sig en liten flicka förtjust bredvid Lööf och målade en hennatatuering föreställande en fisk på näringsministern arm.

– Det var otroligt rörande.

– Den kommer sitta kvar i några veckor, säger Lööf.

Välgörenhetsprojektet – med svenska biståndspengar – ger unga kvinnor i slummen en yrkesutbildning och en chans att försörja sig. De unga kvinnornas historier om vad utbildningen betytt för dem rörde näringsministern.

– Jag både fick tårar i ögonen och kramade om dem, säger Lööf. Det var jättestarkt

Måste man som minister hålla tillbaka känslorna i sådana lägen. Ibland säger man ju att kvinnor i politiken måste vara hårda och som män?

– Nej, jag är gärna en äkta kvinna. Jag fäller gärna en tår när det behövs. Det var oerhört känslosamt.

Besöket har varit omtumlande för näringsministern.  En av de starkaste historierna kom från en ung kvinna som inte vågade berätta om Sida-utbildningen för sin familj och vänner.

– Nu driver hon ett eget företag där hon säljer tyger och tjänar tiotusen i deras pengar i månaden vilket gör att hon kan försörja sig själv och en del av familjen. Det var en fantastisk historia som väckte sådana enorma känslor. (Annie Lööf menar rupier när hon pratar om ”deras pengar”, beloppet motsvarar 1 362 kronor.)

Hon fortsätter:

– Det här är en resa fylld att kontraster, från "high tech" och extrem rikedom när man träffar många företag till extrem fattigdom.
