FN-larm: Övergrepp på barn i krigets Irak
TT

"Nästan varje barn vi talat med" bland flyktingarna i den kurdiska Dohukprovinsen har lämnat "fruktansvärda berättelser om övergrepp" som de själva eller familjemedlemmar utsatts för eller bevittnat, uppger Ibrahim Sesay, en av FN:s barnfond Unicefs specialister.

Morden, kidnappningarna och det sexuella våldet mot kvinnor, barn och minoritetsgrupper i Irak under de senaste veckorna är bland "det värsta som skådats i det här århundradet" säger Unicefs landschef Marzio Babille enligt ett pressmeddelande från organisationen.

Unicefs barnskyddsgrupper har hittills dokumenterat 123 fall av övergrepp mot yazidier och andra minoritetsgrupper i den nordliga Nineveprovinsen, varav 80 har bekräftats i ingående utredningar. En 16-årig flicka har berättat hur hon samlades ihop med andra kvinnor och flickor och tvingades utföra sexuella tjänster under påtvingade temporära "äktenskap". Hon lyckades fly men många andra blev kvar.

FN-organet säger sig ha gett psykosocial vård eller stöd till över 3 000 barn i regionen. Nu krävs en akut ökning av specialiserad psykoterapi och medicinsk vård, enligt Ibrahim Sesay.
