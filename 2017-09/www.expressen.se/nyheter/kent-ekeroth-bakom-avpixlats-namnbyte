Kent Ekeroth bakom Avpixlats namnbyte
Karolina Skoglund

Hatsajten Axpixlat har bytt namn till Samhällsnytt och i samband med det presenterat en rad nya medarbetare. Bland annat blir Erik Almqvist, som lämnade Sverigedemokraterna och rollen som ekonomisk-politisk talesperson i samband med Expressens järnrörsavslöjande, ny krönikör.

Expressen kan nu berätta att det är hans tidigare partikollega tillika tidigare rättspolitiske talesperson Kent Ekeroth, som var den som stått skriven på Avpixlats domän, också är den som registrerat det nya namnet genom "Föreningen för Sverigevänliga intressen", vilket DN var först med att rapportera om. Det gjordes den 8 augusti i år. Både Kent Ekeroths telefonnummer och namn står med på registreringen, men själv hävdar han att han inte har något att göra med den:

"Det är fel. Jag står inte bakom domännamnet. Det är ej juridisk person som gör det, alltså precis som tidigare", skriver han i ett sms till Expressen.

I samband med namnbytet presenteras även Egor Putilov som ny reporter. Samma person som Aftonbladet avslöjade som en pseudonym som låg bakom både nyhetsartiklar och debattartiklar. I själva verket heter han Alexander Fridback och jobbade på Sverigedemokraternas riksdagskansli i Stockholm.

Chefredaktör och ansvarig utgivare blir Tommy Carlsson, som tidigare bland annat jobbat som nattchef på Skaraborgs Läns Tidning. Så sent som i fjol gick Anna Ernius, även hon från Skaraborgs Läns Tidning, till Sverigedemokraterna och jobbet som pressekreterare. Hon berättade då att hon via tidigare arbetsgivare "systematiskt tvingades mörka och vinkla nyheter för att inte gynna SD".

Marie Johansson Flyckt är ansvarig utgivare för Skaraborgs Läns Tidning.

Hur stor är Skaraborg Läns Tidning?

– Nu är det tre personer, men vi har nyligen gjort en omorganisation så det har varit fler. Men ja, det är tre redaktionella medarbetare just nu.

Vad säger du om att två medarbetare på relativt kort tid lämnat tidningen för SD respektive en hatsajt med kopplingar till SD?

– Vi har en väldigt stabil redaktion som vi har väldigt högt förtroende för. Så jag kan inte se att det är ett mönster, det är ett olyckligt sammanträffande. Eller ja, jo, det kan man ju säga.

Hur påverkar detta förtroendet för tidningen?

– Jag tror inte att det påverkar förtroendet eftersom det inte finns något tydligt mönster. Dessutom har jag som sagt ett väldigt högt förtroende för redaktionen. Men det är klart att det skulle vara problematiskt om man började se mönster i det.

Tommy Carlsson skriver i ett mail till Expressen:

"Jag har alltid varit intresserad av samhällsfrågor. Eftersom de allra flesta medier i dag mörkar eller förvanskar det som sker runtomkring oss i samhället, vill jag vara med och berätta om verkligheten. Den ska vi inte skygga för, oavsett hur mörk den kan vara", skriver han om varför han hamnade på Samhällsnytt.

Varför byter ni namn?

"Vi ska göra en bredare tidning, där allt från konsekvenserna av Sveriges misslyckade invandrings- och integrationspolitik till ”vanliga” nyheter, ekonomi och kultur presenteras. Det handlar inte om ett namnbyte utan en helt ny sajt. Tidningens layout är ny liksom delar av redaktionen", skriver han i ett mejl.



Rättelse: I en tidigare version av artikeln stod det att Marie Flycht är ansvarig utgivare för Skaraborgs Läns Tidning. Rätt namn är Marie Johansson Flyckt.
