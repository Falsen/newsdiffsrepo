Läkaren dömdes för mordbrand
Max Sohl Stjernberg

Läkaren Magnus Lundberg, 46, köpte tillsammans med sin sambo Harry Scheins villa i Danderyd för 19 miljoner kronor. Men innan paret hade hunnit flytta in tog sig Lundberg dit - och brände ned villan i februari 2012.

Med en övervakningsfilm från Biltema kunde polisen visa hur Lundberg köpt tio flaskor tändvätska två dagar innan branden. Samtidigt köpte han också en svart barnpulka - av samma modell som hittades i närheten av villan. En GPS visade också att läkarens bil varit i området kring huset när branden startades.

Magnus Lundberg dömdes till tre års fängelse i hovrätten för bland annat mordbrand. Han fick också sin läkarlegitimation indragen av HSAN, men fick därefter tillbaka den i förvaltningsrätten. Han frigavs 2014 men blev åter av med läkarlegitimation efter en dom i kammarrätten.

Magnus Lundberg har överklagat domen och argumenterar i sin ansökan till Högsta förvaltningsdomstolen för att händelser utanför yrkesutövningen inte ska innebära yrkesförbud. Han skriver vidare att den indragna legitimationen kan utgöra dubbel bestraffning och att han lidit av mediebevakningen.

"Jag anser att det - med hänsyn till att brottet saknar samband med min yrkesutövning, brottets art och straffvärde, att jag blivit frihetsberövad, att jag fått löpa ett 'massmedialt gatlopp', samt det faktum att jag under mina 15 yrkesverksamma år visat att jag är lämplig att arbeta som läkare - finns särskilda skäl att underlåta återkallelse av min legitimation", skriver han i ansökan.

Expressen har även sökt Magnus Lundberg respektive hans tidigare advokat Thomas Olsson, den senare avböjer att kommentera med hänvisning till att han inte längre har Lundberg som klient.
