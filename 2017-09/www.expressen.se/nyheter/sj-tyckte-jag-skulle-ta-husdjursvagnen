"SJ tyckte jag skulle ta husdjursvagnen"
Lars Lindström

Charlotte Sjöberg, 34, är rullstolsburen sedan en olycka för fyra år sedan, då hon som genom ett mirakel överlevde ett fall från sex våningar. Hon ska åka med sin lilla hund Gucci från Stockholm till Skåne för att fira jul med familjen, men hon är osäker på om hon släpps ombord på tåget.

– För mig finns en enda plats att boka i hela tåget. SJ menar att de måste prioritera allergiker - men allergiker kan åka i vilken vagn som helst. För mig finns det bara en vagn och där får jag inte åka med min hund, säger Charlotte.

– Ekvationen funktionsnedsättning och husdjur går alltså inte ihop i SJ:s värld. Lever vi på 1940-talet? Skärpning, menar Charlotte Sjöberg.

Hon tar upp problemet i ett inlägg på SJ:s Facebooksida och får flera olika svar från företaget. Hon får bland annat rekommendationen att åka i husdjursvagnen:

"Rutinerna kring denna typ av resor har inte varit helt tydliga för oss internt. Vi har nu fått tydlig information angående just detta och det är endast service- eller ledarhundar som man kan resa med på rullstolsplats. Det är alltså inte möjligt att resa med andra djur på dessa platser utan då hänvisar vi till djurtillåten avdelning."

– Det är befängt. Det kan jag inte. Där finns ingen rullstolsplats, säger Charlotte.

Även SJ inser så småningom det orimliga i svaret och ändrar sig. I ett kompletterande svar beklagas "om vi var otydliga". SJ förtydligar att företaget anser att rullstolsburna med husdjur inte kan åka deras tåg: "Vi anser inte att det skulle vara en skälig åtgärd att bygga om tågen så att det fanns rullstolsplatser både där djur är tillåtna och där djur inte är tillåtna."

Charlotte Sjöberg vet inte riktigt hur hon ska göra. Ska hon chansa med att hon får åka med tåget i kväll i alla fall? Ska hon hoppas på att en tågvärd är på gott humör? Att ingen allergiker råkar sitta i samma vagn?

Att det kan förekomma till exempel ledarhundar i djurfria vagnar går att utläsa av SJ:s instruktioner för resenärer med allergi: "Personalen ombord hjälper till med omplacering om du ber om det. "

Charlotte Sjöberg tycker att SJ krånglar till det.

– Lösningen är löjligt enkel och kräver inga ombyggnationer eller någon budget. Tillåt djur i djurvagnen och i rullstolsvagnen. Och hänvisa eventuella allergiker till annan vagn. Punkt. Nu återstår att se var jag får fira min julhelg, säger hon.
