Våldsbrottsdömd ny chefredaktör för nazistiska Nordfront
David Baas

För en dryg vecka sedan kunde Expressen berätta hur nazistiska Nordiska motståndsrörelsen, NMR, under falska premisser hyrt in sig på en bygdegård cirka tre mil nordväst om Uppsala för att hålla sina "Nordendagar". Mötet samlade nazistgrupperingens ledarskikt men nytt för i år var att också icke-medlemmar var välkomna.

På mötet presenterades bland annat några av de kandidater som NMR tänker ställa upp med i kommunalval nästa år, men också att Martin Saxlind, 25, blir chefredaktör för nättidningen Nordfront, som är en av NMR:s viktigaste propagandakanaler.

Saxlind är en av de nazister från NMR som dömdes för den våldsamma attacken på den antirasistiska demonstrationen i Kärrtorp i december 2013. Saxlind fick sex månaders fängelse för våldsamt upplopp - ett straff som han ville avtjäna genom elektronisk fotboja. Men Kriminalvården menade att det vore "oförsvarligt och stötande" att låta Saxlind få fotboja i stället för fängelsestraff. Kriminalvården motiverade det med att nazistgrupperingen anses vara "kriminell organiserad brottslighet", enligt myndighetens säkerhetsorganisation och polisens nationella operativa avdelning

Saxlind överklagade fotbojsbeslutet till förvaltningsrätten men fick nej även där.

Saxlind ville också att skattebetalarna i hemkommunen Söderhamn skulle betala hans hyra under tiden som han satt inne. Men socialnämnden i kommunen ansåg att han kunde stå för kostnaden själv och förvaltningsrätten gick inte heller den gången på Saxlinds linje.

I vintras dömdes Saxlind för hets mot folkgrupp efter att Nordfront under våren 2015, när han var ansvarig utgivare för sajten, låtit publicera en hyllning till Adolf Hitler. I artikeln stod bland annat att "Adolf Hitlers minne bör hedras genom den kamp han förde mot våra fiender. Genom att föra Hitlers arv vidare och sträva efter att vinna den kamp han gav sitt liv för, kan vi verkligen hedra denne gigant."

Saxlind är chefredaktör men enligt Myndigheten för press, radio och tv är Emanuel Lärkestål ansvarig utgivare för sajten. När Expressen pratar med Saxlind på telefon blir samtalet kort:

– Jag tänker inte svara på några av dina frågor. Du kommer så klart bara skriva nån skit ändå så.

Jag kommer att skriva det du säger - det är därför jag ringer dig.

– Jag är inte korkad. Du behöver inte ringa mig, du kan mejla om du har några frågor. Hej då, säger Saxlind.

På sms hänvisar sedan Saxlind till intervjuer på Nordfront om redaktionsförändringarna på nättidningen. Om domarna mot honom och de mål han drivit i förvaltningsrätten skriver han:

"Jag har inget att säga till Expressen angående Kärrtorp, hets mot folkgrupp eller det andra. Det är komplexa frågor som kräver långa svar som inte ryms i någon artikel som Expressen skulle publicera."

Nordiska motståndsrörelsen har den senaste tiden fått stor uppmärksamhet, bland annat på grund av deras närvaro under politikerveckan i Almedalen på Gotland i somras och för att de planerar en större demonstration under bokmässan i Göteborg i slutet av september.

Expressen har vid flera tillfällen granskat det spår av våld och hets som följt NMR och i dagarna pågår också hovrättsförhandlingarna mot tre personer med koppling till NMR som i tingsrätten dömdes för flera bombdåd i Västsverige.
