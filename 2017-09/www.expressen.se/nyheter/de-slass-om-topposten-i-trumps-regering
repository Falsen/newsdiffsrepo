De slåss om topposten i Trumps regering
Jon Wahlqvist

Efter chockvinsten i presidentvalet börjar Donald Trumps regering att få form. Under söndagen utnämndes Reince Priebus till stabschef och kontroversielle Steve Bannon till chefsstrateg åt president Trump. Bannon drev tidigare den högerextrema nyhetssajten Breitbart och kritiken mot honom har strömmat in. Under måndagen kom även uppgifter också om att Steven Mnuchin föreslås bli Trumps finansminister.

En av de tyngsta posterna i Trumps framtida regering är utan tvekan utrikesministerposten. Enligt nyhetsbyrån AP är det den förre borgmästaren i New York, Rudy Giuliani som är Trumps favorit till posten. Giuliani har varit en av Trumps främsta supportrar under valkampanjen men han kan också utmanas av den förre FN-ambassadören John Bolton.

Diskussionerna i Trumps närmaste kretsar har varit heta, enligt en källa till CNN kan de liknas vid ett "knivbråk". Striden står mellan de mer etablerade representanterna för det republikanska partiet mot mer otraditionella republikaner, som Trump kan liknas vid. I det här sammanhanget är Bolton den mer traditionella republikanen.

Vid en presskonferens på måndagen försökte den sittande presidenten Barack Obama lugna de som är oroliga för vad Donald Trump i Vita huset kan betyda.

– USA:s avtryck i världen görs inte bara av presidenten, utan av mängder av personer och organisationer som representerar landet, sa Obama på presskonferensen.

Obama sade också att Trump var lika fast besluten som han själv om att vårda försvarsalliansen Nato.
