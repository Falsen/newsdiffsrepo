Com Hem börjar sända
Expressen TV i kväll
Göran Forsberg

I fjol ökade tittandet på Expressen TV med 78 procent, jämfört med 2015. Hittills i år har tittandet gått upp med ytterligare 44 procent.

Nu får fler chansen att se landets enda nyhetskanal, som sänder dygnet runt alla dagar, och som görs i samarbete med CNN och Dagens industris kommande tv-satsning Di TV.

Från och med i kväll finns nämligen Expressen TV också hos Com Hem.

– Vi välkomnar Expressen TV till vårt utbud och hoppas att Com Hems kunder kommer att uppskatta programmen med allt ifrån nyheter, nöje och sport, säger Joel Westin, produktdirektör hos Com Hem.

Thomas Mattsson, chefredaktör för Expressen, är också nöjd:

– Vår ambition är att göra framtidens nyhets-tv med tittaren i fokus. Ibland sänder vi från någon av Expressen TV:s fyra olika studior och det med toppmodern Vizrt-teknik för augmented reality-miljöer i 3D, alltså samma teknik som CNN och BBC och Sky News och Al-Jazeera använder, men ibland jobbare vi snabbare och enklare.

– Våra medarbetare och tittare bidrar med bilder via mobiltelefoner och Skype om det så behövs, för att nyhetsförmedlingen ska gå fort, och vi sätter alltid nyheten först. Ibland krävs det drönare i luften för att Expressen TV ska få de bästa bilderna, ibland återger vi vad som skrivs och visas i sociala medier eller på andra nyhetssajter.

Expressen TV sänder program som ”Senaste nytt”, ”Livestudion” och "Kungligt” och har belönats med pris för ”Bästa breaking news-sändning online” på Kristallen-seminariet men också fått utmärkelser internationellt.

Bella Levy, chef för Expressen TV:

– Intresset för Expressen TV är stort. I år har jag och mina medarbetare medverkat på olika mediekonferenser ibland annat Wien, Tel Aviv och Frankfurt och berättat om framtidens nyhets-tv. I höst är vi ombedda att förklara mer i Bergen, Split och London. Hela tv-branschen står inför en spännande omställning, och Expressen TV vill leda den utvecklingen.

Just nu är krigskorrespondenten Magda Gad, nominerad till Stora journalistpriset och vinnare av Cordelia Edvardson-priset, i Raqqa i Syrien för att berätta om striderna mot IS.

– De närmaste dagarna blir det mycket från Florida om stormen Irma och från Norge om valet nästa vecka, fortsätter Bella Levy.
