De är strandade mitt i natten efter lokhaveri
Kim Malmgren

Det har varit en dålig dag för många tågresenärer.

Efter att ett tåg varit stående i Nattavaara - i 39 minusgrader - i flera timmar kommer nu nästa larm. Enligt den senaste informationen är tåget fortfarande stående i byn, men kommer under natten att köras till Luleå med ett nytt lok.

Samtidigt kommer nästa mardrömshistoria.

I Borlänge stod ett 50-tal personer och väntar på ersättningsbuss efter att loket under resan mot Mora havererat.

– Från början var det ett lok som strejkade. Vi blev stående rätt länge utanför Uppsala. Två tåg fylldes till ett och när vi kom till Borlänge stod en ersättningsbuss och väntade, säger Marcus Furingsten, 42, som är en av resenärerna.

– Men vi var nästan 100 personer som skulle med.

Ersättningsbussen fylldes snabbt och lämnade sedan hållplatsen. För det 50-talet personer som inte fick plats ombord fanns inga besked.

– Man ringer SJ:s nummer men kommer inte fram. Vi har inte fått några besked. Vi vet inte om det kommer någon mer buss, säger Marcus Furingsten.

– Det är riktigt dåligt av SJ. Jag hör inte till de som brukar klaga men så här kan man inte bete sig, inte när det är så kallt ute.

I väntan har resenärerna tagit skydd i stationshuset för att slippa kylan.

Carina Axelsson på SJ:s pressjour säger att bolaget har försökt att få tag på ersättningsbussar och taxi i området, utan någon framgång. Nu blir det i stället ett nytt tåg som ska föra resenärerna till sina respektive destinationer.

– Vi har tagit fram ett ersättningståg och personal som är på väg till Borlänge för att ta hand om resenärerna. Vi beräknar att det tar en och en halv timme för dem att ta sig dit, säger hon vid 01-tiden.

– Enligt den information jag har fått har de blivit omhändertagna nu, säger Carina Axelsson när Expressen ringer upp senare under natten.

Har ni några insatser för resenärerna under tiden?

– Trafikledningen har begärt att stationshuset hålls öppet till vårt tåg kommer så att resenärerna kan vara inomhus. Tyvärr finns inget öppet, så vi kan inte bjuda på förtäring eller så, säger Carina Axelsson.

Två tåg stod stilla. Vad vill ni säga till resenärerna i Borlänge och Nattavaara?

– Vi ber självklart så mycket om ursäkt och man kan gå in på SJ.se för att söka ersättning. Händelserna i dag har inget med varandra att göra. Det ena är en lokskada, i Nattavaara, och det andra är en vagnskada.
