Trumps son i ryssmöte –
för att få info om Clinton
Hannes Lundberg Andersson

I juni 2016 ordnade USA:s president Donald Trumps son, Donald Trump Jr, ett möte med en rysk advokat för att han ville se om advokaten hade skadlig information om Hillary Clinton, som kandiderade mot Trump i presidentvalet. Det säger Trump Jr själv till senatens utredare, skriver New York Times.

Trump Jr menar att det var viktigt att se om Clinton var "lämplig" som president. Men: Presidentsonen fick inte ut något av mötet, säger han själv. Vidare är Trump Jr tydlig med att han inte samarbetat med den ryska regeringens misstänkta kampanj för att påverka det amerikanska presidentvalet.

Trump Jr säger också att han aldrig hade planerat att använda advokatens – Natalia Veselnitskayas – information utan att dra den med egna advokater först.

"I den mån de hade information om lämplighet, karaktär och kvaliteter som behövs för en presidentkandidat, tänkte jag att jag skulle höra vad de hade att säga", säger Trump Jr i ett uttalande enligt New York Times.

"Beroende på vilken, om någon alls, information de hade, skulle jag överlägga med rådet för att fatta ett beslut om att gå vidare."

Mötet ordnades efter att Donald Trump Jr, presidentens äldste son, fick ett mejl från en familjekontakt som sa att potentiellt skadlig information om Hillary Clinton kunde finnas tillgänglig via Ryssland.

Men, påpekar Trump Jr än en gång, mötet var inte ett sätt att försöka samarbeta med Ryssland, utan en biprodukt av den kaotiska valkampanjen, skriver New York Times.

– Jag samarbetade inte med någon utländsk regering och känner inte till någon som gjorde det, säger han till nyhetsbyrån AP.
