Här lever kungahusets
hemligaste prinsessa
Matilda Nyberg

Den lilla byn ligger ungefär en och en halv timmes bilfärd från centrala London. Just den här dagen har regnet öst ner från tidig morgon, men det högländska landskapet är vackert och lysande grönt mot den gråa himlen.

De små krokiga landsvägarna kantas av ljusa sten-, eller tegelhus. Alla har de olika namn, "Winchcomb Cottage", "West Manor Cottage" eller "Hillside Cottage". Vissa hus är lyxrenoverade med generösa uteplatser och tilltagna trädgårdar. Andra har stått orörda i flera år.

Här, i ett stenhus gömt bakom höga buskar, har det svenska kungahusets äldsta prinsessa bosatt sig. Långt ifrån både Sverige och sina kungliga syskon, och det glamourösa livet i London.

Och det är verkligen inte alla som känner till att det bor en svensk prinsessa i det anonyma huset. En kvinna som är ute med sina hundar stannar till i regnet och säger att hon trodde prinsessan Margaretha bodde någon helt annanstans.

– Bor inte hon i Norfolk? Eller hade flyttat hem till Sverige? Hon håller sig mycket för sig själv, det vet jag i alla fall.



LÄS MER: Så semestrar alla Hagasessorna i sommar



Mitt emot prinsessan Margarethas cottage bor John Pritchard. Han flyttade hit 1984 men berättar att de flesta i byn fortfarande ser honom som "en nykomling".

John berättar att han brukar träffa på prinsessan när han är ute och går med sin hund Toby.

– Hon är ofta ute och promenerar så vi brukar stöta på varandra. Jag känner henne inte jätteväl, men hon är alltid väldigt trevlig och pratig när vi ses, säger han.

Att hon är den svenska kungens storasyster känner han till, men han menar att det inte påverkar hennes relation till de andra invånarna i den lilla byn.

– Jag tror inte att det är någon som tänker på det faktiskt, hon verkar vara en person med fötterna på jorden.

Ytterligare en av Margarethas grannar berättar att hon själv aldrig träffat prinsessan, men att hennes mamma har haft desto närmare kontakt med henne. Hon säger att Margaretha lever ett anonymt liv.

– Jag ser henne ibland men det händer ganska sällan. Hon verkar vara väldigt trevlig, men jag får intrycket av att hon valt att kliva ut ur rampljuset. Man bor knappast i den här byn om man vill stå i centrum, säger hon.

Prinsessan Margaretha bor en liten bit utanför Chipping Norton i Oxfordshire. Runt omkring finns mest böljande gröna landskap, men ett stenkast från Margarethas hus ligger den lokala puben. John Pritchard beskriver det som byns knutpunkt.

– Vi i byn känner ju varandra eftersom det är så litet och alla ses på puben ibland. Men jag har aldrig sett prinsessan där, säger han.

Personalen inne på den klassiskt brittiska puben The Crown är förtegna när jag frågar om de brukar få kungligt besök. De känner till att prinsessan Margaretha bor bara några meter bort, men vill inte berätta om hon brukar komma hit.

– Ett pubbesök sker i förtroende mellan den som kommer hit och bartendern, säger en kvinna ur personalen.



LÄS MER: Silvia och Victoria på släktbröllop på Mallorca



Prinsessan Margaretha har bott i England sedan hon gifte sig dåvarande åkeriföretagaren John Ambler 1964. Ambler var inte kunglig, vilket på den tiden innebar att Margaretha förlorade sin ställning som kunglig prinsessa i och med giftermålet. Hon fick dock hederstiteln prinsessan Margaretha, fru Ambler.

Paret John och Margaretha Ambler bodde en tid tillsammans i centrala London innan de flyttade till herrgården Chippinghurst Manor i Oxfordshire. Makens åkeriverksamhet gick med tiden allt sämre och det slutade med att företaget gick i konkurs i mitten av 1990-talet.

I samband med det blev känt att paret skulle separera och de syntes alltmer sällan tillsammans. De tvingades också bort från Chippinghurst Manor på grund av ekonomiska skäl, och sålde herrgården för nära 10 miljoner kronor.

Nu bor prinsessan Margaretha ensam i huset i Oxfordshire och är änka sedan nio år. Men hon verkar trivas i den lilla byn, och byns invånare verkar trivs med prinsessans närvaro.

John Pritchard uppskattar deras pratstunder under promenaderna med sin hund.

– Man märker att hon gillar Toby också. Så vi är två som blir glada när vi möter henne, säger han.
