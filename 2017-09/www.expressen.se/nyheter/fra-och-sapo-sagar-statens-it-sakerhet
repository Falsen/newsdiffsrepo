FRA och Säpo sågar statens it-säkerhet
Saga Skovdahl

Svenska Dagbladet har tagit del av en hemligstämplad rapport som Säkerhetspolisen och Försvarets radioanstalt, FRA, lämnat till regeringen.

I rapporten pekas flera brister kring statens it-säkerhet ut – en fråga som är högaktuell efter skandalen på Transportstyrelsen.

Det handlar bland annat om dåliga kunskaper om vilken typ av information som är skyddsvärd och dåliga rutiner kring uppdateringar.

– Det kan också handla om dåliga lösenord, i många fall är det bekvämlighet, man har för enkla lösenord och dessutom samma lösenord på flera ställen, säger Fredrik Wallin, talesperson på FRA och som tidigare arbetat med underrättelseanalys på myndigheten till SvD.

Att it-säkerhet inte är prioriterat hålls fram som ett problem.

Fredrik Wallin säger till tidningen att det är svårt att förutsäga konsekvenserna av bristerna – men påpekar att system kan blir sårbara på flera håll.

– Information som är skyddad på ett ställe kan vara sårbart på ett annat. För att skydda sig så måste man täppa till alla hål. Som angripare behöver man bara hitta ett hål för att lyckas, säger han till SvD.

Enligt tidningen har också intrång i svenska system skett.

I maj drabbades hela 99 länder av en omfattande cyberattack med datorvirus – däribland Sverige. Som exempel infekterades 68 datorer som tillhör Timrå kommun, liksom datorer på koncernen Sandvik.

I den hemliga rapporten som SvD framkommer vidare att personal med rätt kompetens saknas – och att mer pengar behövs för nödvändiga säkerhetssatsningar.

SvD skriver vidare att FRA och Säpo föreslår att systemet TVD – tekniska detekterings- och varningssystemet – används. Enligt Fredrik Wallin kan signaturer stoppas in i TVD-systemet  vilket innebär att FRA kan upptäcka nya typer av angreppsmetoder i tid.
