SD: Bonustrappa för invandrare ska ge vård
Niklas Svensson

Sverigedemokraternas partiledare Jimmie Åkesson tar emot Expressen på sitt tjänsterum i riksdagen under onsdagseftermiddagen.

Han kommer med ett nytt kontroversiellt utspel. Partiledningen har beslutat att föreslå ett kvalificeringssystem, en slags bonustrappa, som syftar till att uppgradera det svenska medborgarskapet.

– Det ska vara större skillnad mellan att vara medborgare i Sverige och att inte vara det, säger SD-ledaren.

– Det kommer att väcka debatt, det är jag övertygad om, men i många andra länder ser det ut så att det är större skillnader mellan de som bara har ett uppehållstillstånd eller är asylsökande, och de som faktiskt är medborgare. Vi vill ha ett sådant system också i Sverige. Det är kopplat till barnbidrag, men det kan också handla om a-kassa, sjukförsäkring, föräldraförsäkring. Även om du inte är medborgare ska du kunna kvalificera dig för vissa av de här delarna, det som är relaterat till arbetsinkomst. Du ska kunna göra rätt för dig. Gör din plikt, kräv din rätt, är utgångspunkten för det här.

Vad menar du då att man ska göra för att få till exempel barnbidrag?

– När det gäller de olika typerna av bidrag så vågar jag inte säga alldeles för mycket i dag, för vi har inte landat definitivt. Men om du arbetar under en sammantagen period på ett år inom en tvåårsperiod, så ska du vara kvalificerad för åtminstone de försäkringar som är kopplade till arbetsinkomst, sjukförsäkring, föräldraförsäkring och a-kassa. Det ska du kunna få. Sen om man ska kunna få ytterligare diskuterar vi nu. Det får vi återkomma till.

– Om man bara har ett uppehållstillstånd i Sverige – permanent eller tillfälligt – är det då rimligt att man har samma tillgång till hela välfärdssystemet och samtliga bidrag som medborgaren har? Det tycker inte vi. Vi tycker det ska vara en större skillnad, och vi tittar egentligen på allt.

Ska det vara möjligt för den som inte är svensk medborgare att fullt ut ta del av svensk sjukvård?

– Det är en sådan sak som vi tittar på. Vad är rimligt att erbjuda? Det finns ju en diskussion kopplad dels till det, men framför allt till de som uppehåller sig illegalt i Sverige, vilken typ av vård vi ska ge dem? Jag tycker det är rimligt att om du arbetar och gör rätt för dig, så ska du ha en annan tillgång till välfärdssystemet än om du inte gör det.

Om man som arbetslös icke-svensk medborgare drabbas av en svår sjukdom, till exempel cancer, ska man då ha rätt att vårdas i Sverige?

– Det är ju komplicerat det här. Jag som politiker avgör ju inte vilken vård en enskild läkare ska ge, det kan ju bara den enskilde läkaren själv bedöma. Det vi kan göra är att sätta upp regler generellt för vem som ska få fullständig vård. Det ska naturligtvis medborgare ha, men vilken ytterligare kategori av människor som ska ha rätt till fullständig vård, vem ska ha rätt till vård som inte kan anstå, och vem ska ha rätt till akut vård, det är det vi diskuterar just nu och där har vi inte landat än.

Hur ser du på risken för ökade klyftor med det här kvalificeringssystemet, att vi får ett vi-och-dom-samhälle som blir tydligare än i dag?

– Vi har ju ett väldigt tydligt vi-och-dom-samhälle i sverige i dag, även om många tyvärr blundar för det. Sverige är väldigt segregerat i dag, inte bara kopplat till invandringspolitiken och invandrartäta förorter, utan också mellan stad och land. Vi behöver en nystart för sverige. Vi behöver hålla ihop det svenska samhället och bygga det svenska samhället genom en gemenskap.

Men blir inte klyftorna ännu djupare med kvalificeringssystemet?

– Tvärtom. Det blir ju tydligt då vad du behöver uppnå för att bli en del... Då blir det också mer meningsfullt att sträva efter att bli svensk medborgare, för det ger någonting. Det blir meningsfullt att arbeta och göra rätt för sig, därför att du får ut något mer av det. Och jag tror att det finns en stor acceptans för det i det svenska samhället. Gör rätt för dig så får du också förmåner. Sen är det självklart så att ingen som befinner sig i Sverige ska svälta eller hamna i allmän misär. Men däremot ska det betyda någonting att göra rätt för sig, och att kvalificera sig till svenskt medborgarskap.
