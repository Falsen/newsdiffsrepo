Kräftgången för M kan vara över - ökar i ny mätning
Patrik Micu

I den senaste opinionsmätningen från Novus får det rödgröna blocket fortsatt förtroende av väljarna. S och MP ökar något, medan V backar ungefär lika mycket (0,8 procentenheter).

Det rödgröna blocket får sammanlagt 41,3 procent av väljarsympatierna, medan Alliansen ligger på 37,6. Sverigedemokraterna hamnar på 18,1 procent och befäster platsen som näst största parti.

Bland Allianspartierna sticker Moderaterna ut med en ökning (1,1 procentenheter) till sammanlagt 16,3 procent av rösterna. Samtidigt backar Centern något (-0,8) till 12,0.

Även om inga statistiskt säkerställda förändringar kan hittas i septembermätningen jämfört med augusti, menar Novus opinionschef Torbjörn Sjöström att utvecklingen för Moderaterna är intressant.

– Jag tycker ändå att det mest intressanta i den här mätningen är att Moderaternas nedåtgående trend har brutits. Möjligen är det snöpligt för Centerpartiet att se hur en del deras väljare nu ser ut att återvända till Moderaterna, säger Torbjörn Sjöström, som är opinionschef på Novus, till SVT Nyheter.

Enligt väljarbarometern, som gjordes mellan 7 augusti och 3 september 2017 bland 4001 slumpvis utvalda personer, är Miljöpartiet uppe och snuddar vid fem procent av väljarsympatierna, medan Kristdemokraterna fortfarande kämpar strax under fyraprocentspärren till riksdagen.
