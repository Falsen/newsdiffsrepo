Leif GW Persson: Därför
får Dan Eliasson sitta kvar
Alexandra Karlsson

Säkerhetspolisen, Säpo, har kopplats in för att titta på fallet Dan Eliasson. Rikspolischefen har, enligt Sveriges Radios "Ekot", gett hemlig information om polisen till privata företag. Det ska handla om känslig information från myndighetens personal- och lönesystem.

Efter att uppgifterna avslöjades, har Eliasson mötts av hård kritik. Bland annat kräver Moderaterna, Liberalerna och Sverigedemokraterna att den socialdemokratiske myndighetschefen ska avgå. Men polisprofessorn Leif GW Persson tror inte att Eliasson kommer tvingas bort från sin post.

– Jag är inte förtjust i Eliasson på något vis men han kan ju inte förväntas känna till allt sånt här. Så det tror jag att han kommer klara sig ifrån, säger GW Persson.

Du tror inte det här kommer bli hans fall?

– Nej, det tror jag inte ett ögonblick. Jag tror inte det räcker för att fälla honom.

Om han då har gjort det de säger, att han ska ha kringgått säkerhetskyddsförordningen?

– Han har väl inte klart för sig konsekvenserna av det. Hans underlydnad har inte lyckats upplysa honom om det tillräckligt tydligt och då har han hamnat i det här, säger GW Persson.

Polisprofessorn och kriminologen fortsätter:

– Men jag har skitsvårt att tro att med tanke på allt annat elände som han har ställt till med att de skulle skicka i väg honom för det här.

– Enda förklaringen för mig då skulle vara att de har det som förevändning för att de tycker att "okej, vi tar chansen". Men själv förnekar han ju att han begått något brott.

Men tror du att det här skulle kunna vara en förevändning för regeringen då att ge honom sparken?

– Nej, det tror jag faktiskt inte. Om regeringen vill göra sig av med Eliasson då kan man bara kalla upp honom och säga att de saknar förtroende för honom och då tvingas han ju gå, men det har man ju inte gjort och jag tror ju inte att det här kommer användas. Det tror jag inte.

Leif GW Persson avslutar:

– Det vore jävligt befängt att tro att landets verkschefer och motsvarande känner till regelverk av det här slaget.
