Mikael och Helene
tvingas evakuera
Hannes Lundberg Andersson

Boråsborna Helene Ahlqvist, 54, och Mikael Ahlqvist, 50, kom till Florida för en dryg vecka sedan för att semestra några veckor i Mikaels föräldrars lägenhet vid Boyton Beach, bara några hundra meter från kusten.

De har precis nåtts av en evakueringsorder och måste lämna lägenheten senast i morgon klockan fem.

– Det är inte säkert överhuvudtaget. Vår plan var att åka över till västkusten där vi har vänner som bor, i Lago, men nu skrev hon till mig att de är i zon A och är tvungna att evakuera i morgon klockan åtta. Det enda vi kan göra nu är att åka till våra vänner som bor en mil in, säger Helene.

– Vi har varit där och hjälpt dem att sätta upp skydd på fönstren och vi har bunkrat upp med ficklampor, vatten och is, och tankat upp bilen med bensin.

Sist en kraftig orkan drabbade Florida var Wilma år 2005, då förstördes Helenes svärföräldrars altan och fyra lägenheter i komplexet totalförstördes.

I nuläget är det fortfarande lugnet före stormen – vindstilla och blå himmel. Helene berättar att boende i Florida har bunkrat upp ordentligt inför Irma.

– Senaste veckan har man vetat att det kan bli en storm, men först i förrgår förstod vi att den verkligen var allvarlig. Vi var på Walmart i går och det gapade tomt på hyllorna. Vattnet och bensinen tog slut för flera dagar sedan. Några lastbilar kom och fyllde på bensinen på bensinstationerna i förrgår, men det var snabbt slut igen, säger Helene och fortsätter:

– Det är oroligt, vi vet inte vad som kommer att hända. Som det är nu ser det ut som att allting kommer att gå rätt över oss. Det är bara att hoppas på det bästa.

21-åriga Sofia Palm är i Florida, USA, tillsammans med sin mamma och sin fyraåriga dotter, för att hälsa på Sofias syster och hennes treåriga barn. Systern har just börjat studera i den amerikanska delstaten. Men vistelsen har tagit en obehaglig vändning för familjen.

Med den förödande stormen Irma på väg in, efter att den slagit sig fram över Karibien med flera dödsoffer som följd, kämpar familjen för fullt för att ta sig från området.

– Folk bunkrar upp med toalettpapper, mat och dryck … det som finns kvar i affärerna. Vi ska försöka hämta en hyrbil nu, planen var att vi skulle bila till New York, men de säger att det inte är säkert, säger Sofia Palm och fortsätter:

– Bensinen börjar ta slut, och det kan vara ännu farligare att stå på vägen.



LÄS MER: 5 siffror som förklarar stormen Irmas kraft



Sofia Palm och familjen har befunnit sig nära kusten, vid Fort Lauderdale, där stormen Irma kommer slå till först när den drar in över USA:s fastland. Nu har de flytt till Orlando, mer inåt landet.

– Vattnet är i Ford Lauderdale, där kommer orkanen slå till kraftigast, vilket kan leda till väldigt höga vågor och översvämningar. Vi vill bara därifrån, helst vill vi till ett annat land eller någon annanstans inrikes, men det finns ingenstans att ta vägen. Vägarna är katastrof, säger Sofia Palm.



LÄS MER: Stormen Irmas kraft slår alla tidigare rekord



I stället för New York siktar familjen på Orlando, längre norrut och inåt landet. På frågan om hur stämningen är bland invånarna där familjen befinner sig, svarar Sofia Palm:

– Det är jätteolika, vissa säger att ”jag har bott här i 25 år, det här klarar vi”. Vissa säger ”fly eller dö”. Många flyr, vissa jag pratat med stannar kvar. Men det är en annan situation nu än för några dagar sen.

Sofia Palm säger också att familjen förgäves försökt hitta flyg som kan ta dem från Florida, och från USA. Men priserna har extremhöjts, säger hon.

– Det är skamligt också med priserna … vi har sökt flyg till Europa. Det skulle kosta 120 000 kronor för oss fem för att ta oss till Europa.

Trots att Sofia Palm själv känner sig orolig säger hon att hon försöker hålla sig lugn och samlad för sin dotters skull.

– Hon vet inte vad som kommer hända. Jag är panikslagen, men jag får göra det bästa för att hålla mig lugn. Hon måste hamna i säkerhet. Det är tungt, säger Sofia Palm.
