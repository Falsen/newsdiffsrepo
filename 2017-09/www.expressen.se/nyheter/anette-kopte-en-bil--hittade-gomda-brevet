Anette köpte en bil – hittade gömda brevet
Atilla Yoldas

"Jag är glad över att du har fått en sån här fin bil. Jag älskade den jättemycket och grät när jag fick höra att vi skulle sälja den."

Så inleds brevet som Anette Economidis, 54, hittade i bilen hon köpte förra veckan. Texten, som är signerad "en 11-årig tjej", låg på ett av sätena i bilen.

"Jag vill att du som köpt den ska ta hand om den. Det kändes som om den var med i familjen, den var den mest underbara bil jag sett i hela mitt liv! Ta hand om den och var glad att du fått den", skriver hon intill en teckning av bilen.

Anette fylldes med glädje när hon läste den handskrivna texten och såg teckningarna vid sidan om.

– Jag tyckte att det var så gulligt, skrattar hon.

– Det är från en liten tjej på elva år som tyckte att bilen var så fin och att hon blev så ledsen.

Eftersom Anette Economidis köpte bilen begagnad hos en bilhandlare i Kungälv har hon inte lyckats få tag i kontaktinformation till den tidigare ägaren. Därför skrev hon en efterlysning på Facebook:

"Detta brev låg i bilen när jag köpte den. Snälla hjälp mig att dela denna så skall vi se om det når fram till denna lilla tjej som skrev brevet och lämnade i bilen till den som köpte den."

Anette hoppas få kontakt med flickan för att kunna tacka henne för det handskrivna brevet.

– Jag känner att hon ska få bli sedd och få respons på sitt brev. Det är en rolig grej att se hur många som bryr sig. Det är för en elvaårig tjej, så det här känns viktigt för mig.

Har någon hört av sig?

– Nä, inte någonting än.

Att hitta personen som skrivit under brevet som "en 11-årig flicka" visade sig vara en komplicerad uppgift. Men när Expressens reporter hittar bilens tidigare ägare börjar mysteriet lösas upp.

Lappen skrevs för sex år sedan och har legat i bilen sedan dess – även personen som ägde bilen innan Anette Economidis såg lappen, men lät den ligga kvar när han sålde den vidare.

Författarinnan är Emilia Kroumer, som i dag är 16 år gammal och bor i Göteborg. Till en början minns hon inte att hon skrivit lappen – men efter att ha sett Anettes bild kommer hon ihåg allt.

– Det var jättelängesen! Jag är chockad, men jag är väldigt glad att se den igen. Jag kommer ihåg att jag gillade den bilen jättemycket och ville inte att vi skulle sälja den. Jag ville bara att de som skulle köpa den skulle veta hur bra bilen var, säger hon.

Hon förklarar att hon älskade att skriva som barn och hennes mamma, 37-åriga Iuolia Kroumer, instämmer:

– Jag kommer ihåg när hon var mindre att man hittade lappar här och där. Hon var lite speciell i den åldern. Hon skrev massor och hade väldigt mycket fantasi, säger hon.

Emilia Kroumer ser fram emot att komma i kontakt med Anette Economidis.
