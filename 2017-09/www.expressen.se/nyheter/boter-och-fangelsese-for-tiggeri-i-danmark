Böter och fängelsese för tiggeri i Danmark
Mimmi Nilsson

I Danmark är det enligt lag förbjudet att tigga. 2012—2016 avkunnades 34 villkorliga domar och nio domar där den tilltalade i de flesta fallen fick ett ovillkorligt fängelsestraff. Under samma period fick nio tiggare böter, enligt en sammanställning gjord av den danska tidningen Avisen.

Folketinget har beslutat att skärpa minimistraffet för tiggeri i Danmark. Tiggare ska kunna dömas till två veckors ovillkorligt fängelsestraff om det rör sig om "otrygghetsskapande" tiggeri. Tidigare låg minimistraffet på sju dagars fängelse.

Den danska regeringen, Socialdemokraterna och Danskt folkeparti stöttade skärpningen av lagen, rapporterar danska TV2.

Debatten om skärpt straff för tiggeri tog fart i Danmark efter en uppmärksammad händelse då de anställda i Trinitatis Kirken i centrala Köpenhamn kände sig nödgade att vaccinera sig mot hepatit eftersom de dagligen fick städa upp avföring från utländska tiggare, rapporterade danska TV2 i början av sommaren.

Den skärpta lagen är tänkt att avskräcka tiggare från andra EU-länder som Rumänien att komma till Danmark för att tigga.

Men lagen har även väckt inrikespolitiska reaktioner och kritiserats från vänsterhåll.

– Det finns ingen proportion i detta lagförslag. Att man ska kunna bli straffad för att tigga på samma sätt som vid vissa former av våld, det är groteskt, sa  Rune Lund, som är ordförande för Enhedslisten, den röd-gröna alliansen i Danmark.

I Norge är det upp till kommunerna att förbjuda tiggeri, men i dagsläget är det bara en enda kommun, Lillesand, som gör det.

Frågan om tiggeri har diskuterats flitigt även i Norge under den senaste tiden.

I våras avslöjade NRK ett nätverk med 140 centrala personer styr eller är en del av tiggeriet, narkotikahandeln och gatuprostitutionen i norska Bergen.
