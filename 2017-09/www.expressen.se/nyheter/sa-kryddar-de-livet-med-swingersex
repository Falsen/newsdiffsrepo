Så kryddar de livet med swingersex
Karin Sörbring

Utanför porten finns ingenting som avslöjar att det en trappa upp i fastigheten döljer sig en lägenhet med bastu, bar, mingelrum och fyra "lekrum".

- Här inne kan man titta på vuxen-Bolibompa, säger klubbvärden Peter när han vid niotiden på lördagskvällen visar Expressens team tv-rummet.

Vi har tidigare fått lägga våra ägodelar i blå plastlådor i det lilla omklädningsrummet längst ner i korridoren och gå i genom reglerna. "Singlar ska alltid fråga om lov eller få invit av par och inte tjata", "medföljande gäst lämnar lokalen när paret lämnar festen om gästen inte blivit adopterad eller utlånad till annat par eller singel" och "ett nej är alltid ett nej".

- Respekt är ledordet. Man måste kunna föra sig och ha takt och ton, precis som i vilket annat sammanhang som helst, säger Peter och visar buffén med parmaskinka, melon, brieost, gurka och vindruvor.

"Nu är det godisregn"Det är klubbvärdinnan som har insisterat på att det ska vara fin mat - och att buffén ska stå framdukad ända fram till dess att Amante stänger vid tretiden på morgonen. De nio paren och knappa tio singelmännen som betalat ett par hundralappar vardera i entré kommer också in i mingelrummet mellan sessionerna i lekrummen och fyller på energireserverna och hinkar i sig vatten och något enstaka förbeställt glas öl eller vin.

- Kom nu alla tjejer, nu är det "godisregn" vid runda sängen! Alla får välja var sin leksak! säger klubbvärdinnan.

Hon häller ut en låda med plastförpackningar på det vita lakanet. "Anna", som är i 40-årsåldern och arbetar med data, kom till swingersklubben första gången i september i fjol och är numera en inbiten swinger. Hon förklarar för nybörjarna vad det är vi ser: En "strap-on" är en löspenis av plast, som kvinnor spänner på sig för att tillfredsställa varandra eller sina män. Här finns också latexkläder och geishakulor.

- Jag älskar att ha många händer på mig och är mycket mer nöjd med min kropp i dag. Det bästa som finns är att vara med fyra-fem män samtidigt och jag har börjat känna och klämma på tjejer också, säger hon.

"Anna" kom hit som singel, men träffade snart swingern "Lars" som hon blev tillsammans med.

- Hade någon sagt till mig för ett par år sedan att jag skulle vara på en sådan här klubb så hade jag inte trott att det var sant. Jag är chef och har en massa anställda som inte har en aning om hur jag lever. Men jag är nyfiken och jag njuter verkligen av att se "Anna" bli tillfredsställd och av andra, säger "Lars".

Har bara sex med varandraMedan vi pratar med "Lars" och "Anna" hör vi klatschande läten inifrån BDSM-rummet. Där har "George", 54 år och tekniker, spänt fast småbarnsmamman "Kristinas", 33, fötter ovanför svänggungan.

"George" och "Kristina" har varit tillsammans i några månader och väljer just nu att bara ha sex med varandra när de är på klubben, men innan dess såg de varandra tumla runt med andra.

29-åriga montören "Lena" och 59-årige marknadsföraren "Torsten" kommer efter en stunds småprat också in i BDSM-rummet. De har via det gemensamma fotointresset kommit fram till att båda älskar Japan - och "Lena" vill visa "Torsten" hur man utför japansk bondage, "shibari", som hon lärt sig då hon var utbytesstudent i Japan. "Lena" knyter konstfulla knutar från "Torstens" fötter ända upp till axlarna och binder ihop hans händer i en träställning i taket.

- Jag kommer att vara i sjunde himlen i en vecka nu, förklarar "Torsten" efteråt när han ska skjutsa hem "Lena".

Som singelkille brukar han få nöja sig med att be om lov att titta på när andra har sex. Att han träffade "Lena" och fick uppleva att bli dominerad var en bonus som han inte räknat med.

- Det var jättehäftigt för mig att ha en BDSM-session med en från vanilj-världen. På BDSM-fester kan jag bli osäker och känna att jag inte lever upp till de förväntningar jag inbillar mig att folk har, men med "Torsten" kunde jag släppa alla sådana tankar och helt gå på min känsla och intuition och låta det utveckla sig självt, säger "Lena".

Hon berättar att hennes mamma blev chockad när "Lena" berättade att hon lever polyamoröst och har flera relationer samtidigt. Mamman undrade när det skulle gå över och vad som skulle hända om "Lena" eller hennes primärpartner blev kära i någon annan.

Jobbat med svartsjukanMen swingerslivet kommer "Lena" sannolikt aldrig ge upp, förklarar hon. Fast i början fick hon kämpa en del med svartsjukan.

- Svartsjukan kunde komma när min primärpartner bokade in sexmöten med andra och jag inte hade något annat för mig. Men den handlade mer om osäkerhet hos mig.

Efter 1,5 år i swingersvärlden känner "Lena" numera sällan någon svartsjuka. Har både hon och primärpartnern haft häftiga upplevelser kan de glädjas åt vad den andra har fått vara med om.

Ett annat par som jobbat med svartsjukan är undersköterskan Annelie, 53, och byggjobbaren Robban, 47. De har bott ihop i tio år och det var Annelie som tre månader in i förhållandet släpade med pojkvännen på swingersklubb. Men när Robban vid något tillfälle visade mycket ömhet för en av de kvinnor han var med, högg det till i Annelies hjärta.

- Tydlighet är A och O. Vi har tydliga regler och går alltid på klubb ihop. Båda ska exempelvis känna attraktion för att vi ska ha partnerbyte, säger paret när de snurrar runt bland lakanen i den runda sängen.

Annelie och Robban är förhållandevis öppna med sin livsstil. Bägges barn vet, liksom flera vänner.

- Men det är ingenting som vi trycker upp i ansiktet på folk som vi precis lärt känna. Det finns fortfarande mycket fördomar om oss swingers, säger Robban.

Amerikanska forskare började på 1960- och 1970-talen allt mer uppmärksamma andra livsstilar än kärnfamiljen. Flera studier gjordes på de förortsbor och militärer i södra Kalifornien som redan på 1950-talet introducerade "wife-swapping" (lånbyte av hustrur) och "nyckelpartyn" (fester där männen la sina bilnycklar i en stor skål och kvinnorna fick dra en nyckel och följa med bilägaren i fråga hem).

Driver swingersnätverkMen medan samboskap, styvfamiljer och homosexualitet kom att bli alltmer accepterade och undersökta i vetenskapliga sammanhang, så är forskningen om swingers fortfarande marginaliserad. Det konstaterar Lina Olivemark i studien "Deltagande i parklubbs påverkan på relationer" vid Ersta Sköndal högskola. Swingers utmanar nämligen den västerländska kulturella värderingen om äktenskapet och den sexuella tvåsamheten, menar Olivemark.

Jonas Bengtsson, som driver swingersnätverket "Lustkammaren" och är i det närmaste en talesperson för rörelsen, bedömer att det i Sverige finns omkring 10 000 aktiva swingers, lågt räknat. Den svenska sajten Bodycontact.se, som har mottot "delad glädje - dubbel glädje" och erbjuder möjlighet att byta lättklädda bilder och stämma träff med andra, har mer än 140 000 medlemmar.

- Allt fler yngre strömmar till. De uppskattar den fantastiska möjligheten att njuta av livet och att göra det tillsammans i stället för att vara otrogna. Men swingerslivet är ingen lösning på en dålig relation, utan ett sätt att krydda ett redan tryggt och stabilt förhållande, säger han.

Den sociala kontrollen gör det tryggt, menar Jonas Bengtsson. Skulle någon missköta sig på klubbarna eller på de privata swingersfesterna skulle personen genast bli utesluten.

- Det finns kända personer som är swingers, såväl som läkare, lärare och politiker. Men många svenskar väljer att åka till Köpenhamn, Playa del Ingles eller Cap d´Agde i Frankrike för att kunna gå på klubbar utan att bli igenkända.

Det äkta paret Joy och Joel Svensson (pseudonymer) släppte i april i år boken "Våga flyga - vår väg till sexuell frihet" (Forum). Där beskriver makarna hur intresset för att bjuda in andra partners i sexlivet växte fram och hur de slutligen förverkligade fantasierna.

- När en bekant dog i cancer 43 år gammal och döden började nafsa på vår generation förstod vi att det inte finns något "sedan", bara ett "nu". Det var dags, säger Joy och Joel till Expressen.

Bägge ger i boken sin bild av första gången då Joy hade flera män i sängen och Joel agerade "grindvakt". Vid senare träffar har mer än tio män varit med och Joel har av Joy fått tillåtelse att leka "ageplay", dominanslekar, med yngre älskarinnor.

- Det har varit en utmaning att som kvinna lära sig att ta plats och gå emot en uppfostran att behaga, att "ta för mig" i och utanför sängen, kunna berätta för män vad jag önskar och inte och att ohämmat njuta av min kropp, menar Joy.

Makarna har besökt de flesta swingersklubbar i Sverige och stortrivs på Club Amante i Mölndal.

Svetten lackarHär strömmar Lalehs "Some die young" ur högtalarna och inomhustemperaturen närmar sig 30 grader. Svetten lackar om de lättklädda eller nakna kropparna och glas efter glas med vatten beställs in.

"Anna" orsakar en mindre folksamling runt och i den fyra meter breda sängen i innersta rummet, där hon är centrum för fem personers njutning. En av dem är egenföretagaren "Lennart", som kört 20 mil för att komma hit med sin fru "Marianne" som är intill med några andra män.

- Vi har varit ihop sedan vi var 16 år. Det här är vår enda ventil i tillvaron. Annars är det mest jobb, barn och barnbarn, säger paret.

Fotnot: Alla på Club Amante visste att Expressens team var på plats. Endast de som givit sitt medgivande är med i reportaget. Namn med citattecken runt är fingerade.
