Kraftig bilbrand orsakar trafikstörning
Christer El-Mochantaf

Polisen var först på plats och stoppade trafiken helt efter larmet som kom in vid 10.30-tiden. En personbil hade fattat eld på Essingeleden, nära påfarten till Aspudden i södra Stockholm, och brann kraftigt.

– Den brann för fullt där på påfarten, säger Kurt Jonsson, ledningsoperatör på Storstockholms räddningscentral.

Trafiken stod stilla tills räddningstjänsten kunde komma plats. Väl där kunde de släcka branden.

– Det var totalstopp för det brann så pass kraftigt. Det exploderade något där. Men när vi kom på plats kunde en fil öppnas, säger Kurt Jonsson.

Lyckligtvis blev varken bilföraren eller någon annan person skadad. Räddningstjänsten visste inte hur många som färdats i bilen eller varför den börjat brinna.

Branden orsakade köer på E4/E20 tills bilen bärgats från platsen strax efter klockan 11.
