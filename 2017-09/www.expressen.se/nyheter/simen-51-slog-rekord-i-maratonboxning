Simen, 51, slog rekord i maratonboxning
Tommy Schönstedt

Platsen var Tranås boxningsgym där Simen Kristiansen, med norska rötter, boxas och tränar andra varje dag.

Varför gav du upp redan efter drygt 50 timmar?

– Ha-ha, huvudsaken var att jag spöade amerikanen som hade världsrekordet på 50 timmar och 9 minuter. Det är en oerhört nedbrytande process för kroppen.

Vilket är värst – motståndet från kroppen eller psyket?

– Det är svårast psykologiskt. Man utsätts hela tiden för sina egna karaktärsdrag, det är nog mycket därför som jag håller på med det här.

Vad är då dina karaktärsdrag?

– Det har jag inte kommit underfund med ännu...

Simen Kristiansen är nu dubbel världsrekordhållare, både i maratonboxning mot sandsäck och maratonboxning mot sparring – 220 ronder.

Och så har han haft världsrekordet två gånger tidigare – 38 timmar och 48 timmar – innan han på söndagen såg till att ta hem rekordet till Tranås igen.

Ursäkta den intrikata frågan, men att boxas i över 50 timmar – när och hur tar du kisspaus?

– Efter varje 60-minuterspass har man rätt att ta en fem minuters kiss- och matpaus, säger Simen Kristiansen.
