Santiago, 27, försökte blockera terrorlastbilen
Atilla Yoldas

Santiago Cueva bor i Stockholm och har arbetat som värdetransportör för Nokas sedan 2013. På fredagen parkerade han och kollegan värdetransporten i närheten av Åhléns city.

Plötsligt blev läget skarpt.

De hörde dova smällar och blickade upp för Drottninggatan. Lastbilen körde i full fart och körde över stolpar och bänkar. Sedan började den snabbt köra mot och över människor.



LÄS MER: Gärningsmannens iskalla manöver med lastbilen



Santiago Cueva visste att han var tvungen att agera snabbt.

– Jag bestämde mig för att korsa bilen tvärs över gatan för att hindra lastbilen från att köra förbi, säger han.

Santiago såg hur föraren i lastbilen körde vilt, och var övertygad om att föraren skulle köra vidare ner för Drottninggatan.

Santiago körde fram sin värdetransport och ställde den i vägen.

– När lastbilen kraschade vid Åhléns klev jag ur bilen och sprang dit för att hjälpa till. Det jag såg var hemskt. Jag såg människor som var påkörda och döda vid övergångsstället. En kvinna låg vid lastbilen, det var flera som försökte hjälpa henne, säger Santiago.



LÄS MER: Misstänkte terroristen kopplad till tidigare städhärva



Strax efter lastbilens krasch kom poliser till platsen.

– Vi fick hjälpa att få folk därifrån, säger Santiago Cueva och fortsätter:

– Folk vägrade gå, trots att lastbilen började brinna. Det var många föräldrar som inte hittade sina barn. Jag kom överens med ordningsvakter och flera andra personer som jobbade i närheten om att få bort folk därifrån. Vi visste inte hur osäkert det var.
