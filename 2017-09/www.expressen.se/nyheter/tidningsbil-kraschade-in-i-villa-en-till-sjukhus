Tidningsbil kraschade in i villa – en till sjukhus
Filippa Rogvall

Det var vid 03.14 på tidiga måndagsmorgonen som en boende vid Bandsjön i Timrå väcktes av att en tidningsbil kört in i villan.

– Det är en tidningsbil som har kört in i ett bostadshus, därefter börjar bilen brinna och branden tar sig i huset, säger Erik Backlin,  RLC-befäl i polisregion Nord.

Enligt initiala uppgifter ska bilen ha börjat brinna under färd, men det visade sig inte stämma. Bilen fattade eld i samband med kollisionen och spred sig till villan.

Polis, ambulans och räddningstjänst larmades till platsen, och föraren fick omhändertas.

– Föraren fick följa med ambulansen, han är i nuläget misstänkt för vårdslöshet i trafik, säger Erik Backlin.

Förarens skadeläge är i nuläget okänt. Lars Dolk, inre befäl vid räddningstjänsten i Sundsvall, uppger för Sundsvalls Tidning att tidningsbilen flugit en bra bit innan den kraschade in i husfasaden.

– Innan bilen körde in i huset måste den ha gjort en luftfärd på omkring 15-20 meter och flugit över en annan bil på gården innan den slog ned i källaringången, säger han till tidningen.

Räddningstjänsten stannade på platsen till 05.30 för eftersläckningsarbete.

Bilen har tagits i beslag för att genomgå en teknisk undersökning, för att se om det är något fel på bilen. Det finns inga uppgifter om att föraren ska ha varit onykter.

Den boende i villan klarade sig utan personskador.
