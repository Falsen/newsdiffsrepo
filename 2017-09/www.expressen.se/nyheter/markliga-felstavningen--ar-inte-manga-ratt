Märkliga felstavningen – "är inte många rätt"
Helena Sund

Per Valsinger som är ägare av klädbutiken Sportif Unlimited i Linköping var den som beställt paketet, och därför även den som upptäckte misstaget.

– I paketet var en katalog från Ebay som jag köpt privat, men fått skickat till mitt företag. Det måste ha varit Posten som skrivit fel, för på kuvertet står det rätt, säger Per.

Han delade med sig av den dråpliga felstavningen på butikens Facebooksida. Inlägget roar flera, och en användare föreslår att butiken ska anamma det nya namnet och göra en ny skylt till butiken.

Vad var felet då? Namnet på Pers butik är alltså Sportif Unlimited. Namnet som står på avin? "SOIRTUF YBKUNUTED".

– Det är inte många bokstäver rätt, säger Per.

Maria Ibsen, pressekreterare för Postnord, förklarar hur det nya namnet kan ha kommit till.

– Namnet kan ha matats in fel, eller en autokorrigering kan ha tagit vid och rättat fel. Alltid när det är människor inblandade kan det bli fel och det kan få lite halvlustiga följder ibland. Men vi får verkligen hoppas att det inte händer igen.

Per Valsinger har själv en teori om hur misstaget kan ha gått till.

– Man kanske bara har flyttat fingrarna ett snäpp snett på tangentbordet, men jag är glad att mitt namn står där också. Det hade varit svårt att få paketet utlöst om man inte kunnat identifiera vem som står på det, säger han och skrattar.
