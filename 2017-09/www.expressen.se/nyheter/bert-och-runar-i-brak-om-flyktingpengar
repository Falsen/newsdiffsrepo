Bert och Runar i bråk om flyktingpengar
Michael Syrén

Artisten Carola Häggkvist, 50, öppnade under 2015 sitt hem för flyktingar– något som hon berättade om i TV4:s Nyhetsmorgon.

– Jag gav mitt nummer, mina kläder, mina pengar, min kärlek och omsorg, sa Carola i programmet.

Samtidigt startade hennes exmake och den förre predikanten, Runar Sögaard, flyktingverksamhet via bolaget JRPJ Capital AB.

Bolagets aktier ägs av hans hustru miljonärskan Jessica Sögaard som Runar gifte sig med 2008. Men det är Runar och sonen Amadeus Sögaard, 19, som är externa firmatecknare. Amadeus sitter också i bolagets styrelse.

2015 hyrde Runar Sögaard, via bolaget, fastigheten Bispgården i Ragunda kommun i Jämtland och skrev sen ett hyresavtal med Bert Karlssons bolag, Jokarjo och blev Karlssons underleverantör.

Så här såg upplägget ut:

JRPJ fick 100 kronor per asylsökande och dag av Jokarjo som stod för driften.

Med 160 flyktingar på anläggningen fick JRPJ intäkter på 16 000 kronor per dag – och på ett år gav det bolaget drygt fem miljoner kronor i intäkter.

Samarbetet med Bert Karlsson blev ett jättelyft för JRPJ som under flera år har varit konkursmässigt.

För 2015/2016 omsatte JRPJ 5,6 miljoner kronor och gjorde en vinst – efter finansnetto – på 820 000 kronor.

Flyktingverksamheten i Jämtland lades dock ner vid årsskiftet, men Bert Karlsson har nu pengakrav på Runar Sögaard.

Enligt Karlsson ville Runar ha ett förskott från Jokarjo på 98 000 kronor för att bland annat köpa sängar till de asylsökande.

Det är nu dessa pengar som bråket gäller.

– Jag har sagt till honom i ett halvårs tid om att få tillbaka mina pengar, men det händer ingenting. Nu har jag vänt mig till Kronofogden, säger Bert Karlsson.

Men han ångrar ändå inte samarbetet som överlag blev lyckat får båda parter.

– Jag räknade nästan med det här, men det är tråkigt att han gör så här hela tiden. Han hittade på ännu fler historier för att få ännu mer förskottspengar, säger Bert Karlsson.

Har du pratat med Runar om detta?

– Ja, flera gånger. Han säger att han ska fixa pengarna men det blir ju aldrig så.

Runar Sögaard, som i dag medverkar i TV4:s program ”Stjärnkusken”, har dock fler skulder.

Enligt Kronofogden har han sammanlagda skulder på drygt 3,5 miljoner kronor varav 416 432 kronor är skatteskulder.

Runar Sögaard menar dock att det är Jokarjo som är skyldig JRPJ pengar.

– Det är något som Bert Karlsson inte är uppdaterad på, säger Runar.

– Det stämmer, jag har inte koll, men det har min ekonomiavdelning. Runar är skyldig Jokarjo 98 000 kronor, säger Karlsson.

Expressen har förgäves sökt Jessica och Amadeus Sögaard.
