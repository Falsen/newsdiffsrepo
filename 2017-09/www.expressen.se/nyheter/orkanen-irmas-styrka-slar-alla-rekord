Orkanen Irmas styrka slår alla rekord
Anna Mattsson

Orkanen Irma har lämnat förödelse och död efter sig sedan den slog till mot de karibiska öarna under onsdagen. Minst 13 människor har hittills hittats döda men myndigheterna befara att den siffran kommer att stiga rejält.

På Barbuda, den ö som först drabbades, dog en tvååring i samband med att familjen försökte fly orkanen. Av ön finns det nu inte mycket kvar.

– Barbuda är helt i spillror, säger premiärminister Gaston Brown till ABS TV/Radio Antigua enligt CNN.

– Det är total ödeläggelse.

60 procent av Barbudas ungefär 1 400 invånare har blivit hemlösa. Gaston Brown beskriver ön som "knappt beboelig".

Irma har förstört regeringsbyggnader, slitit av hustak och lämnat Barbuda helt strömlös. Enligt Brown finns det inte heller vatten på ön och telefonnätet ligger nere. Även större delen av Puerto Rico är strömlöst, enligt AP.

Blanca Santiago, som jobbar på ett strandhotell i Puerto Ricos huvudstad San Juan, beskriver vindens ylande längs kustlinjen:

– Det var som om jag hade spöken inne i mitt hem, säger hon till AFP.

Även paradisöarna Saint Barthélemy och Saint Martin har drabbats hårt av orkanen. 95 procent av St Martin är förstörts i orkanen.

– Det är en enorm katastrof, säger Daniel Gibbs, myndighetsanställd på ön, till AFP.

– Jag är chockad. Det är läskigt.

Även den franska inrikesministern Gerard Collomb har uttalat sig.

– Det är en tragedi. Vi måste återuppbygga båda öarna, säger han till AP.

Den holländske premiärministern Mark Rutte meddelar även att den holländska delen av ön fått "enorma skador".

På flygplatsen vid Philipsburg, huvudstaden i den holländska delen av St Martin, har även flygplatsen drabbats hårt av Irma.

– Det går inte att nå ön för tillfället på grund av de omfattande skadorna på flygplatsen, säger Hollands premiärminister Mark Rutte till AFP.

Enligt honom finns det dock inga rapporter om döda på den holländska delen av St Martin.

Åtta personer har hittats döda på Saint Martin – men den siffran väntas stiga. Även på Anguilla har en person hittats död.

Som om inte det var nog har även den tropiska stormen Jose uppgraderats till en orkan och väntas slå till mot samma öar under helgen med både regn och blåst.

I den Mexikanska golfen har även den tropiska stormen Katia uppgraderats till en orkan och väntas även den slå till mot fastlandet till helgen. Östra Mexiko ligger mest i riskzonen, skriver vädersajten Weather.com.

Irma är nu på väg mot Dominikanska republiken och Haiti, där orkanen väntas slå till någon gång under torsdagen. Därefter väntas den rikta in sig mot Turks- och Caicosöarna och södra Bahamas.

Bahamas premiärminister Hubert Minnis meddelar att man redan evakuerat boende på sex öar söder om huvudstaden Nassau. Det är den största evakuering i Bahamas historia.

I helgen väntas orkanen nå Florida, där 500 000 personer beordrats att evakuera. Det har fått stora konsekvenser för trafiken, med långa köer som följd.

De lyxiga öarna i Västindien med sina palmer och bländvita sandstränder är även hem åt internationella kändisar och miljardärer som britten Richard Branson.

Bara timmar innan orkanen slog till skojade Branson om att han skulle gömma sig i sin vinkällare. I ett lite allvarligare uttalade sa han senare att "hus kan byggas upp igen, men inte liv".



LÄS MER: Det här vet vi om orkanen Irma

Lagom till helgen väntas orkanen Irma även slå till mot Kuba och det amerikanska fastlandet.

Experter befarar att Irma kan drabba hela Floridas östkust från Miami till Jacksonville och sedan dra vidare mot Savannah i Georgia och både North och South Carolina som är mycket tätbebyggda delstater. I Florida har en obligatorisk evakuering av boende redan inletts, raporterar CNN.

"Orkanen Irma kommer att testa oss, men vi är förberedda och vi kommer klara det", säger polismyndigheten i Broward county i Florida i ett uttalande.

Undantagstillstånd har utfärdats i Florida, Georgia, South Carolina och North Carolina och i Florida har evakuering av boende redan inletts.

President Donald Trump gick ut på sitt Twitterkonto och lovade att hjälp kommer att finnas om Irma slår ut Florida.

"Mitt team, som har gjort och gör ett bra jobb i Texas finns redan i Florida", skriver Trump.

Presidenten har också utfärdat katastrofläge för de Amerikanska Jungfruöarna, vilket innebär att man frigör statliga medel för att hjälpa de boende, skriver CNN.

– Vi har folk där just nu, och vi får se hur det har gått, men ön har träffats väldigt, väldigt kraftigt, säger presidenten enligt CNN.



LÄS MER: Zander, 16, dog av orkanen Irma

Orkanen Irmas maxvindar har legat på nära 300 kilometer i timmen, eller 80 meter per sekund. Der är den näst högst uppmätta någonsin i USA, och tangerar orkanen Wilma från 2005.

– Det här kan lätt bli den dyraste orkanen i amerikansk historia, och säger rätt mycket med tanke på vad som hände för två veckor sedan, säger Brian McNoldy, orkanforskare vid University of Miami till AP.

Ingen annan orkan eller tyfon har heller bibehållit styrkan under så lång tid som Irma. Vindarna på 300 km/h hade vid lunchtid på torsdagen, svensk tid, pågått i omkring 40 timmar. Det är betydligt längre tid än den förra rekordhållaren – supertyfonen Haiyan som dödade över 6 000 personer i Filippinerna 2013.



LÄS MER: Hollywoodfrun flyr orkanen Irma

Ett team från det amerikanska klimatinstitutet Noaa l (National oceanic and atmospheric administration) lyckades flyga in i orkanens öga och har lagt upp en unik film om hur det såg ut där.
