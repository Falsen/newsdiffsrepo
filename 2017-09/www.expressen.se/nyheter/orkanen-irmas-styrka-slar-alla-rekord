Orkanen Irma slår till mot Florida
Anna Mattsson

Orkanen Irma har lämnat förödelse och död efter sig sedan den slog till mot de karibiska öarna i onsdags. Minst 16 människor har hittills hittats döda men myndigheterna befara att den siffran kommer att stiga rejält.

På fredagsmorgonen, svensk tid, var Irma på väg in över Bahamas med sexmetersvågor och orkanvindar.

Nyhetsbyrån AP rapporterar också hur öarna Turks and Caicos tidigt på fredagen fick känna av orkanvindarna.

Bahamas premiärminister Hubert Minnis meddelade under torsdagen att man redan evakuerat boende på sex öar söder om huvudstaden Nassau. Det är den största evakuering i Bahamas historia.

Därefter ligger Kuba i ovädrets väg och i helgen väntas den nå södra Florida, där 500 000 personer beordrats att evakuera.

Det har fått stora konsekvenser för trafiken, med långa köer som följd. Undantagstillstånd har utfärdats i Florida, Georgia, South Carolina och North Carolina och i Florida har evakuering av boende redan inletts.

Experter befarar att Irma kan drabba hela Floridas östkust från Miami till Jacksonville och sedan dra vidare mot Savannah i Georgia och både North och South Carolina som är mycket tätbebyggda delstater.

"Det har blivit allt mer sannolikt att Irma kommer att nå södra Florida som en farlig stor orkan och medföra livshotande stormsvallvågor och vindpåverkan i större delen av delstaten", meddelade National Hurricane Center under torsdagen enligt CNN.

Orkanens bana har vänt och ligger nu lite mer till väster än vad den först gjorde.

– Det innebär att Miami har värsta möjliga läge, säger CNN:s metorolog Tom Sater.

Han säger dock samtidigt att satelitbilderna av orkanen är lite oklara. På vissa ligger orkanen mer till väster på andra mer till öster. Just nu befinner sig Irma ungefär 965 kilometer från Florida.

– Oavsett vilken kust i Florida du bor på, förbered dig på evakuering, sa säger Rick Scott, Floridas guvernör under en en presskonferens på sena torsdagen enligt CNN.

– Det här är inte en orkan du kan sitta och vänta ut.

Irma har dock nedgraderats från en kategori 5-orkan till en kategori 4-orkan – den näst starkaste graden på orkanskalan, rapporterar AP.

Rick Scott lugnade dock samtidigt invånarna.

– Ni behöver inte köra hundratals mil eller lämna delstaten för att vara säkra. Ta er till skyddsrymmen.

Flygplatserna Miami, Orlando och Fort Lauderdale kommer även hållas mer eller mindre stängda.

President Donald Trump gick ut på sitt Twitterkonto och lovade att hjälp kommer att finnas om Irma slår ut Florida.

"Mitt team, som har gjort och gör ett bra jobb i Texas finns redan i Florida", skriver Trump.

Presidenten har också utfärdat katastrofläge för de Amerikanska Jungfruöarna, vilket innebär att man frigör statliga medel för att hjälpa de boende, skriver CNN.

– Vi har folk där just nu, och vi får se hur det har gått, men ön har träffats väldigt, väldigt kraftigt, säger presidenten enligt CNN.

Myndigheterna har även beslutat om evakuering av Donald Trumps residens i Palm Beach i Florida, Mar-a-lago.

På Barbuda, den ö som först drabbades, dog en tvååring i samband med att familjen försökte fly orkanen. Av ön finns det nu inte mycket kvar.

– Barbuda är helt i spillror, säger premiärminister Gaston Brown till ABS TV/Radio Antigua enligt CNN.

– Det är total ödeläggelse.

60 procent av Barbudas ungefär 1 400 invånare har blivit hemlösa. Gaston Brown beskriver ön som "knappt beboelig".

Irma har förstört regeringsbyggnader, slitit av hustak och lämnat Barbuda helt strömlös. Enligt Brown finns det inte heller vatten på ön och telefonnätet ligger nere. Även större delen av Puerto Rico är strömlöst, enligt AP.

Blanca Santiago, som jobbar på ett strandhotell i Puerto Ricos huvudstad San Juan, beskriver vindens ylande längs kustlinjen:

– Det var som om jag hade spöken inne i mitt hem, säger hon till AFP.

Två personer i Puerto Rico uppges även ha omkommit,

Även paradisöarna Saint Barthélemy och Saint Martin har drabbats hårt av orkanen. 95 procent av St Martin är förstörts i orkanen.

– Det är en enorm katastrof, säger Daniel Gibbs, myndighetsanställd på ön, till AFP.

– Jag är chockad. Det är läskigt.

Även den franska inrikesministern Gerard Collomb har uttalat sig.

– Det är en tragedi. Vi måste återuppbygga båda öarna, säger han till AP.

Den holländske premiärministern Mark Rutte meddelar även att den holländska delen av ön fått "enorma skador".

På flygplatsen vid Philipsburg, huvudstaden i den holländska delen av St Martin, har även flygplatsen drabbats hårt av Irma.

– Det går inte att nå ön för tillfället på grund av de omfattande skadorna på flygplatsen, säger Hollands premiärminister Mark Rutte till AFP.

Enligt honom finns det dock inga rapporter om döda på den holländska delen av St Martin.

Åtta personer har hittats döda på Saint Martin – men den siffran väntas stiga. Även på Anguilla har en person hittats död.

Som om inte det var nog har även den tropiska stormen Jose uppgraderats till en kategori 3-orkan och väntas slå till mot samma öar under helgen med både regn och blåst.

I den Mexikanska golfen har även den tropiska stormen Katia uppgraderats till en orkan och väntas även den slå till mot fastlandet till helgen. Östra Mexiko ligger mest i riskzonen, skriver vädersajten Weather.com.



De lyxiga öarna i Västindien med sina palmer och bländvita sandstränder är även hem åt internationella kändisar och miljardärer som britten Richard Branson.

Bara timmar innan orkanen slog till skojade Branson om att han skulle gömma sig i sin vinkällare. I ett lite allvarligare uttalade sa han senare att "hus kan byggas upp igen, men inte liv".



LÄS MER: Det här vet vi om orkanen Irma





LÄS MER: Zander, 16, dog av orkanen Irma

Orkanen Irmas maxvindar har legat på nära 300 kilometer i timmen, eller 80 meter per sekund. Der är den näst högst uppmätta någonsin i USA, och tangerar orkanen Wilma från 2005.

– Det här kan lätt bli den dyraste orkanen i amerikansk historia, och säger rätt mycket med tanke på vad som hände för två veckor sedan, säger Brian McNoldy, orkanforskare vid University of Miami till AP.

Ingen annan orkan eller tyfon har heller bibehållit styrkan under så lång tid som Irma. Vindarna på 300 km/h hade på fredagsmorgonen, svensk tid, pågått i tre dygn. Den tidigare rekordhållaren var supertyfonen Haiyan som dödade över 6 000 personer i Filippinerna 2013.



LÄS MER: Hollywoodfrun flyr orkanen Irma

Ett team från det amerikanska klimatinstitutet Noaa l (National oceanic and atmospheric administration) lyckades flyga in i orkanens öga och har lagt upp en unik film om hur det såg ut där.
