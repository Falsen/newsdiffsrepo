Polisbil i krock – en
person till sjukhus
Hannes Lundberg Andersson

Larmet om krocken kom in vid 15.21 på fredagen. En polispatrull skulle åka för att bistå en annan patrull vid gripandet av en efterlyst man i Brandbergen i Haninge kommun utanför Stockholm. I samband med att den bistående patrullen var på väg till platsen krockade de med en personbil.

Den civila föraren har förts till sjukhus efter krocken. Poliserna i bilen ska dock vara oskadda, uppger polisen.

– Den andra bilen har ingenting med händelsen att göra. Det är en stackars civilist som har kommit i vägen, säger Carina Skagerlind vid Stockholmspolisen.

Hon säger att hon inte känner till hur skadad personen som förts till sjukhus är, men:

– Jag har inte förstått det som allvarligt på något sätt, säger Carina Skagerlind.

Gripandet av den efterlyste mannen fick skötas av den patrull som först var ute.

"Två personer grips i ursprungsärendet med den efterlyste. Dels den person som var efterlyst och skulle hämtas till förhör. Dels en annan person för främjande av flykt samt förgripelse mot tjänsteman", skriver polisen via sin hemsida.
