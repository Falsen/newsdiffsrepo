En död i villabrand i Hofors
Josefine Elfström

Larmet inkom 10.45. Enligt Arbetarbladet var det en granne som larmade SOS.

- En kropp har hittats i resterna av huset, säger Göran Lyrberg, vakthavande befäl vid polisen i Gävleborg till TT.

Polisen tror att den omkomna är den kvinna som grannarna såg gå in i villan innan branden startade. Huset totalförstördes och kvinnan har inte setts till eller kunnat nås efter branden.

Det finns inga misstankar om att fler ska ha omkommit.

Vid 16.30 på söndagseftermiddagen pågick fortfarande eftersläckning.

På måndagen ska en teknisk undersökning göras för att utreda vad som orsakat den våldsamma branden.
