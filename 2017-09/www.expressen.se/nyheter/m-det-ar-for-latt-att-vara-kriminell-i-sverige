Regeringen vill prata tiggeriförbud med M
Hanna Jakobson

Moderaterna la under tisdagen fram sitt nya kriminalpolitiska program inför stämman i oktober.

– Vi är nere på väldigt låga nivåer av brottsuppklarning, säger partiets rättspolitiske talesperson Tomas Tobé som tog över posten från Beatrice Ask i somras efter att M-ledaren Anna Kinberg Batra möblerade om i partiet.

I ett pressmeddelande listas ett antal åtgärder som partiet vill ha med i sitt nya kriminalpolitiska program:

Förstärkningar av svensk polis - fler poliser och höjda polislöner. Bland annat vill partiet, som man tidigare aviserat, ha 5000 fler poliser senast år 2025 och lika många civilanställda.

Skärpta straff - mängdrabatten ska tas bort.

Ökat brottsförebyggande arbete.

Åtgärder mot tiggeri - nationellt förbud mot tiggeri, motverka otillåtna bosättningar och ett samlat agerande inom EU.

I april sa Tobé i Expressen att partiet är för ett lokalt förbud - nu vill partiet alltså gå vidare med ett nationellt.

– Tiggeri är ingen väg ut ur fattigdom. Moderaterna vill därför ge kommunerna möjlighet att förbjuda tiggeri. Regeringen måste agera nu för att hindra att ett nytt skuggsamhälle växer fram i Sverige där människor är väldigt utsatta, sa han då.

Tobé säger nu att det inte ska gå att flytta tiggeriet mellan olika platser.

– Kommer det förbättra situationen för den som tigger? Nej, det är bra att vara ärlig och säga, nej det kommer det inte.

M vill börja med att straffa tiggeri med böter men öppnar för även andra typer av straff.

– Det vore bra om vi kan göra upp med Socialdemokraterna i frågan, säger han.

Socialdemokraterna sa på sin kongress i april nej till ett nationellt förbud.

Barn- äldre- och jämställdhetsminister Åsa Regnér, S, säger att man gärna diskuterar frågan med Moderaterna.

– Jag välkomnar ett samtal med partierna om den här frågan. Vi kan absolut diskutera med Moderaterna om den här frågan. Men från regeringens sida bereder vi inget förslag om tiggeriförbud. Vi har i stället vidtagit andra lagstiftningsåtgärder som vi tycker är viktiga och lämpliga. Men samtidigt vill vi också se den utsatthet som de här människorna lever i.

Regnér befinner sig just nu i Rumäniens huvudstad Bukarest just med anledning av tiggerifrågan, eftersom många av de som kommer till Sverige för att tigga kommer från just Rumänien.

För två år sen var hon i samma stad för att skriva under ett avtal mellan Rumänien och Sverige med syftet att minska tiggeriet. Efter några timmar på plats säger ministern att hon sett resultat men att det handlar om en kombination av svenska insatser, EU:s påtryckningar samt Världsbanken program i Rumänien.

- Bland annat ska man bygga 2000 förskolor, man har infört system med ID-kort så att även om man inte har en fast bostad, vilket många romer inte har, kan man få ett ID-kort så att man kan tillgodogöra sig medborgerliga och sociala rättigheter. Man har insatser för utsatta skolor och fler barn börjar och slutför skolan. Man kommer att införa en Barnombudsman och har även höjt minimilönen, säger Åsa Regnér som samtidigt pekar på att inkludering av romer måste bli bättre i hela EU.

Centerpartiet vill inte ha ett tiggeriförbud.

– Man kan både ha moraliska och praktiska betänkligheter, liksom lagtekniska. Men det viktigaste är att det mesta talar för att ett tiggeriförbud med bötesstraff skulle bli verkningslöst, säger Johan Hedin (C), rättspolitisk talesperson.

– Risken är att man lägger på polisen uppgifter som tar tid, för brott som inte kan ses som särskilt allvarliga. Tid som de skulle kunna använda till annat.
