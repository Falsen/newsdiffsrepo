Ulf Kristersson: Ska inte samarbeta alls med SD
Lovisa Åkesson

Beskedet kom på fredagsförmiddagen – den nuvarande ekonomisk-politiske talespersonen Ulf Kristersson vill bli ny partiledare för Moderaterna.

– Jag tycker jag har en del erfarenhet. Jag har jobbat i näringslivet, i politiken, kommunalt, i stora och små kommuner, i regeringen och i riksdagen. Jag tycker jag har sett rätt mycket av vad politiken kan göra och när politiken inte fungerar. Det tycker jag att jag har lärt mig mycket av. Om det kan komma till nytta nu så skulle jag tycka att det vore bra, säger han till Expressen TV.

Vad är den viktigaste läxan du tar med dig in i Moderaterna om du blir ny partiledare?

– En viktig läxa är att vi inte ska ha några fler mandatperioder som den vi har haft nu. Det här har varit en dålig mandatperiod för hela Sverige. En dålig regering som vilar på Vänsterpartiet – dåligt för Sverige. En dålig alliansperiod eftersom alliansen på goda grunder har uppfattat att vi inte driver vår egen politik in i kaklet. Dåligt för Moderaterna också, så här ska vi inte ha det. Det är dåligt för demokratin skulle jag säga.

– Att stå för sin politik fullt ut men också vara tydlig med vilka värderingar man har. Alla röster räknas, alla partier räknas, men våra egna värderingar måste alltid stå i centrum. Jag tror på en kombination av fasta och tydliga värderingar som folk ska lita på, och ganska pragmatiskt, att leta lösningar på praktiska problem.



LÄS MER: Så går partiledarvalet till

Kommer din linje när det gäller Sverigedemokraterna att skilja sig något från den ni hade under Anna Kinberg Batra – om du blir partiledare?

– Jag har försökt säga att jag tycker alliansens gemensamma hållning när det gäller regeringsfrågor – vem ska vi samarbeta med, hur och när, hur ska nästa val se ut, det kan vi inte fullt ut avgöra förrän efter valet. Framförallt är det i alliansen vi ska avgöra de här sakerna gemensamt. Det är bara när alliansen är enig som det får något genomslag. Så de samtalen vill jag föra med alliansen och enas, om jag bli partiledare. Men när jag gör det vill jag ta med mig mina grundläggande uppfattningar. Det är för det första att decemberöverenskommelsen var dålig, vi måste fullt ut stå för vår egen politik och inte rädas det. För det andra – SD har fel. SD:s värderingar är inte mina värderingar, inte Moderaternas värderingar och inte heller alliansens värderingar. Vi ska diskutera och kompromissa med värderingsvänner.

Men går det att samarbeta med dem tills valet, även om ni inte delar värderingar?

– Nej, vi ska inte samarbeta alls tycker jag. Jag har mycket stor respekt för Sverigedemokraternas väljare. Jag tror att de allra flesta av deras väljare har röstat på Sverigedemokraterna för att de var urlessa på en dålig svensk migrationspolitik. Dessutom har de rätt, tidigare än många andra hade. Det har jag stor respekt för. Däremot tycker jag att Sverigedemokraterna har skumma värderingar. De har en mycket mörk historia. Det finns främlingsfientliga inslag, det gillar inte jag. Jag står för motsatsen. Jag står för öppenhet, internationalisering och individuell frihet. Där får det inte råda en osäkerhet om var Moderaterna befinner sig.
