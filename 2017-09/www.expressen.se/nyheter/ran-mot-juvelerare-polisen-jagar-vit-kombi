Polisjakt efter rån
– flyktbil dumpad
Magnus Hellberg

Efter rånet mot juveleraren försvann rånarna i en vit kombibil, en Audi A6, där de lastat in sopsäckar. Det är oklart om de fått med sig något av värde vid rånet. De körde i riktning mot Igelbodaplatån i Fisksätra, uppger polisen.

Samtliga förövare var, enligt polisen, klädda i blå sportjackor med gröna och gula detaljer.



LÄS OCKSÅ: Väpnat rån mot Elgiganten



Enligt Expressens uppgifter har det pågått en intensiv polisjakt i området kring Erstaviksvägen. Polisen söker även efter rånarna med hjälp av helikopter, enligt polisen. En möjlig flyktbil, med hål i en ruta, har hittats på Fisksätravägen, enligt Sven-Erik Olsson vid Stockholmspolisen. Bilen ska ha haft stulna registreringsskyltar. Enligt uppgift till Aftonbladet ska butikspersonal jagat efter rånarna med golfklubba och slagit mot flyktbilen.

Juveleraren är lindrigt skadad, enligt polisen, och ambulans är beordrad till platsen.

– De har haft ett vapenliknande längre föremål och något pistolliknande, säger Sven-Erik Olsson vid Stockholmspolisen – och tillägger:

– Ingen är gripen i ärendet så sökandet fortsätter med oförminskad styrka.

Vid 15-tiden säger Åsa Wallentin, presstalesperson vid Stockholmspolisen, att sökandet efter rånarna fortsätter:

– Vi har poliser på plats i området, både där fordonet påträffades och brottsplatsen. Där söker vi efter gärningspersonerna. Vi håller också förhör med vittnen som kan ha gjort observationer. Vi genomför dörrknackning i området kring brottsplatsen. sedan gör vi också teknisk undersökning av brottsplatsen.

Vet du vad rånarna kom över av värde?

– Jag har hört att vittnen sagt att de här gärningspersonerna kom över någon form av säckar, men jag har ingen uppgift om innehållet, säger Åsa Wallentin.

Vet du något om offrets skador?

– Vi har en person som är förd till sjukhus. Tillståndet är oklart, men det inte verkar vara livshotande skador, enligt de uppgifter jag har nu.

Texten uppdateras.
