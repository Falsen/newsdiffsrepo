Sjuka Saidi, 3, får
uppehållstillstånd
Filippa Rogvall

Treåriga Saidi Tahir lider av sjukdomen Diamond-Blackfans anemi, som förhindrar kroppen från att producera blodkroppar. Därför behöver hon regelbundet blodtransfusioner.

Mamman Leyla Tahirova fick veta att hennes lilla dotter skulle dö om de stannade i Azerbajdzjan. För två år sedan tog de därför sin flykt till Sverige – där mamman hade hört att flickan kunde få vård.

Men de fick avslag på sin ansökan om uppehållstillstånd.

– Hon kommer att dö om hon tvingas återvända, säger advokaten Arvid Danielsson, som engagerade sig i Saidis fall.

I fjol hjälpte han familjen att lämna in en sista begäran om att pröva asylansökan igen. Fallet togs upp på nytt i januari i år.

I utredningen har man försökt klarlägga huruvida Saidi kan få en kommande benmärgstransplantation i Azerbajdzjan.

– Man konstaterar att man kan ge benmärgstransplantation i hemlandet, men att det inte finns någon transplantationsbank där. I brist på det kan använda sig av en familjedonator, men det finns inte heller någon familjedonator i hemlandet, därför kommer hon att dö om hon tvingas återvända till Azerbajdzjan, säger Danielsson.

Efter två års väntan kom äntligen glädjebeskedet: Saidi får permanent uppehållstillstånd i Sverige.

– Det känns jättebra. Jag är glad för flickan och hennes mammas skull. De är så klart väldigt lättade och glada, det har varit en kamp som pågått länge. De sökte uppehållstillstånd för två och ett halvt år sedan, säger advokaten.

Arvid Danielsson är samtidigt kritisk till att Migrationsverket besked dragit ut på tiden.

– Jag kan tycka att man borde ha kommit fram till det här beslutet tidigare. Att leva så länge med osäkerheten om man kommer leva eller dö, det är klart att det har konsekvenser, säger han.
