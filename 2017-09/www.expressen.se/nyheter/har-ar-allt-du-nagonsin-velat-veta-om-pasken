Här är allt du någonsin velat veta om påsken
Björn Barr

För kristna är påsken årets viktigaste högtid. Det var vid den här tiden för omkring 2 000 år sedan som Jesus korsfästes och pinades under Pontius Pilatus. Under många hundra år var det här en tid för tystnad, lidande och kontemplation.

Men i dagens sekulära svenska samhälle förknippar de flesta påsken snarare med godis, ägg och långledigt.

Hur kunde en allvarlig, religiös högtid förvandlas till en mysig långhelg?

– Det är inte den enda högtiden som har de inslagen. Det är en kristen, religiös högtid men man har samtidigt blandat in folkliga inslag som ibland nästan går på tvärs med det kyrkliga budskapet. Ser man tillbaka på många högtider är det folkliga en sorts upprorisk kommentar till den stränga bibliska synen, säger Jonas Engman, etnolog på Nordiska museet.

Här nedan försöker vi bena ut påskens olika beståndsdelar – och hur de blev en del av vår tradition:



LÄS OCKSÅ: Här är trafiken farligast i påsk

De äldsta skriftliga beläggen på påskkärringar är från början av 1800-talet, men sannolikt har de funnits ännu längre i Sverige. Det som kan tyckas som en söt tradition är i själva verket en anspelning på något mycket mörkare: häxorna som reser till berget Blåkulla för att träffa djävulen.

– De är ett minne av en ganska uttalad djävulsföreställning från tiden då vi var katoliker. Djävulen är ju lite mer diskret i den reformerta kyrkan. Barnen som är utklädda till söta påskkärringar är egentligen en blinkning till ondskan, säger Jonas Engman.

Påsken är äggets högtidsstund, och det gäller både för kristna och sekulära. Ägget står som en symbol för Jesu uppståndelse på påskdagen. Under den katolska tiden i Sverige var det förbjudet att äta påsk under fastan. Påsken, som avslutar fastan, markerar alltså en brytpunkt. Dessutom var det ungefär vid den här tidpunkten på året som hönorna började värpa efter sin vintervila.

– För många var ägg en lyxvara om man går tillbaka i tiden. Det var fin mat, något som man tog med till marknaden och sålde. Det blev festmat för att det var så exklusivt och fint. Sen finns det säkert kopplingar till att ägget är kopplat till fruktbarhet och liv också, säger Jonas Engman.

Att fira påsken genom att äta stora mängder godis är en ganska ny tradition. Det var först åren runt andra världskriget som godiset får sitt stora genombrott i Sverige. Men det dröjde ännu längre innan det letade sig ner i påskäggen på allvar.

– Det är framför allt med lösgodiset som den stora boomen med påskgodis kommer, och då är vi framme på 1980-talet, säger Jonas Engman.

Ett par gröna kvistar för att fira vårens ankomst? Nej, påskriset döljer en mycket mörkare historia. Ursprungligen användes det för att piska varandra under Stilla veckan som ett sätt att hålla minnet av Jesu lidande på korset levande.

– Vi har några få berättelser om det här från 1800-talet. Då var det bland annat en pappa som jagade runt familjen med ris. Men det verkar mest ha varit på lek, säger Jonas Engman.

Påskharen kom till Sverige i slutet av 1800-talet från Tyskland – i samma veva som julgranen. Men påskharen får aldrig samma genomslag här som i andra länder, utan syns främst som godis eller bakverk.

– Att gömma påskägg tror jag går tillbaka till påskharen. Men i övrigt slår den inte igenom så mycket, vad det verkar, säger Jonas Engman.

Redan på skärtorsdagen kan man höra hur folk önskar varandra glad påsk till höger och vänster. Sen fortsätter det hela påskhelgen. Men ska man följa det kristna arvet slaviskt är det först på själva påskafton som påsken börjar bli en glad högtid. Då kan man se fram emot Jesu återuppståndelse efter långfredagens pinor.

– Jag tror att det vanliga är att vi säger det inför högtiden, men jag vet inte hur vi har gjort förut, säger Jonas Engman.
