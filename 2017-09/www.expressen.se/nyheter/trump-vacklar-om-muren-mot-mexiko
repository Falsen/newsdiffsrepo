Trump vacklar om
muren mot Mexiko
Mats Bråstedt

Under valkampanjen förra året använde Donald Trump tre ord för att beskriva det som är tänkt att bli hans största byggprojekt någonsin –  ”stor, vacker och kraftig”.

Dessutom är det tänkt att Mexiko ska stå för fiolerna för att bygga muren – som ska hålla bort landets egen befolkning från att ta sig till USA.

Något den mexikanska regeringen vid upprepade tillfällen sagt att det tänker man inte alls göra.

De senaste veckorna har Donald Trump hotat att stänga delar av regeringens verksamhet i oktober. Detta om kongressen inte lägger in en budgetpost som motsvarar närmare 13 miljarder svenska kronor för att kunna uppföra den över tolv mil långa muren.



LÄS MER: Donald Trump: "Vi tänker bygga en solmur"



Men som vanligt när det gäller den amerikanska presidenten gäller en sak en dag, och en annan nästa.

Under fredagskvällen såg det nämligen ut som om presidenten ändrat sig, detta skriver Washington Post.

Enligt tidningen har Vita husets skickat signaler till Republikaner i kongressen att man inte längre ska driva ett sådant krav.

Så sent som 22 augusti var Donald Trump tydlig med hur viktig han anser muren är.

– Bygg muren. Nu vill de motsträviga Demokraterna hindra oss att göra detta. Men tro mig, om vi så ska tvingas att stänga regeringen så kommer vi att bygga muren, sa Donald Trump vid ett politiskt möte i Phoenix.

Det är andra gången i år som Trump backar från ett hot om att stänga regeringen om han inte får mer pengar till muren.
