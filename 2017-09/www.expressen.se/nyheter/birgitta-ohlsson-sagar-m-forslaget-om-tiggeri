Birgitta Ohlsson sågar
M-förslaget om tiggeri
Niklas Svensson

Under tisdagen presenterade Moderaterna sitt nya kriminalpolitiska program som bland annat innehåller ett nationellt förbud mot tiggeri.

Så sent som förra veckan beslutade kommunstyrelsen i skånska Vellinge att införa ett lokalt tiggeriförbud – och där ställde sig även Liberalerna bakom beslutet som ska klubbas igenom på kommunfullmäktiges septembersammanträde.

Men Liberalernas partiledarkandidat Birgitta Ohlsson totalsågar förslaget om ett nationellt förbud.

Som EU-minister drev hon själv i stället en hård linje mot de EU-länder som behandlar sina medborgare illa.

– Stryp EU-fonder och inför sanktioner mot EU-länder som öppet diskriminerar sina medborgare, säger Birgitta Ohlsson inför sin medverkan i Expressens politikprogram "Bara Politik" som sänds på onsdagskvällen.

– Trist att Socialdemokraterna inte fortsatte driva denna tuffa linje mot den rumänska regeringen och olyckligt att Moderaterna inte fortsätter alliansens politik.

Birgitta Ohlsson vill förändra Liberalerna på flera sätt – om hon väljs till partiledare på partiets landsmöte i november.

– Tyngdpunkten ideologiskt, tonfallet retoriskt och trovärdigheten liberalt behöver bli annorlunda när vi har gått bakåt under tio år i opinionen, säger hon.

När Birgitta Ohlsson i kväll gästar "Bara Politik" får hon också frågor om vad som krävs för att hon ska sätta sig i en regering med Stefan Löfven som statsminister.

Programmet sänds direkt i Expressen TV klockan 19.00.
