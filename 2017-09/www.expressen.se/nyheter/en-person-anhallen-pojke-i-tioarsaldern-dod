En person anhållen – pojke i tioårsåldern död i trafikolycka
Magnus Hellberg

Det var i går som en personbil kom körande och voltade vid Koptisk-ortodoxa kyrkan i Sundsvall och hamnade ovanpå en annan, parkerad bil. Polis, ambulans och räddningstjänst fick in larmet klockan 14.40 på söndagseftermiddagen.

Två barn och föraren av bilen fördes till sjukhus. En pojke i 10-årsåldern avled av skadorna. Anhöriga är underättade, enligt polisen. De andra personerna fick lindriga skador och kunde sedan lämna sjukhuset.

Ärendet med den mycket tragiska trafikolyckan hamnade under måndagsmorgonen på tillförordande förundersökningsledaren Alexandra Bergström vid trafikavdelningen i Västernorrland. Nu bekräftar hon för Expressen att en person sitter anhållen, misstänkt för ett flertal brott – däribland vårdslöshet i trafik, vållande till annans död och olovlig körning (misstanke om avsaknad av körkort).

– Den här personen blev frihetsberövad i samband med att den här uppdagades, säger Alexandra Bergström.

Olovlig körning – saknade personen körkort?

– Ja, som det ser ut här.

Var det ett gripande eller togs personen in till förhör?

– Det vet jag faktiskt inte.

Så personen är anhållen?

– Ja, personen sitter här hos oss tills vidare, säger Alexandra Bergström.

Är det en man eller kvinna som är anhållen?

– Det vet jag faktiskt inte. Jag har precis fått ärendet på mitt bord och har inte hunnit öppnat det ens.
