Ekots ursäkt efter
artikeln om M-kandidaten
Mats Bråstedt

I januari 2012 publicerade Sveriges Radios Ekot en artikel med rubriken "Det här är politikern Stefan Löfven".

Ekots inrikespolitiska kommentator Inger Arenander konstaterade då bland annat att Löfven har en "lång och bred erfarenhet av arbetsmarknadspolitiken". Läsarna och lyssnarna fick också veta att "jobb, arbetsrätt och näringspolitik har varit centrala frågor under hela hans karriär."

Arenander upplyste vidare om Stefan Löfven:

"Hans namn är respekterat även i den borgerliga regeringskretsen. Inte minst sedan han bidragit till en avtalsuppgörelse under finanskrisen för ett par år sedan...".



LÄS MER: Ulf Kristersson vill bli ny partiledare för Moderaterna



När Ulf Kristerssons kandidatur blev känd på fredagen valde Ekot att presentera honom med en tidsaxel, både på nyhetssajten och i sociala medier.

Läsarna fick då bland annat veta att han 1994 jämförde den svenska modellen med apartheid, att han anklagats för rasism, anlitat städhjälp svart och fått en våning i Stockholm avsedd för utsatta.

Enligt Ekot åkte Kristersson 2008 till Kina "för 128 000 kronor var tredje månad" och samma år ville han "låta tvångshämta skolkande elever".

Dessutom informerade Ekot om att M-kandidaten 2013 fick "sämst resultat i en ministergranskning".

När Moderaternas tidigare chefsstrateg André Assarsson, i dag anställd på den borgerliga tankesmedjan Timbro, uppmärksammade skillnaderna i beskrivning svarade Ekot via Twitter.

Strax före klockan 18 på fredagskvällen meddelade publiceringschefen på Ekot, Klas Wolf-Watz, att de publicerade uppgifterna inte hade "kollats tillräckligt av redaktörerna på vår desk".

Han beklagade samtidigt det som hänt.

"Det finns skäl att ifrågasätta ordvalet och urvalet av fakta i publiceringen och därför tog vi bort den så snart det gick."

Klas Wolf-Watz fortsätter:

"Det är beklagligt att en bristfällig hantering i det här fallet lett till en publicering som vi inte står för utan måste dra tillbaka. Det är något vi ser allvarligt på och kommer att följa upp på olika sätt internt."

När Expressen senare pratar med Klas Wolf-Watz förklarar han vidare:

– Det är ett misstag som vi gjort i dag, och det handlar om att redaktören inte har granskat den här artikeln ordentligt. Och det är något som vi måste göra med allt som vi publicerar. Det är något vi diskuterat i dag, och som vi kommer att fortsätta diskutera de närmaste dagarna. Detta ska inte hända igen.

– Nu ska vi gå igenom vad som hänt, och så får vi lära oss av det.

En av de som reagerat på Ekots misstag är moderaten Maria Abrahamsson som twittrat om händelsen.

Även Carl Bildt har reagerat på Twitter:

Expressen har även varit i kontakt med Ekots chef, Olle Zachrison, som dock är väldigt fåordig.

– Jag hänvisar till Klas Wolf-Watz, eftersom det är hans del av verksamheten och det är precis så vi gör med den här typen av saker. Vi har kommit överens om att det är han som sköter kommunikationen, säger Zachrison.

Har du någon kommentar till kommentarerna på Twitter från två ledande moderater?

– Än en gång. Jag få hänvisa till Klas. Han har full insyn i ärendet, och har bättre koll än vad jag har.

Publiceringschefen Klas Wolf-Watz menar att han ”inte vill gå  i polemik med Maria Abrahamsson och Carl Bildt”.

– Jag vet inte riktigt vad Carl Bildt riktigt syftar på eller vad Maria Abrahamsson riktigt menar, men jag förstår att det kommer kritiska synpunkter på det här.

En av de som snabbt kommenterade tweeten i dag var Erik Pedersen, politiskt sakkunnig hos gymnasie- och kunskapslyftsminister Anna Ekström. "Stark karriär", löds hans tweet – som spreds vidare av justitieminister Morgan Johansson.
