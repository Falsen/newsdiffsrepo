Ekot backar efter kritik mot
beskrivning av M-kandidaten
Niklas Svensson

I januari 2012 publicerade Sveriges radios Ekot en artikel med rubriken "Det här är politikern Stefan Löfven".

Ekots inrikespolitiska kommentator Inger Arenander konstaterade då bland annat att Löfven har en "lång och bred erfarenhet av arbetsmarknadspolitiken". Läsarna och lyssnarna fick också veta att "jobb, arbetsrätt och näringspolitik har varit centrala frågor under hela hans karriär."

Arenander upplyste vidare om Stefan Löfven:

"Hans namn är respekterat även i den borgerliga regeringskretsen. Inte minst sedan han bidragit till en avtalsuppgörelse under finanskrisen för ett par år sedan..."



LÄS MER: Ulf Kristersson vill bli ny partiledare för Moderaterna

När Ulf Kristerssons kandidatur blev känd på fredagen valde Ekot att presentera honom med en tidsaxel, både på nyhetssajten och i sociala medier.

Läsarna fick då bland annat veta att han 1994 jämförde den svenska modellen med apartheid, att han anklagats för rasism, anlitat städhjälp svart och fått en våning i Stockholm avsedd för utsatta.

Enligt Ekot åkte Kristersson 2008 till Kina "för 128 000 kronor var tredje månad" och samma år lät han "tvångshämta skolkande elever".

Dessutom informerade Ekot om att M-kandidaten 2013 fick "sämst resultat i en ministergranskning".

När Moderaternas tidigare chefsstrateg André Assarsson, i dag anställd på den borgerliga tankesmedjan Timbro, uppmärksammade skillnaderna i beskrivning svarade Ekot via Twitter.

I en artikel vid 17-tiden skriver Ekot att "tanken var att göra en tidslinje över Ulf Kristerssons tid i det offentliga rampljuset".

Men:

"Bilden blev ofullständig och vi håller på att uppdatera."

Så här såg det ut hos SR först.
