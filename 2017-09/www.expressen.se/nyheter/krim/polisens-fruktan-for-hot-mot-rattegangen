Polisens fruktan för
hot mot rättegången
Åsa Asplid

De sammanlagt åtta unga männen och pojkarna i åldern 16 till 21 år som står åtalade för tre mord – en dödsskjutning i Solna och dubbelmordet i Hallonbergen där ett gift par knivhöggs till döds i vintras eftersom de blivit vittne till första mordet – ingår i tungt kriminella kretsar i nordvästra Stockholm och har enligt polisen haft god tillgång till både grova vapen och narkotika innan de greps.



LÄS MER: Här provskjuter misstänkte trippelmördaren sin pistol



När rättegången mot dem inleds på tisdagen befarar därför både polis och domstol att det finns en hotbild mot hela rättsprocessen och de personer som ingår i den.

– Det är ingen enorm hotbild, men det påstås ju att man tagit ett vittne av daga och då har man inte alltid spärrar, säger Charlotte Scheutz, rådman vid Solna tingsrätt.

Som en följd av detta har Solna tingsrätt där männen står åtalade för brotten valt att flytta hela rättegången till säkerhetssalen i Stockholms tingsrätt på Kungsholmen. Där kommer polis och vakter slå en järnring runt rättegångssalen samt röra sig bland åhörarna för att undvika att något händer.

– Det kommer vara ett extra uppbåd av poliser och vakter både utanför rättegångssalen och inne i salen eftersom vi bedömer att det finns en hotbild, Marcus Wåhlin Antoniadis, domstolshandläggare vid Solna tingsrätt.



LÄS MER: Mordoffret i Hallonbergen var polisinformatör



I samband med att häktningsförhandlingen mot två av männen hölls i mars i år var ett stort antal av männens vänner på plats vid Solna tingsrätt. Vännerna ska då även ha frågat runt bland andra åhörare om de var vittnen till något av brotten.

– Det är så klart något vi tagit i beaktande också, säger Marcus Wåhlin Antoniadis.

Samtliga brottsmisstänkta kommer finnas på plats i rättegångssalen under tisdagen och onsdagen, som enbart kommer ägnas åt sakframställan i de olika brotten. Sammanlagt är 28 rättegångsdagar inplanerade.



LÄS MER: Paret mördades vid bostaden – kompisgäng åtalas för mord
