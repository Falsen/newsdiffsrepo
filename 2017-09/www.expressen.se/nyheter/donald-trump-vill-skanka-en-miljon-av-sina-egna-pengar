Donald Trump vill skänka en
miljon av sina egna pengar
Magnus Mjöhagen

Donald Trump har ännu inte bestämt om pengarna ska skänkas till någon specifik välgörenhetsorganisation – och vill nu ha råd från journalister.

– Han har faktiskt bett mig kolla med människorna i det här rummet eftersom ni är väldigt bra på efterforskning och rapporterat mycket om de grupper och organisationer som är bäst och mest effektiva på att hjälpa och ge stöd. Han skulle vilja ha förslag från er härinne, säger Sarah Huckabee Sanders till journalisterna vid en pressträff i Vita huset.

Tidigare i veckan besökte Donald Trump och hans hustru Melania Trump de katastrofdrabbade områdena i Houston, Texas.

– Det här har varit av episka proportioner, ingen har någonsin sett något liknande, sa Donald Trump vid en presskonferens efter att ha sett förödelsen.

Donald Trump har tidigare fått kritik för hur han hanterat katastrofen efter Harvey.

När stormen tog sig in över Texas under helgen twittrade Trump flitigt om helt andra saker, bland annat den omdiskuterade muren mot Mexiko. Twittrandet möttes av reaktioner från Mexikos tidigare president Vincente Fox Quesada som skrev: "En mur kommer inte att hjälpa mot naturkatastrofer som den här."
