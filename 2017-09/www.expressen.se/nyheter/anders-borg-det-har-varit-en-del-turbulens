Anders Borg: "Det har
varit en del turbulens"
Niklas Svensson

Det var i slutet av juli som den tidigare finansministern Anders Borg besökte en fest på Husarö i Stockholms skärgård tillsammans med sin fästmö Dominika Peczynski.

En vecka senare publicerade Dagens Opinion och Aftonbladet obekräftade uppgifter om att ex-ministern tagit andra män i skrevet och kallar kvinnor för "hora" och "slampa". På sin Facebooksida konstaterade Anders Borg att han drabbats av en blackout på festen, efter att ha varit under hård press i flera månader.

Skandalen ledde bland annat till att han lämnade sina styrelseuppdrag i Kinnevik och Bima, samt uppdraget som senior rådgivare åt finanshuset Citigroup.

Han sitter dock kvar i Stena Internationals styrelse.

Under onsdagen gjorde han sitt första offentliga framträdande sedan dess – på Fastighetsmässan i Göteborg.

Göteborgs-Postens reporter Marie Kennedy mötte honom för en kort intervju. Borg konstaterade då att det varit ett intressant samtal kring ekonomi och samhällsutveckling.

På frågan om hur den senaste månaden varit blev svaret:

– Det har varit en del turbulens. Jag har inte tänkt ge några mer kommentarer kring det, utan du får låta tiden gå litegrand.

Vad händer framöver nu i ditt liv?

– Jag fokuserar på de uppdrag jag har. Jag har ett antal intressanta saker jag tittar på, så jag fokuserar framåt. Det är egentligen det enda man kan göra i en sådan här situation.

På Talarforum konstaterar man att ex-ministern förlorat flera föreläsningsuppdrag sedan skandalen. Men företaget står ändå bakom honom.

– Händelsen var beklaglig, men vi ser det som en engångshändelse, och alla människor har rätt att göra misstag, säger Fredrik Sjöholm, chef för talarna på Talarforum, till Göteborgs-Posten.
