Tyska partiledaren
kallades nazislampa
Mats Larsson

Alternativ för Tyskland, AfD, kommer troligen att skriva historia den 24 september. Det är då Tyskland går till val och för första gången sedan andra världskriget kan ett parti långt ut på högerkanten ta sig i in i den tyska riksdagen.

Det är detta parti som Alice Weidel leder tillsammans med 76-årige Alexander Gauland. Partiet utsåg två ledare vid vårens partikonferens där den förra ledaren Frauke Petry valde att avgå.

Gauland tilltalar partiets högerflygel, den 38-åriga Alice Weidel är en före detta investmentbankir som bott i Kina, talar kinesiska och ger partiet chansen att visa upp en mjukare profil.

Eller som hon själv sa i en intervju med Washington Post:

– Min utnämning och den höga acceptans det mötts av inom partiet, visar att - i motsats till den allmänna uppfattningen - så är mitt parti tolerant.

Inte desto mindre argumenterade hennes parti emot att samkönade äktenskap ska tillåtas i Tyskland. Den tyska riksdagen, Bundestag, banade väg för att detta ska bli möjligt även i Tyskland i en omröstning i juli.

Alice Weidel antydde i en tweet att hon inte ansåg frågan viktig. ”Debatten om äktenskap för alla är ett skämt när miljoner muslimer illegalt invandrar till Tyskland”, skrev hon.

– Att vara för traditionella familjer, innebär inte att man tillbakavisar andra livsstilar, säger Alice Weidel till Financial Times.

På den raka frågan om hon inte möjligen hamnat i fel parti, blir svaret:

– Naturligtvis inte. AfD är en liberal-konservativ kraft, som försöker lösa verkliga problem och det var därför jag gick in i politiken.

Alice Weidel gick med i Alternativ för Tyskland kort efter att partiet dök upp på den politiska scenen 2013. Det grundandes av ekonomer och akademiker och var i början mest ett EU-kritiskt protestparti som inte gillade det pris de anser att Tyskland fått betala för att vara med i eurozonen.

Men när förbundskansler Angela Merkel 2015 öppnade gränserna för flyktingar och migranter så bytte parti profil. Det blev ett uttalat invandrarkritiskt parti som fruktar att den tyska kulturen är hotad av muslimsk massinvandring.

Det gav partiet stora valframgångar i delstatsvalen under 2016. AfD har nu plats i tolv av 16 delstatsparlament.

Ett tag var partiet uppe i runt 15 procent i de nationella mätningarna, men 2017 har blivit tuffare. Invandringen har exempelvis minskat kraftigt sedan Angela Merkel gjorde upp med Turkiet om att stoppa flyktingtrafiken till Grekland.

Merkel har också tuffat till sin invandringspolitik och vunnit tillbaka tyskar som ett tag flirtade med AfD. Och efter ett 2016 som gav oss Brexit och Donald Trump, så har högerpopulisterna haft ett svårare valår 2017 där förväntade framgångar uteblev i valen i Nederländerna och Frankrike.

AfD är nu nere på cirka åtta procent i mätningarna, men allt tyder på att partiet i alla fall tar sig in i Bundestag, där en fem procents spärr gäller. Så ja, Alice Weidel lär skriva historia.

Hon är inte någon eldig talare utan är snarast akademisk i sin framtoning. Men på sitt Facebook-konto går hon till frispråkiga angrepp mot brott begångna av invandrare och hon kritiserar den tyska militären för att rädda migranter som försöker ta sig över Medelhavet.

Det faktum att hon är lesbisk har gett både tyska och utländska satiriker material att arbeta med. Seth Meyers - som leder amerikanska NBC:s ”Late Night with Seth Meyers” - sa så här kort efter att hon blivit vald:

– En lesbisk kvinna blev nyligen vald till ledare för ett tyskt fascistparti...

Hans medarbetare sköt in:

- ...om ni undrar vad lesbiska och fascister har gemensamt, så är svaret: frisyren.

Den tyske komikern Chrsistian Ehring på tv-showen Extra 3 reagerade på att Weidel i ett tal sagt att politiska korrekthet tillhör historiens skräphög.

– Ja, låt oss vara inkorrekta, sa Ehring, nazislampan har helt rätt där.

Det var att gå för långt, tyckte Weidel som försökte stämma showen. Hon förlorade.

– Jag har ett rätt bra sinne för humor, men de gick över en gräns där, säger hon till Financial Times.

Det är dock inte bara Alternativ för Tyskland bland högernationalistiska partier som försöker framställa sig som toleranta partier som ger plats även åt homosexuella. Bland anhängare till Geert Wilders Frihetsparti i Nederländerna fanns exempelvis även homosexuella som kände sig hotade av islams förbud av homosexualitet.

– Weidel är en valaffisch, hon är där för att säga: Se hit, vi är inte alla gamla, arga, vita män, säger Cornelius Adebahr på Carnegie Europa till Washington Post.

Och de anhängare till AfD som nu föredrar det, fick ju samtidigt Alexander Gauland som partiledare intill Alice Weidel.
