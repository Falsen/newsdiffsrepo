Svensk man köpte sex av 13-åring i Thailand – nu kan han frias
Matilda Thorén

En svensk affärsman som är bosatt i Oslo köpte en 13-årig flicka på sin semester i Thailand 2008. Mannen som då var 27 år köpte henne i en bar på det populära turistmålet Koh Samui.

Priset för flickan var 300 baht, ungefär 70 kronor om dagen. I en intervju med TV2 berättar den i dag 21-åriga kvinnan om brottet.

- Jag hade mycket kort hår som en ung flicka. Du skulle aldrig kunna tro att jag var 18 år gammal, säger hon.

Flickan blev gravid under mannens semester och födde deras gemensamma dotter.

Svensken dömdes i den norska tingsrätten för grovt sexuellt utnyttjande av barn samt innehav av barnpornografi. Straffet blev sex års fängelse samt skadestånd på 150 000 norska kronor till kvinnan.

Men nu väcks frågan i hovrätten i Oslo om den norska domen har lagligt stöd. Anledningen är att brottet begicks i Thailand och mannen har svenskt medborgarskap.

Om domen inte bedöms som laglig kommer brottet prövas i en svensk eller thailändsk domstol, skriver TV2.
