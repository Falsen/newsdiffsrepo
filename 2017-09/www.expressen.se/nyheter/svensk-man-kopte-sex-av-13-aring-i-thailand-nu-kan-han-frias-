Svensk man köpte sex av 13-åring i Thailand – nu kan han frias
Matilda Thorén

En svensk affärsman som är bosatt i Oslo köpte en 13-årig flicka på sin semester i Thailand 2008. Mannen som då var 27 år köpte henne i en bar på det populära turistmålet Koh Samui.

Det var nyårsafton och flickan jobbade sin första dag i baren när svensken fick syn på henne.

Priset för flickan var 300 baht, ungefär 70 kronor om dagen, vilket Expressen har rapporterat om tidigare. I en intervju med TV2 berättar den i dag 21-åriga kvinnan om brottet

– Han betalade för mig i baren sen hade han sex med mig flera gånger, säger hon och fortsätter:

– Jag hade mycket kort hår, som en ung flicka. Du skulle aldrig kunna tro att jag var 18 år gammal.



Flickan blev gravid under mannens semester och födde senare deras gemensamma dotter.

Svensken dömdes i den norska tingsrätten för grovt sexuellt utnyttjande av barn samt innehav av barnpornografi. Trots att flickans graviditet bevisade att han hade haft sex med henne så friades han på åtalspunkten 'sex med barn under 14 år’.

Han nekar fortfarande till brott och hävdar att han har blivit lurad av både flickan och hennes hallick, som ska ha sagt att flickan var 18 år.

Straffet blev sex års fängelse samt skadestånd på 150 000 norska kronor till kvinnan. Men eftersom straffet överklagats har den utsatta kvinnan fortfarande inte fått sitt skadestånd.

Idag är hon arbetslös och har tvingats lämna bort sin dotter på grund av ekonomiska problem.



Svensken har arbetat och levt i Norge i flera år och har sin permanenta bostad i Oslo. Men nu väcks frågan om det är tillräckligt. Anledningen till oklarheten är att brottet ägde rum i Thailand och mannen har svenskt medborgarskap.

Om den norska domen inte bedöms som laglig kommer brottet prövas i en svensk eller thailändsk domstol, skriver TV2.
