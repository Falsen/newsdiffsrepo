Eliasson bryter tystnaden
om hemliga informationen
Hannes Lundberg Andersson

Sveriges Radios "Ekot" avslöjade under tisdagen att rikspolischefen Dan Eliasson gett ett privat företag åtkomst till hemlig och känslig information från Polismyndighetens personal- och lönesystem, Palasso.

Systemet innehåller känsliga uppgifter över polisanställdas personnummer, närmaste anhöriga och barn. Även detaljer om enskildas resor och scheman förekommer. Det tog nästan ett dygn efter avslöjandet innan rikspolischef Dan Eliasson kommenterade uppgifterna.

Först på onsdagskvällen sa han till nyhetsbyrån TT att han inte har tagit något beslut som brutit mot säkerhetsskyddsförordningen. Rikspolischefen säger att personalen som har haft hand om IT-verksamheten har suttit i Sverige, och att de har jobbat mot polisens serverhallar i Sverige.

Däremot är han, säger han till TT, självkritisk till hur beslutet som han undertecknade är skrivet.

– När jag läser beslutet i dag mot bakgrund det som har skett i Transportstyrelsen så ser jag att det inte är tillräckligt bra formulerat. Det är olyckligt, säger Dan Eliasson till TT.

Händelsen tog sin början när polisen våren 2015 fick problem med att sköta systemet anlitade man kanadensiska CGI, som äger Palasso och gav därmed företaget åtkomst till polisens lönesystem.

Enligt Säkerhetsskyddsförordningen ska hemliga uppgifter som kan kopplas till rikets säkerhet krypteras med ett system som godkänns av Försvarsmakten - om de ska flyttas mellan till exempel polisen och företaget.

Men enligt "Ekot" fattade Eliasson beslut om att göra ett undantag från förordningen för att spara pengar och tid. Detta trots att det bara är regeringen som går göra ett sånt undantag, enligt "Ekots" experter.

Texten uppdateras.
