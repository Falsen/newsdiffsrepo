Rikspolischefen i kvällsmöte
med Morgan Johansson
Hanna Jakobson

Sveriges Radios "Ekot" avslöjade under tisdagen att rikspolischefen Dan Eliasson gett ett privat företag åtkomst till hemlig och känslig information från polismyndighetens personal- och lönesystem, Palasso.

Under våren 2015 riskerade polisens lönehanteringen att haverera och myndigheten tog då hjälp av ett privat företag. Enligt Ekot var det polisens it-avdelning som drev på om att ge företaget tillgång till Palasso.

Säkerhetsskyddsförordningen säger då att polisen skulle ha använt en krypteringslösning godkänd av Försvarsmakten, men det gjorde man inte. It-avdelningen hade ont om tid och valde i stället en intern variant.

Polisens it-chef Tomas Landeström förklarar beslutet beslutet så här för Ekot:

– För att vi anser det var den bästa tekniska lösningen inklusive bästa säkerhet.

I Rikspolischefens beslut anges dock två andra andra skäl: Polisens lösning var billig och mer tidseffektivt. Försvarsmaktens skulle ta minst 7-8 månader att få på plats.

Enligt Pia Gruvö, kryptochef på Militära Underrättelse- och Säkerhetstjänsten, MUST, så stämmer dock inte det,

– Om det är väldigt prioriterat, då går det fort. En månad kanske, säger hon till Ekot.

Den uppgiften vill dock inte Tomas Landeström kommentera.

Det tog nästan ett dygn efter avslöjandet innan rikspolischef Dan Eliasson kommenterade uppgifterna. Han befann sig på tjänsteresa i Nederländerna för att träffa andra europeiska rikspolischefer under tisdagen och onsdagen.

Har du eller har du inte fattat beslut om att frångå säkerhetsskyddsförordningen?

– Inte att frångå säkerhetsskyddsförordningen utan att använda de möjligheter som finns i säkerhetsskyddsförordningen.

Hur då?

– I trettonde paragrafen så sägs det att hemlig information ska i grund och botten hanteras med försvarsmaktskrypto. Men man kan använda andra sätt också om man har kontroll över systemen. Det är den möjligheten som jag fattat beslut om att IT-avdelningen får söka alternativa lösningar.

Har du enligt din egen bedömning begått ett lagbrott?

– Nej.

Eliasson menar att beslutet var olyckligt formulerat.

– Beslutet i sig är rätt och riktigt. När man läser bakgrundsbeskrivningen, kan man konstatera att det kunde varit bättre formulerat. Det är olyckligt.

Rikspolischefen menar samtidigt att "Ekots" rapportering bygger på ett missförstånd.

Vad är det exakt som är fel i deras rapportering?

– Jag har svårt att riktigt sätta fingret riktigt på vad det handlar om. Min uppfattning som jag förstått det hela så baseras rapporteringen på att så fort man inte använder försvarsmaktskrypto så begår man ett fel. Det är ett misstag, det stämmer inte. Det är bara att läsa innantill i trettonde paragrafen.

Du har sagt att det här inte gjordes på grund av kostnadsskäl eller för att spara tid men din IT-chef säger att lösningen var snabbare och enklare, så vad är förklaringen till att ni inte kunde ta hand om det här själva?

– Jo, vi tar hand om det hand själva, det är viktigt. Här finns ingen outsourcing, här finns inga uppgifter som skickas till något företag utanför polisen. Jätteviktigt att notera det. Det viktigaste var att det fanns en oro att våra system för att betala ut löner inte skulle fungera när vi skulle få ihop den nya myndigheten.

Kan du berätta vad det här kanadensiska företaget har fått tillgång till, vad har man kunnat se?

– Jag vill inte gå in i detaljer, det är sekretesskyddad materia. Men vi skickar inga uppgifter utanför polismyndigheten. Däremot har vi konsulter både från det här företaget och från andra företag innanför våra väggar. Då är man sekretessprövad, registerkontrollerad. Vi har säkerhetsavtal med de här företagen. De här jobbar på samma sätt som andra IT-konsulter som jobbar med våra system. Fullt i enlighet med gällande regelverk.

Om du inte kan kommentera det av sekretesskäl, hur ska du då kunna lugna dina oroliga anställda?

– I sådana här sammanhang så får man konstatera att det finns de på IT-avdelningen som har full insyn och förståelse för vad som händer. Övriga får i mångt och mycket lita på min och IT-chefen, och IT-säkerhetschefens bedömning att vi hanterat det på det sättet som man ska hantera det.

Rikspolischefen säger att personalen som har haft hand om IT-verksamheten har suttit i Sverige, och att de har jobbat mot polisens serverhallar i Sverige.

Har det funnits en risk för att sekretessbelagda uppgifter kommit utanför polisens verksamhet?

– Låt mig ge ett klart och entydigt svar på den frågan, nej.

Men om det inte fanns en sån risk behövde man verkligen det här beslutet?

– Det här handlar om alternativa lösningar. Av olika skäl jag inte kan gå in på hade vi funderingar på om vi skulle kunna få till en försvarsmaktskryptolösning tillräckligt bra, då behövde de ett mandat att titta på andra lösningar också.

Kollade du med regeringen, försvarsmakten eller Säkerhetspolisen om detta var okej?

– Nej, det här är vår fråga.

Enligt Eliasson var regeringen inte involverad i eller informerad om hans planer eller beslutet på något sätt, inte heller specifikt dåvarande inrikesminister Anders Ygeman eller hans dåvarande statssekreterare Ann Linde (i dag EU- och handelsminister, reds anm).

Hur kommer det sig?

– Det är väldigt enkelt. Det handlar om en arbetsfördelning. Jag har mina befogenheter att fatta beslut om det som rör polisens drift. Regeringen håller på med politik och styr riket övergripande. Regeringen brukar inte och ska inte ha synpunkter på vilken typ av drift vi har på IT-sidan.

Dan Eliasson säger att han pratat med justitieminister Morgan Johansson, S, men vill inte bekräfta när mötet skedde.

– Av artighetsskäl kommenterar jag varken när jag träffade min uppdragsgivare eller vad vi pratade om. Det är hans privilegium att avgöra om han vill prata om vad vi diskuterat.

Bedömer du och han att du kan sitta kvar som rikspolischef?

– Min framtid den är alltid i justitie- och inrikesministerns händer. Det är han som avgör om han har förtroende för mig och vill att jag ska fortsätta jobba som rikspolischef. Frågor om det får du ställa till honom.

Men hade han förtroende för dig när du pratade med honom?

– Jag skulle aldrig kommentera en sån fråga.

Enligt Morgan Johanssons pressekreterare Miriam Abu Eid möttes Johansson och Eliasson på Rosenbad under onsdagskvällen. Men mötet ska inte ha handlat om en eventuell avgång.

– Det stämmer, och syftade till att få mer information om polisens informationshantering, säger hon.

Enligt Morgan Johansson har Säkerhetspolisen kopplats in i ärendet för att "se om det har gjorts några överträdelser mot den säkerhetsskyddslag som styr den här verksamheten."

– Vi vet ännu inte om det har gjorts några överträdelser av lagstiftningen, säger han.

Reaktioner har även strömmat in från flera politiska håll.

– Stämmer de här uppgifterna är det oerhört allvarligt, det är naturligtvis oerhört känsliga uppgifter. Riksdagen har inte informerats om detta, det luktar en rejäl skandal, säger Jonas Sjöstedt, Vänsterpartiets ledare,

Även Roger Haddad från Liberalerna är upprörd över uppgifterna som framkommit.

– Det här är synnerliga allvarliga uppgifter som har kommit fram i Ekots granskning och påminner om de brister vi har sett i Transportstyrelsen och regerings IT- haveri. Det börjar bli alldeles för många exempel där vi ser brister i myndigheternas rutiner, säger han.

– Om detta stämmer så är det mycket allvarligt. Svensk polis har redan ett mycket utsatt jobb i dag och då är det självklart väldigt allvarligt att den högsta ledningen kan ha frångått säkerhetsskyddsförordningen och riskerat att enskilda polisers personuppgifter, bostadsadress och namn på familjemedlemmar hamnat i orätta händer, säger KD:s partiledare Ebba Busch-Thor.

Händelsen tog sin början när polisen våren 2015 fick problem med att sköta systemet anlitade man kanadensiska CGI, som äger Palasso och gav därmed företaget åtkomst till polisens lönesystem.

Enligt Säkerhetsskyddsförordningen ska hemliga uppgifter som kan kopplas till rikets säkerhet krypteras med ett system som godkänns av försvarsmakten – om de ska flyttas mellan till exempel polisen och företaget.
