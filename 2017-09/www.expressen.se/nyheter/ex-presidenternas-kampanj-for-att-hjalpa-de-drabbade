Ex-presidenternas kampanj
för att hjälpa de drabbade
Mikaela Lindahl

Stormen Harvey lämnade stor förödelse efter sig. En miljon människor uppges vara drabbade och 50 personer befaras ha omkommit i samband med stormen. Den totala kostnaden uppges hamna på cirka 190 miljarder amerikanska dollar.

Nu sluter USA:s fem levande tidigare presidenter samman för att försöka hjälpa till med återuppbyggnaden av de drabbade områdena.

– Som tidigare presidenter vill vi hjälpa det amerikanska folket att börja återhämta sig, säger Barack Obama i en video som han laddat upp på sitt Twitter-konto.

För att göra detta så har ex-presidenterna valt att starta kampanjen "One American Appeal". Via en hemsida kan vem som helst, världen över, donera en valfri summa pengar. Donationerna kommer sedan oavkortat att gå till de som drabbats av stormen.

Donationerna kommer sedan att fördelas mellan Houston Harvey Relief-fonden och Rebuild Texas-fonden.

I helgen väntas dessutom orkanen Irma slå till med full kraft mot det amerikanska fastlandet. Rekordorkanen har slagit hårt mot de karibiska öarna och orkanen kan bli den dyraste någonsin i amerikansk historia, enligt Brian McNoldy, orkanforskare vid University of Miami.

Hemsidan kommer att uppdateras för att inkludera båda stormarna när det står klart hur hårt landet drabbats av Irma.
