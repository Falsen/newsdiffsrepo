Rudin lämnar politiken – erkänner problem
Niklas Svensson

Tomas Rudin har i samråd med partiets ledning i Stockholm i dag fattat beslut om att omedelbart sjukskriva sig. Han är själv osäker på om han kommer tillbaka till politiken i framtiden. Det var i lördags som Tomas Rudin åkte dit för snatteri inne på Systembolaget i Farsta i södra Stockholm. Rudin gömde en flaska whisky innanför jackan - men betalade för två flaskor alkoholfritt vin. Enligt Rudin har han tidigare haft alkoholproblem, men lyckats sluta.

Först i samband med avslöjandet tidigare i dag valde han att informera sina partikamrater om det som hänt.

Vad händer nu för din del?

- Jag erkänner rätt upp och ner att det här handlar om mycket större saker, som handlar om att jag har alkoholproblem. Jag ska ta tag i det nu, och söka hjälp för det. Jag ska försöka hitta en någon form av balans i livet igen. Jag skäms oerhört över det som har inträffat. Jag är ångerfull och ångestladdad, men det förtar ju inte att jag har begått ett stort misstag. Just nu känns det som att det är lika bra att ta knäcken på den här andra situationen, som hör ihop med det här.

Vad innebär detta då?

- Jag kommer i praktiken att söka någon form av behandling för att komma tillrätta med åtminstone alkoholproblemen.

Du sjukskriver dig nu, men ambitionen är att komma tillbaka till politiken?

- Jag vet inte det. Just nu känns det som ett svart hål. Jag har gjort bort mig och jag är förtvivlad över det. Och det här går ut över fler än mig själv, så jag har svårt att tänka dom tankarna just nu faktiskt.

Vad har du fått för reaktioner från partiet?

- Jag har fått förvånansvärt mycket stöd, faktiskt. Mer än vad jag trodde när jag gick hit i morse. På så sätt känns det bra, att man har fått kamratligt stöd och kan diskutera situationen med personer som jag har förtroende för. Men på ett personligt plan så känns det inte bra. Det känns som att man har orsakat dom en massa elände som dom inte behöver.

Men förstår du att väljarna kan bli konfunderade. Här kommer en toppolitiker som tjänar 100 000 kronor i månaden - och det handlar om 500 kronor?

- Ja, men det är en fråga om att jag skäms över min alkoholkonsumtion. Det var två alkoholfria vinflaskor och en spritflaska, och det var spritflaskan jag gömde.

Du ville inte visa...?

- Nej, jag kan inte förklara det på något bättre sätt. Jag hade inte för avsikt att inte betala den, men det är ett slags - ja, jag vet. Jag kan inte förklara. Det är i alla fall oförlåtligt, det som har inträffat.

Hur har tankarna gått de senaste dygnen sedan det här hände och i vilket läge valde du att lägga korten på bordet för partikamraterna?

- När det gäller den här alkoholproblematiken så var det först i dag. Det har liksom sjunkit genom olika bottnar. Jag ser liksom en hel bild av att jag inte mår bra. Jag ska ta tag i det och försöka rehabilitera mig på något sätt.

Men har du förnekat det här för dig själv tidigare, att du har problem?

- På sätt och vis. Jag slutade en gång för länge sen och höll uppe i tio år. Sen började jag dricka lite grann, för socialt bruk om man säger så. Jag tyckte att jag hade en balans i tillvaron, det funkade bra. Men det är uppenbart att det inte har fungerat särskilt bra.

Du är inte den första toppolitikern som faller dit på det här sättet. Bjuder situationen som man är i som toppolitiker in till en för stor alkoholkonsumtion?

- Jag vet inte det. Jag vet bara att jag har gjort bort mig. Jag skäms något fruktansvärt över det jag har gjort. Jag skäms också över att jag nu måste prata om mina alkoholproblem, och jag skäms över att jag inte räcker till. Jag har svårt att tänka på omständigheter runtomkring. Jag får tänka igenom det helt enkelt, jag vet inte.

Och nu närmast - du är sjukskriven från nu?

- Jag ska försöka hjälp redan i morgon, eller kanske i kväll. Jag vet inte hur man gör, men jag ska ta reda på det.

Har du haft kontakt också med partiledningen eller har ni hållit det på lokal nivå?

- Vi har hållit det på lokal nivå.

En sista fråga då. Vilka tror du att konsekvenserna kan bli för partiet?

- Naturligtvis är det en del av skammen, att jag orsakar partiet skada. Man är ju väldigt ångerfull. Det här är inte bra för någon.
