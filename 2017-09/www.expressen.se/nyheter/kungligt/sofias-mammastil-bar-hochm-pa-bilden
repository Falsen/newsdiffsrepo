Sofias mammastil –
bar H&amp;M på bilden
Elias Giertz

I förra veckan föddes en ny prins – prins Gabriel – på Danderyds sjukhus.

Efter ett dygn på sjukhus fick prins Carl Philip, prinsessan Sofia och prins Gabriel lämna förlossningen.

Då togs en bild på de tre familjemedlemmarna. Carl Philip och Sofia står med ett babyskydd mellan sig, där lille Gabriel låg med en filt över sig.

Det var första gången som Sofia visade upp sig offentligt sedan förlossningen. Bloggen "Princess Sofia of Sweden", som skriver om prinsessans arbete och klädval, har tagit reda på vad Sofia har på sig på den än så länge första bilden tagen med prins Gabriel.

Enligt bloggen bär prinsessan Sofia en jacka från det svenska märket Ahlvar. Modellen, "Kiko", säljs för 2 499 kronor.

Bloggen skriver också att hennes vita blus är en amningstopp från svenska lågpriskedjan H&M. Den säljs för 299 kronor hos H&M själva.

Enligt Svensk Damtidnings "Kungliga Modebloggen" kommer Sofias skor från märket Superga och säljs för 749 kronor.

Prins Gabriel föddes den 31 augusti på Danderyds sjukhus.

Fram till i går, måndag, var hans namn hemligt utom för några få utvalda. Först vid 11.15 informerade kungen regeringen, och därmed också svenska folket, om vad prinsen fått för namn.

Utöver tilltalsnamnet Gabriel fick han också namnen Carl och Walther. Carl kommer från kungens sida, medan Walther är ett namn som finns i drottning Silvias familj.
