Kungens hyllning till Carl
Philip och Sofias kärlek
Fredrik Samuelson

I torsdags fick prins Carl Philip och prinsessan Sofia sitt andra barn och i helgen tävlade prinsen i STCC i Anderstorp.

– Han har haft lite annat att tänka på egentligen de senaste dagarna. Vi diskuterade det just innan om han skulle komma hit eller inte. Jag var med när vi diskuterade det och de sa: "Du tycker det är roligt och du ligger bra till. Ta din chans här nu. Vi klarar av resten ändå här hemma". Så det är skojigt. Det gillar jag, det här samarbetet och förtroendet, säger kung Carl Gustaf på plats i Anderstorp.

Namnet på Carl Philips och Sofias barn är fortfarande hemligt.

– Vi satt och diskuterade lite grann om det för en stund sen. Så vi får se. Jag vet inte heller allt, säger kungen och får frågan om han fått veta namnet:

– Nej, inte helt och hållet.

Carl Philip berättar att det inte var helt självklart att han skulle ställa upp i helgens tävlingar.

– Min fru pushade mig att åka i väg. Jag känner hennes stöd och hennes familj som är hemma och hjälper till. Jag ville vara hemma och känna att allting funkade bra med Alexander och den lilla nya och det gjorde det. Då tyckte jag att det var så klart jättekul att komma ner hit och få tävla.

Till TT berättar prinsen om sonen Alexanders möte med den den nyfödda prinsen.

– Han var jätteglad, lite nyfiken. Sen blev han reserverad. Tittade och funderade. Sen var det kramar och pussar. Han är bara 16 månader men jag tror de hittade varandra.

Inför helgens tävlingar var Carl Philip med i jakten på en topplacering i mästerskapet.

– Man får försöka på den här nivån att fokusera och ladda om. Det är svårt att tänka på någonting annat och jag får inte tänka på något annat när man ligger på banan och kör. Man ligger och kör på så små marginaler och hastigheter så börjar jag tänka på något annat och tappa fokus blir det inte så bra, säger Carl Philip.

Han tävlade i par med Nick Catsburg men körde både i går och i dag av banan innan målgång. Efter dagens tävling hoppade prinsen ur bilen och smällde igen dörren. Avåkningarna innebär att prinsen nu inte längre har chans på totalsegern.

– Tyvärr blev det inte riktigt som jag hade hoppats på. Vi gjorde ett bra byte. Sen kände jag att jag började ta på dem som var framför och att jag mer och mer kom i kapp. Jag försökte kanske pusha lite för mycket och hamnade tyvärr av banan, sa han innan söndagens tävling.
