Prins Gabriel fotad
av pappa Carl Philip
Casper Danielsson

Nu är Sveriges yngste kunglighet på hemmaplan.

Under tisdagen publicerade kungahuset en bild på prins Gabriel från Villa Solbacken, där prinsfamiljen är bosatta.

Till fotot på den till synes sovande lillprinsen skriver kungahuset:

"Första bilden på Prins Gabriel! Prinsen är fotograferad på Villa Solbacken, fem dagar gammal."

Hovets informationschef Margareta Thorgren berättar mer om bilden:

– Det var prins Carl Philip som tog den under förmiddagen på Villa Solbacken.

Hur mår prinsparet?

– Det är ju alltid mycket kring ett kungabarns födelse. Först och främst är det roligt att det är så stort engagemang och intresse från allmänheten. Det tackar prinsparet väldigt mycket för, de är väldigt tacksamma för den uppskattning som har visats. De är också tacksamma att allting runt födseln har gått bra.

Nu väntar en lugnare period för prins Carl Philip och prinsessan Sofia.

– Nu önskar paret att kunna koncentrera sig på familjen och att få en tid av lugn för att lära känna den nya lilla familjemedlemmen, säger Thorgren.

Prins Carl Philip har i dagsläget kungliga uppdrag inbokade vid riksmötets öppnande nästa vecka samt vid Sverigemiddagen på Slottet i slutet av september.

Prinsessan Sofia närvarar inte vid någon av dessa, med anledning av att hon just nedkommit med ett barn.

– Just nu ligger den planeringen kvar, säger Margareta Thorgren.

Under måndagens konselj på Kungliga slottet avslöjade kung Carl Gustaf namnen på Sveriges nye prins och sitt eget sjätte barnbarn.

Det blev Gabriel Carl Walther, med tilltalsnamnet Gabriel. Och den lilla prinsen utsågs även att bli hertig av Dalarna.

Ännu har inte prins Carl Philip och prinsessan Sofia berättat varför man valde just namnet Gabriel. Lillprins Gabriel är enligt kungahusets hemsida den första i ätten Bernadotte som fått namnet Gabriel.

Hans titel som hertig av Dalarna är dock desto mer lättbegriplig. Prinsessan Sofias föräldrar bor båda två i Dalarna och hon har själv bott där tidigare.

När storebror prins Alexander föddes i fjol var det många i Dalarna som blev besvikna över att han tilldelades titeln hertig av Södermanland.

Det gjorde att det fanns viss press på prinsessparet denna gång.

– Jag tror att förväntningarna från Dalarna var ganska stora, säger överhovmästarinna Kirstine von Blixen-Finecke till Expressen.

Utmärkelsen är inte bara en heder för Dalarna – utan kan också innebära ett ekonomiskt uppsving. Expressens kungliga kommentarer Karin Lennmor menar att utnämningen kan leda till ett växnade besöksnäring.

"När en liten kunglighet blir hertig- eller hertiginna i ett landskap betyder detta alltid ett litet extra turist-uppsving. Och valet av landskap var ganska givet, Dalarna är ju prinsessan Sofias hemlandskap och den lilla familjen tillbringar mycket tid där", skriver hon i en krönika.
