Här är lågoddsaren
för lillprinsens namn
Mats Bråstedt

I torsdags fick prins Alexander, 16 månader, en lillebror.

Klockan 11.24 den 31 augusti föddes på Danderyds sjukhus prinsessan Sofias och prins Carl Philips andra son.

Och Alexander och den nyfödde lillprinsen ska ha funnit varandra direkt.

Under söndagen berättade Carl Philip nämligen om syskonens första möte.

– Han var jätteglad, lite nyfiken. Sen blev han reserverad. Tittade och funderade. Sen var det kramar och pussar, säger Carl Philip till TT.



LÄS MER: Välkommen till världen, vår allra nyaste prins

Gott och väl så, men nu återstår det som alla nyblivna föräldrar ställs inför – vad ska det nyfödda barnet heta?

Spekulationerna är naturligtvis redan i gång.

Namnet på pojken är, som det brukar i de här sammanhangen, redan bestämt och det offentliggörs under måndagen av kungen vid en konselj på Slottet i Stockholm.

Hos vadslagningsbyråerna är William en lågoddsare, men hovexperten Sten Hedman tror på ett annat namn.

– Mitt förstahandstips när det gäller namnet är Carl Johan efter den förste i Bernadotte-släkten som blev kung i Sverige, säger Sten Hedman till TT.

Expressens kungliga kommentator, Karin Lennmor, är dock inne på ett lite annat spår:

”Av alla namn som föreslagits i förväg tror jag mest på Wilhelm, det känns lite som Carl Philips och Sofias stil. Andra pojknamn på tapeten har varit Carl Johan, Walter och Folke. Vi får se…”, skrev Lennmor i Expressen i torsdags.

Under måndagen avslöjar även kungen vilket hertigdöme som prinsen tilldelas. Hedman tippar att den lille prinsen utnämns till hertig över Öland.

– Det är ju ett landskap som saknar hertig eller hertiginna – lite underligt, kan tyckas, eftersom kungafamiljen ägnar så stort intresse åt ön. De vistas ju där hela somrarna och kronprinsessan firar sin födelsedag där varje år. Så Öland skulle väl passa alldeles utmärkt, förklarar Sten Hedman.

Under måndagen, klockan 12.15, ska även en tacksägelsegudstjänst, så kallad Te Deum, hållas i Slottskyrkan i Stockholm.

En inbjudan har gått ut till bland andra statsministern, övriga toppolitiker i landet och den närmaste kungliga familjen.
