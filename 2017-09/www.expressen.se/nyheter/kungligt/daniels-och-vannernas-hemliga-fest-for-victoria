Daniels och vännernas
hemliga fest för Victoria
Elias Giertz

Kronprinsessan Victoria har inte varit särskilt förtjust över att fylla 40 år.

Hon har avvisat alla försök från vänner om att hon, likt de andra i vänskapskretsen, ska ställa till med en födelsedagsfest.

Men varken prins Daniel eller de närmaste vännerna ville ge sig.

Expressen kan avslöja att den närmaste kretsen runt kronprinsessan Victoria – med prins Daniel i spetsen – under stort hemlighetsmakeri har planerat en överraskningsfest för att fira Victorias 40-årsdag.

Allting har skett på prins Daniels initiativ.

På lördagen slog han till. Victoria lurades i väg från hemmet på Haga slott för att personal skulle kunna ordna en riktigt storslagen 40-årsfest.

Flera kockar från Operakällaren anlände runt lunchtid, liksom kökschef Stefano Catenacci. Han är utsedd till hovtraktör av kungen. Det innebär att han ansvarar för all matlagning vid officiella middagar som kungafamiljen håller i. Han lagade bland annat maten vid Victorias och Daniels bröllop 2010. Men han är också en god vän till familjen och anlitas ofta för privata uppdrag som detta.

Innan gästerna började komma kom också fotografen Kate Gabor som blivit kungligheternas favorit. Det var hon som tog de första bilderna av prinsessan Estelle och senare har kommit att ta en rad uppskattade bilder på prinsessan. Även prinsessan Sofia och prins Carl Philip har anlitat henne för familjefoton.

Hon ska ta de officiella bilderna från festkvällen.

I parken inne på Haga slottsområde står flera vita partytält uppställda och en rigorös ljudanläggning, vars musik under dagen dånat ut i Hagaparken när den testats, står framme. Runtom på området hänger stranddekorationer av olika slag ihop med glittriga volanger.

Allting är väl anpassat till festens ”beach”-tema som alla gäster har att förhålla sig till.

När Victoria på lördagskvällen kom tillbaka till Haga slott blev hon överrumplad av vad hon möttes av.

På plats fanns – förutom den närmaste familjen i form av prins Daniel, lillasyster prinsessan Madeleine och Chris O’Neill – också i stort sett hela hennes umgängeskrets.

Barndomsvännerna Josephine Genetay och Martina Bonde Liska Gahn anlände i en gemensam taxi, tätt följda av Caroline Nilsson (f d Kreuger) och Caroline Dinkelspiel.

Peter ”Foppa” Forsberg, god vän med kronprinsessparet, var också på plats för kvällens festligheter, ihop med fästmön Nicole Nordin. Likaså fick festen norsk kunglig glans i form av Haakon och Märtha-Louise.

”Beach”-temat syntes när gästerna anlände. I en taxibil låg en surfbräda och flera var klädda i strandkläder och färgglada ”hula hula”-dräkter.

Strax innan halv sju på kvällen anlände Victoria till Haga slott och möttes av alla festglada gäster. De ropade allihopa unisont "hurra" och sedan var festen igång.

Under kvällen hördes hög musik och glada skrik från slottsparken. Bland annat "Star Wars"-musiken "The Imperial March" som gästerna klappade i takt till.

Vid 00.30-tiden lämnade Stefano Catenacci festen tillsammans med sina kockar. Senare syntes bland annat Mats Sundin, tidigare ishockeyspelare, Jan Dinkelspiel, finansman, Karl-Johan Persson, vd för H&M och Märtha-Louise lämna festen.

Expressen har varit i kontakt med hovet om festen.

– Hovet kan bekräfta att det är en födelsedagsfest för kronprinsessan Victoria. Det är en överraskning från prins Daniel. I övrigt har hovet inga kommentarer, då festen är just privat, säger Margareta Thorgren, informationschef vid hovet.

Kronprinsessan Victoria fyllde 40 år den 14 juli. Många av hennes vänner har under året firat sina 40-årsdagar med pampiga födelsedagsfester. H&M-vd:n Karl-Johan Perssons hustru, Leonie Persson, firade till exempel på trendiga krogen Tak Stockholm.

Då var Victoria och Daniel gäster och de fångades på bild när de stod och dansade på dansgolvet.



LÄS MER: Barnfritt: Här festar Victoria och Daniel
