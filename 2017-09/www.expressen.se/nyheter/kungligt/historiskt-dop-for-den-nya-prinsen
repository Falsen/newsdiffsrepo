Historiskt dop för
den nya prinsen
Elias Giertz

Inom loppet av fem år har hovet och kungafamiljen varit med om fem barndop.

Och nu är det dags för det sjätte – när prins Carl Philips och prinsessan Sofias nyfödde, och än så länge namnlöse, son ska döpas.

Alla barnen i den nya generationen av kungafamiljen har döpts under sommarhalvåret. Antingen på försommaren eller i skiftet mellan sommar och höst.

Men för första gången står hovet nu inför att arrangera ett vinterdop. Enligt kunglig tradition ska ett barndop nämligen ske inom tre månader – alltså senast 31 december i Carl Philips och Sofias fall.

– Vi har en planering för dopet, den pågår fortfarande, och vi kommer att berätta i god tid när det äger rum, säger Margareta Thorgren, informationschef vid hovet.

Hon vill inte kommentera om ett datum eller en tid är satt, men enligt Expressens uppgifter kommer dopet att ske under 2017.

Om dopet sker på vintern blir det historiskt. Inte sedan Hagasessornas tid har ett vinterdop arrangerats i kungafamiljen, något som Svensk Damtidning först uppmärksammade.

Till exempel döptes prinsessan Margaretha, kungens äldsta syster, i februari 1935. Det dopet skedde i Storkyrkan i Gamla stan. Carl Philip och Sofia kommer sannolikt att ha sitt dop i Drottningholms slottskyrka, där också prins Alexander döptes förra året.

Den nye prinsen, som föddes på torsdagen, är Carl Philips och Sofias andra barn.

Han föddes klockan 11.24 på Danderyds sjukhus och var 49 centimeter lång och vägde 3 400 gram.
