Gravidsjuka Kate missade prins Georges skolpremiär
Patrik Micu

William och Kate, formellt hertigen och hertiginnan av Camebridge, meddelade nyligen att de väntar sitt tredje barn tillsammans.

Sedan tidigare har de prins George, 4, och prinsessan Charlotte, 2, och lyckönskningarna har haglat i kungatokiga Storbritannien.

Men för mamman Kate, 35, är graviditeten ingalunda någon dans på rosor. Hon lider av allvarliga graviditetsbesvär, hyperemesis gravidarum, något som bekräftats av det brittiska hovet.

Detta tillstånd utmärks av extremt illamående som kan pågå ända fram till förlossningen och i värsta fall orsaka upp till 50 kräkningar dagligen.



På torsdagsmorgonen missade Kate sonen Georges första dag i skolan på grund av åkomman. Hon klarade helt enkelt inte av att ta sig till skolan i Battersea, söder om Themsen i London.

Hovet lade på morgonen ut ett meddelande på Twitter om att prins George fick hålla till godo enbart med pappa William, 35, på den stora dagen.



Samtidigt bekräftar hovet att Kate fått stanna hemma på grund av att hon mår dåligt under graviditeten. Det uppger bland andra Sky News.



"Prins George kommer denna morgon närvara på sin första dag i skolan på Thomas's Battersea, i sällskap med sin pappa hertigen av Camebridge", skriver hovet i en uppdatering från Kensington Palace där familjen bor.

Prins George föreföll nervös och höll pappa hårt i handen när de vandrade in på skolans område. Sedan fick han skaka hand med skolchefen Helen Haslem.

George var prydligt klädd i skoluniform med mörka kortbyxor, ljusblå skjorta och v-ringad tröja med skolans emblem i rött.





Hovet har lagt upp bilder från unge prins Georges skoldebut och samtidigt publicerar man ett 30 år gammalt foto från dagarna då pappa prins William och farbror prins Harry började i skolan. Nog syns likheterna.

Thomas's Battersea är en exklusiv privatskola med en avgift på cirka 190 000 kronor per år, enligt Mirror.
