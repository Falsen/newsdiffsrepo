Därför heter prinsen Gabriel Carl Walther
Lennart Nilsson

Kung Carl Gustaf avslöjade vid en konselj på Kungliga slottet namnen på sitt sjätte barnbarn den 4 september 2017.

Det blev Gabriel Carl Walther, med tilltalsnamnet Gabriel. Och den lilla prinsen utsågs även att bli hertig av Dalarna.

Ännu har inte prins Carl Philip och prinsessan Sofia berättat varför man valde just namnet Gabriel.

Prins Gabriel är enligt kungahusets hemsida den första i ätten Bernadotte som fått namnet Gabriel.

Den mest kände Gabriel är ärkeängel Gabriel som betraktas som Guds sändebud. Det var Gabriel som berättade för jungfru Maria att hon väntade Jesus.

Enligt muslimer gav Gud Koranen till profeten Muhammed genom Gabriel.

Prins Gabriel av Belgien är en annan kunglighet med samma namn – han föddes 2003.

Walther är samma namn som drottning Silvias pappa, Walther Sommerlath bar.

Carl är ett av de vanligaste namnen inom den svenska regentlängden, från Karl IX (1550–1611) till prinsens pappa, Carl Philip.

Prins Gabriel är nummer 6 i successionsordningen, det vill säga i rangordning att ta över jobbet som statschef om nuvarande kungen skulle falla ifrån.

Enligt Statistiska centralbyrån har 10 306 personer i Sverige Gabriel som tilltalsnamn, 10 297 män och 9 kvinnor. 323 personer i Sverige har Gabriel som efternamn.

I Sverige finns det 134 794 män och 10 kvinnor med förnamnet Carl. Det finns 462 män och 1 kvinna som heter Walther.

Mest kände svensk med namnet Gabriel och som är knuten till kungahuset är Magnus Gabriel De la Gardie (1622–1686) som var gift med Karl X Gustavs syster Maria Eufrosyne av Pfalz.

Så här är successionsordningen 2017:

1. Kronprinsessan Victoria, hertiginna av Västergötland, kung Carl Gustafs äldsta dotter.

2. Prinsessan Estelle, hertiginna av Östergötland, kungens äldsta dotters första barn.

3. Prins Oscar, hertig av Skåne, kungens äldsta dotters andra barn.

4. Prins Carl Philip, hertig av Värmland, kungens andra barn.

5. Prins Alexander, hertig av Södermanland, kungens andra barns äldsta barn.

6. Prins Gabriel Carl Walther, hertig av Dalarna, kungens andra barns nyaste prins.

7. Prinsessan Madeleine, hertiginna av Hälsingland och Gästrikland, kungens yngsta barn.

8. Prinsessan Leonore, hertiginna av Gotland, kungens yngsta barn första barn.

9. Prins Nicolas, hertig av Ångermanland, kungens yngsta barns andra barn.

10. Om regerande monark och samtliga tronföljare dör eller avgår ska riksdagen utse en riksföreståndare för att fullgöra statschefens uppgifter tills vidare. Detta står i Detta i 5 kap. 4 § 1 stycket i regeringsformen.

Enligt kungahuset.se var de senaste hertigarna av Dalarna prins August (1831–1873) och prins Carl Johan fram till 1946.
