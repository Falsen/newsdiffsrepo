Carl Philip och Sofia
har fått barn igen
Elias Giertz

Prins Carl Philip, 38, och prinsessan Sofia, 32, har fått sitt andra barn – och gett prins Alexander, 1, ett syskon. Närmare bestämt en pojke.

– Han har lite av Alexanders drag, så det är kul, säger pappa prins Carl Philip vid en presskonferens på Danderyds sjukhus.

– Jag tror att Alexander är glad över att ha fått en lillebror.

Den nye prinsen var 49 centimeter lång och vägde 3,4 kilo, vid födseln.

– Alexander är lik båda två, mig och Sofia. Jag tror att den här lilla pojken har drag av oss bägge, men det är svårt att säga nu, det ser man mer sen.

När prinsessan Sofia får åka hem från sjukhuset med den nya lillprinsen är oklart.

– Det är ingenting jag kommer gå in på nu, säger Carl Philip.



LÄS MER: Hälsningarna till prins Carl Philip och prinsessan Sofias nyfödda barn



Vid 17-30-tiden träffade Expressen farfar kungen och farmor Silvia utanför sjukhuset, dit de kommit för att hälsa på sitt nya barnbarn.

– Nu har drottningen och jag nog för ett fotbollslag, säger kungen.

Mindre än en timme senare, vid 18.15, lämnade kungen och drottningen sjukhuset. Då hade de träffat Carl Philip, Sofia och den nyfödde prinsen.

– Underbart att se att alla mår bra, säger drottning Silvia utanför sjukhuset.

Carl Philip vill inte gå in på om barnet var väntat just denna dagen, men säger:

– Det blev perfekt.

Vidare hyllade prinsen sin hustru som mamma – nu till två söner:

– Jag har inga andra ord än att hon är fantastisk som mamma.

Vidare berättar prinsen att han kontaktat övriga kungafamiljen:

– Jag har pratat med samtliga medlemmar i familjen och de har sett en liten bild, säger Carl Philip vidare.



Hovet har publicerat den glada nyheten på sin hemsida i form av en kommuniké från riksmarskalk Svante Lindqvist:

"Riksmarskalksämbetet har glädjen att meddela att H.K.H. Prinsessan Sofia torsdagen den 31 augusti 2017 klockan 11.24 nedkom med ett friskt och välmående barn på Danderyds sjukhus. Såväl mor som barn mår bra."

Klockan 15.00 inledde prins Carl Philip presskonferensen på sjukhuset. Där satte han själv ord på den glada nyheten – och avslöjade att det var en liten prins som har kommit till världen.

– Prins Carl Philip kommer att hålla en pressträff där han ger mer information, sa Margareta Thorgren, informationschef vid hovet, innan presskonferensen.

Hon ville inte svara på några frågor om barnets kön eller när paret åkte in till förlossningen på Danderyds sjukhus.

– Nej, det kommer att ges mer information på pressträffen.



Till de första gratulanterna hörde Svenska kyrkan och Project Playground. Det sistnämnda är den ideella hjälporganisation som prinsessan Sofia jobbat med i kåkstäderna i Sydafrika.

"Project Playground gratulerar i dag vår medgrundare Prinsessan Sofia och Prins Carl-Philip som i förmiddags födde sitt andra barn", skriver organisationen på Instagram.



LÄS MER: Det kan prins Carl Philip och prinsessan Sofias nya barn heta



Även Älvdalens kommun, där Sofia är född, var snabbt ute och gratulerade.

Flaggan hissades  i topp utanför kommunalhuset i Älvdalen.

– Vi gratulerar självklart föräldrarna och syskonen till det här barnet, säger kommunalråd  Peter Egardt till DT.se







LÄS MER: Carl Philip och Sofia har inte tagit reda på könet



Hovet offentliggjorde att prinsessan Sofia var gravid i mars i år.

– Vi är glada att kunna meddela att vi väntar barn, ett syskon till prins Alexander. Vi ser fram emot att välkomna en ny liten medlem till vår familj, sa paret då i ett pressmeddelande.

Som Expressen avslöjat har inbjudningskort till en tacksägelsegudstjänst för det nyfödda barnet, ett så kallat Te deum, redan skickats ut.

Gudstjänsten kommer att hållas i Slottskyrkan dagen efter prinsessan Sofias hemkomst från BB. Dock inte en söndag, i så fall blir det nästföljande måndag.

De inbjudna till Te deum är bland annat statsministern, övriga toppolitiker i landet och den närmaste familjen.

– Representanter för riksdag och regering, det officiella Sverige, är inbjudna samt naturligtvis kungafamiljen och medarbetare vid hovet, säger Johan Tegel, pressekreterare vid hovet.

Officianter vid gudstjänsten kommer att vara överhovpredikant biskop Johan Dalman och pastor Michael Bjerkhagen.

Det är en högtidlig ceremoni och gästerna anmodas enligt inbjudan att klä sig i förmiddagsdräkt, jaquette eller mörk kostym.
