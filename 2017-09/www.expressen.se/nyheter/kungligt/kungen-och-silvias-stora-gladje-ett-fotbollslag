Kungen och Silvias stora glädje: "Ett fotbollslag"
Elias Giertz

Barnbarn nummer sex har anlänt, för kungen och drottning Silvia. Bara timmar efter att prins Carl Philip lämnat glädjebeskedet vid en presskonferens på Danderyds sjukhus, anlände kungaparet vid sjukhuset för att hälsa på den nya lillprinsen, sonen och svärdottern prinsessan Sofia.

Och kungen var snabb med att skämta.

– Nu har drottningen och vi nog för ett fotbollslag, säger kungen och fortsatte med att berömma sin nye sonson:

– En välskapt ung man.

Mindre än en timme senare, vid 18.15, lämnade kungen och drottningen sjukhuset. Då hade de träffat Carl Philip, Sofia och den nyfödde prinsen.

– Underbart att se att alla mår bra, säger drottning Silvia.

Även prinsessan Sofias familj kom till sjukhuset för att träffa familjen.

– Det känns jättebra, säger systern Sara Hellqvist till Expressen på plats.

– Det är skönt att allt har gått bra. Vi är jätteglada, säger Sofias mamma Marie Hellqvist.

Hela kungafamiljen och Sofias familj hälsar dessutom grattis till Carl Philip och Sofia via hovets hemsida.

– Vi gläds med prins Carl Philip och prinsessan Sofia över deras son och önskar hela familjen en fin och harmonisk tid tillsammans, hälsar kungaparet.

Kronprinsessan Victoria och prins Daniel:

– Vi är väldigt glada för prins Carl Philip och prinsessan Sofias skull. Vi gläds åt att få välkomna ytterligare en medlem i familjen.

Prinsessan Madeleine och maken Chris O'Neill:

– Vi är så glada för att prins Carl Philip och prinsessan Sofia nu har fått sitt andra barn! Det har varit mycket efterlängtat och vi ser fram emot att välkomna honom till familjen.

Madeleine skickar också en hälsning via sitt Facebookkonto.

"Min familj och jag är så glada att min bror och Sofia har fått en välmående babypojke. Vi kan knappt vänta på att få träffa honom och välkomna honom till familjen", skriver prinsessan.

Från prinsessan Sofias familj kommer också hälsningar. Sofias mamma och pappa – lillprinsens mormor och morfar – Marie och Erik Hellqvist:

– Vi är väldigt glada för ett till barnbarn och känner stor lycka över att prins Carl Philips och vår dotter Sofias familj växer. Vi önskar dem all lycka.

Och från prinsessan Sofias systrar Lina Frejd och Sara Hellqvist:

– Det är med största glädje vi välkomnar ett till syskonbarn och vi gratulerar varmt prins Carl Philip och vår syster Sofia.

Även politiker gratulerar Carl Philip och Sofia. Statsminister Stefan Löfven, S, säger i ett uttalande:

– I dag gläds vi med prinsessan Sofia, prins Carl Philip och storebror Alexander som har fått en ny familjemedlem. Mina varmaste lyckönskningar till den växande familjen.

Kristdemokraternas partiledare Ebba Busch Thor skriver på Twitter:

"Hurra! Ännu en liten bebis till världen! Lyckönskningar till familjen och prins Alexander i uppdraget som storebror!"



LÄS MER: Prins Carl Philip och prinsessan Sofia har fått en son



Carl Philip berättade tidigt för familjen att den nye prinsen hade anlänt, och visade en bild på tillskottet.

– Jag har pratat med samtliga medlemmar i familjen och de har sett en liten bild, sa prinsen vid presskonferensen på sjukhuset.

Småttingarna i kungafamiljen är nu prinsessan Estelle, 5, prins Oscar, 1, prinsessan Leonore, 3, prins Nicolas, 2, prins Alexander, 1 – och dagens tillskott.

Och snart blir barnbarnen fler. Prinsessan Madeleine och maken Chris O'Neill väntar sitt tredje barn, meddelade de i helgen.

"Vi ser fram emot att fyra blir fem", berättade Madeleine själv.



LÄS MER: Det kan prins Carl Philip och prinsessan Sofias nya barn heta
