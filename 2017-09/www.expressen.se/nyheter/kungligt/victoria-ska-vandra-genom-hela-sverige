Victoria ska vandra
genom hela Sverige
Elias Giertz

Kronprinsessan Victoria inleder nästa lördag, den 9 september, en serie av 25 vandringar som hon kommer att genomföra i Sveriges alla landskap.

– Detta var någonting som kronprinsessan Victoria började fundera kring för ungefär ett år sedan, när vi planerade arrangemangen runt hennes 40-årsdag, berättar Margareta Thorgren, informationschef vid hovet, och fortsätter:

– Det var en önskan som hon hade – att ha möjlighet att besöka alla Sveriges landskap med fokus på friluftsliv och aktiv rörelse.

Syftet med vandringarna, som kommer att arrangeras över en dag per landskap, är att visa upp Sveriges natur.

– Kronprinsessan vill synliggöra den skatt som den svenska naturen är. Den finns att uppleva för alla som lever och verkar i vårt land och genom landskapsvandringarna vill hon sätta ljus på det, säger Margareta Thorgren.

Tanken från Victoria och hovet är att de 25 vandringarna ska utföras under en tidsperiod på omkring två till tre år.

– Det är 25 dagar som sprids ut över olika månader och årstider. Det ska också gå ihop med de officiella plikter och andra åtaganden som kronprinsessan har under året.

Den första vandringen sker nästa lördag i Västergötland, som är kronprinsessan Victorias hertigdöme. Victoria kommer bland annat att besöka Varnhems klosterområde och vandrar sedan längs pilgrimsleden utmed berget Billingen. Vandringen avslutas vid Hornborgasjön.

– Kronprinsessan har sett fram emot att inleda dessa vandringar länge. Förhoppningen är att fler ska få upp ögonen för Sveriges fantastiska natur och därmed känna uppskattning och vara varsam med vår natur, säger Margareta Thorgren.

Kronprinsessan Victoria har ett stort naturintresse och så sent som inför sin 40-årsdag berättade hon om vad naturen betyder för henne när hon ska samla kraft och finna lugn.

– Jag är ingen inomhusperson, jag mår mycket bättre när jag är utomhus. Så för mig betyder det väldigt mycket att komma ut, att få ta en promenad eller springa eller för den delen bara stanna upp och vara lite ute, med barnen eller så, sa hon i en intervju med TT.

Rörelse och aktivitet är ett ämne som även maken prins Daniel engagerat sig i. De har båda startat organisationen Generation Pep som vill motivera barn och unga att röra på sig.

Prins Daniel kommer dock inte att följa med under vandringarna.
