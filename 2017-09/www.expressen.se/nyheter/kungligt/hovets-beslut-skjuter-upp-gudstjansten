Hovets beslut: Skjuter
upp gudstjänsten
Elias Giertz

Dagen efter en kunglig födsel ska det hållas konselj med regering och tacksägelsegudstjänst, Te Deum.

Det är i alla fall kunglig praxis och tradition som beskrivs på hovets hemsida – och som de inbjudna till Te Deum har fått information om på sitt inbjudningskort.

"Gudstjänsten äger rum kl 12.15 dagen efter nedkomsten", står det på kortet som Expressen har tagit del av.



LÄS ÄVEN: Prinsessan Sofia och prins Carl Philip har fått en son



Men trots att barnet föddes innan lunch på torsdagen kommer de traditionsenliga ceremonierna att ske först på måndag.

– De sker under förmiddagen på måndag, säger Margareta Thorgren, informationschef vid hovet.

Det blir alltså inte som traditionen påbjuder med ceremonier dagen efter.

– Det är lite olika hur man gör, vad som passar och hur länge prinsparet stannar här på sjukhuset. Det är ingenting som vi deklarerar öppet, hur länge de stannar, säger Margareta Thorgren och fortsätter:

– Nu är det viktigt att de får den tiden som de behöver. Så just nu är de kvar här.



LÄS ÄVEN: 6 saker du inte visste om kungabarnen



Prins Carl Philip fick också, under sin pressträff på Danderyds sjukhus, en fråga från Expressen om hur länge han och Sofia räknade med att vara kvar.

– Vi får se när vi kommer att åka hem. Det är ingenting jag går in på. Det handlar också om vad teamet säger.

Te Deum och konselj hölls även i ett senare skede än traditionen säger när prinsparet fick sitt första barn: Alexander.

Orsaken var att drottning Silvia då befann sig i New York.

– Det är otroligt, jag är så glad verkligen, jag går på moln, sa drottningen då.
