Lillprinsens namn: Gabriel Carl Walther
Lovisa Åkesson

I dag blev det äntligen officiellt vad prins Alexanders nyfödda lillebror ska heta. Konseljen började vid 11.15 på Stockholms slott och vid den informerade kung Carl Gustaf regeringen om den nya kunglighetens namn, tilltalsnamn och titel.

– Gabriel Carl Walther. Han kommer att kallas för Gabriel, och blir hertig av Dalarna.

Efter den korta uppläsningen hålls en pressträff där förre riksmarskalk och ordenskansler, Ingemar Eliasson, återigen läser upp barnets titel, namn samt tilltalsnamn.

En timme senare, vid 12.15 hålls en tacksägelsegudstjänst, Te Deum i Slottskyrkan. Vid den deltar bland annat representanter från riksdag, regering och medlemmar ur den närmaste familjen.

Den lille prinsen föddes klockan 11.24 i torsdags på Danderyds sjukhus – och det ska ha varit en förtjust storebror prins Alexander som mötte sin lillebror för första gången.

– Han var jätteglad, lite nyfiken. Sen blev han reserverad. Tittade och funderade. Sen var det kramar och pussar, sa Carl Philip till TT.



Läs mer: Här prinsens topptippade namn

Det har spekulerats vilt under helgen om vad prinsen ska heta – favoriten enligt spelbolagen är William. Hovexperten Sten Hedman tror dock på ett annat namn.

– Mitt förstahandstips när det gäller namnet är Carl Johan efter den förste i Bernadotte-släkten som blev kung i Sverige, säger Sten Hedman till TT.

Expressens kungliga kommentator Karin Lennmor har ett helt annat namn som sitt bästa tips.

”Av alla namn som föreslagits i förväg tror jag mest på Wilhelm, det känns lite som Carl Philips och Sofias stil. Andra pojknamn på tapeten har varit Carl Johan, Walter och Folke. Vi får se…”, skrev hon i sin krönika i Expressen i torsdags.
