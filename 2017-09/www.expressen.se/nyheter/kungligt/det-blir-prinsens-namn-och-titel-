Lillprinsens namn: Gabriel Carl Walther
Lovisa Åkesson

I dag blev det äntligen officiellt vad prins Alexanders nyfödda lillebror ska heta. Konseljen började vid 11.15 på Stockholms slott och vid den informerade kung Carl Gustaf regeringen om den nya kunglighetens namn, tilltalsnamn och titel.

– Gabriel Carl Walther. Han kommer att kallas för Gabriel, och blir hertig av Dalarna.

Ett utbrett "Åh" spred sig snabbt i salen över det oväntade valet. Varken Gabriel eller Walther har varit vanligen förekommande inom kungafamiljen. Walther kommer från drottning Silvias familj – bland annat hette hennes far Walther.





LÄS MER: Därför heter prinsen Gabriel Carl Walther



Efter den korta uppläsningen hölls en pressträff där förre riksmarskalk och ordenskansler, Ingemar Eliasson, talade.

– Detta barn, detta underverk, som har kommit till verket har besetts av oss här närvarande, och vi har undertecknat ett vittnesdokument, säger han.

Statsminister Stefan Löfven hade fått träffa den nye prinsen i förväg.

– Prinsessan Sofia sa att vi kommer förstå namnet när vi hör det, och ja, jag kan bara bekräfta. Det är en Gabriel, säger statsministern och forstätter:

– Han var väldigt lugn. Han verkade mätt och belåten också, och harmonisk.

Överhovmästarinnan Kirstine von Blixen-Finecke berättar att prins Gabriel blir hertig av Dalarna, där mamma prinsessan Sofia är uppvuxen. Det var många boende i Dalarna som blev besvikna när storebror Alexander blev hertig av Södermanland.

– Förväntningarna från Dalarna var stora, säger hon.

von Blixen-Finecke kommenterade också den lille prinsens drag.

– Man ser lite drag både från prins Carl Philip och prinsessan Sofia. Han är kanske inte så lik prins Alexander som jag trodde.

En timme senare, vid 12.15 hålls en tacksägelsegudstjänst, Te Deum i Slottskyrkan. Vid den deltar bland annat representanter från riksdag, regering och medlemmar ur den närmaste familjen.



Läs mer: Här prinsens topptippade namn

Lille prins Gabriel föddes klockan 11.24 i torsdags på Danderyds sjukhus – och det ska ha varit en förtjust storebror prins Alexander som mötte sin lillebror för första gången.

– Han var jätteglad, lite nyfiken. Sen blev han reserverad. Tittade och funderade. Sen var det kramar och pussar, sa Carl Philip till TT.
