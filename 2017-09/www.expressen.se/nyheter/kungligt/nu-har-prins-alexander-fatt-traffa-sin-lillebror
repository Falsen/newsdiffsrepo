Nu har prins Alexander fått träffa sin lillebror
Magnus Hellberg

Klockan 11.24 torsdagen den 31 augusti föddes Carl Philips och Sofias andra barn. Lillprinsen vägde 3400 gram och var 49 centimeter lång.

Strax efter klockan tolv på torsdagen gick hovet ut med ett pressmeddelande, där det framgick att Prins Carl Philip, 38, och prinsessan Sofia, 32, har fått sitt andra barn. Samtidigt har parets förstfödde, lille prins Alexander, 1, fått en efterlängtad lillebror.

– Förlossningen gick jättebra, det var en snabb sådan, sa Carl Philip på en efterföljande presskonferens.

Under fredagen kunde prinsparet lämna Danderyds sjukhus och åka hem till Villa Solbacken på Djurgården, där de nu vilar ut sig i lugn och ro. Men redan under torsdagen fick prins Alexander stifta bekantskap med sin lillebror, berättar Margareta Thorgren.

– Prins Alexander träffade sin lillebror redan i går – och nu är familjen hemma igen.

Var du med när de träffades?

– Nej, jag var inte med. Men familjen är naturligtvis väldigt glad och tacksam att allt har gått så bra. Familjen är också mycket tacksam över alla gratulationer och att det är ett sådant stort intresse kring ett nytt litet kungabarn. Nyheter innebär inte alltid glädjebesked, men det här är ett glädjebesked och det behöver människor.

Men vad ska den nye prinsen heta?

– Det får vi veta på måndag, det blir spännande. Då kommer kungen att berätta det för regeringen. Så det får vi spara till dess. Vi är alla spända.

Vet inte ens du?

– Nej, vi har en rutin att det hålls hemligt ända in i det sista, säger Margareta Thorgren.

Har du något tips på namn?

– Nej. Men det är många som engagerar sig – och även vi på hovet tycker att det är spännande att tänka och gissa lite. Men det är ingen som vet.
