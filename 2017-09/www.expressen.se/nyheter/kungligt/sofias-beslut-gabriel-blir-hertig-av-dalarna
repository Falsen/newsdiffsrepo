Sofias beslut: Gabriel
blir hertig av Dalarna
Filippa Rogvall

Dalarna kan glädjas över att ha fått en ny hertig – prins Gabriel Carl Walther blir den första på 71 år att ha titeln. Senaste hertigen av Dalarna var prins Carl Johan, som hade titeln fram till 1946.

När Expressens hovreporter Elias Giertz frågar överhovmästarinna Kirstine von Blixen-Finecke om hur valet föll på Dalarna säger hon skämtsamt "Gissa!".



LÄS MER: Lillprinsens namn: Gabriel Carl Walther



– Prinsessan Sofia har ju levt där en period, och föräldrarna bor där. Jag tror att förväntningarna från Dalarna var ganska stora, fortsätter hon.

När storebror prins Alexander föddes i fjol var det många i Dalarna som blev besvikna över att han tilldelades titeln hertig av Södermanland. När SVT kort efter hans födsel åkte till prinsessan Sofias hembygd Älvdalen hade eleverna på Rots skola svårt att dölja sin besvikelse.

– Det är tråkigt för att vi inte har någon hertig av Dalarna. Vi vill ha en hertig av Dalarna, sa fjärdeklassaren Oskar Salmonsson till SVT då.

Expressens kungliga kommentarer Karin Lennmor menar att utmärkelsen kan innebära ett uppsving för Dalarnas besöksnäring.



LÄS MER: Därför heter prinsen Gabriel Carl Walther

"När en liten kunglighet blir hertig- eller hertiginna i ett landskap betyder detta alltid ett litet extra turist-uppsving. Och valet av landskap var ganska givet, Dalarna är ju prinsessan Sofias hemlandskap och den lilla familjen tillbringar mycket tid där", skriver hon i en krönika.

Lennmor skickar också en gratulation till Dalarnas landshövding Ylva Thörn, som i ett pressmeddelande säger att hon tror att prins Gabriel kan sätta Dalarna på kartan.

– Dalarna, och framför allt Älvdalen, är väldigt stolta över prinsparet och det här skapar ju ännu starkare band mellan den kungliga familjen och vårt landskap. Jag tycker att det är fint att kungen väljer att uppmärksamma vår region och hoppas att vår nya hertig kommer att medverka vid många sammanhang under åren som kommer. Jag tror att han kan hjälpa oss att sätta Dalarna på kartan på ett bra och positivt sätt, säger landshövdingen enligt DT.
