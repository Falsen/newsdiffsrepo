Madeleine tjänar
mest av syskonen
Elias Giertz

Prinsessan Madeleine vinner fajten om pengarna bland kungabarnen.

Av kungafamiljens slutskattebesked för 2016, som Expressen har tagit del av, framgår att Madeleine ligger i topp bland barnen med ett kapitalöverskott om 2 233 347 kronor.

För detta överskott betalade Madeleine 670 004 kronor i skatt.

– Ett överskott av kapital kan vara utdelningar från ett aktieinnehav eller att man har sålt någonting och gått med vinst. En fastighetsaffär kan till exempel utlösa ett överskott av kapital, säger Joakim Bornold, sparekonom på Nordnet.



LÄS MER: Kungabarnens miljonvinst: "Vi känner oss nöjda"



Med sina 2,2 miljoner kronor slår hon storasyster Victoria (2 024 265 kronor) och storebror Carl Philip (810 176 kronor).

– Kapitalöverskottet är intressant om man ser en trend över flera år. Har man en hög siffra år efter år pekar det på att det finns ett stort kapital som ger utdelning år efter år, vilket är positivt, säger Bornold.

Jan Lindman, ekonomidirektör vid hovet, är den som sköter kungafamiljens investeringar.

– Kungen, drottningen och deras barn har en finansiell förmögenhet som består av pengar som de har ärvt. Den förmögenheten består av aktier och obligationer som genererar utdelning och reavinst och det är det som är grunden i deras normala intäkt, säger han.



LÄS MER: Kungen tog ut 400 000 kronor extra – utöver miljonapanaget



Carl Philip deklarerade i år 810 186 kronor i kapitalöverskott. Mycket pengar, men lite sett till att han året innan deklarerade strax över 8,5 miljoner kronor i överskott.

– Kapitalöverskottet kommer ju i samband med att man till exempel säljer aktier och därför är det naturligt att det går upp och ner mellan åren, säger Jan Lindman.

Varken prins Daniel eller prinsessan Sofia har något ägande i den ärvda förmögenhet som finns hos kungaparet och deras barn.

Prins Daniel har dock egna investeringar som under 2016 renderade ett överskott om 278 962 kronor.

Prinsessan Sofia deklarerade noll kronor i överskott förra året – och betalade därmed inte heller någon skatt.

– Hon har sannolikt inte någon större förmögenhet som har gett utdelning, och hon har förmodligen inte heller gjort några affärer, säger Joakim Bornold på Nordnet.

Kungafamiljen följer samma skatteregler som övriga medborgare. Däremot är en del av deras inkomst apanage, som kungen delar ut till sina familjemedlemmar. Detta är inte en inkomst som ska beskattas.

LÄS MER: Prinsessan Sofias vinst från "okända" företaget
