Kate och prins William väntar sitt tredje barn
Viktor Granlund

Barnaskaran växer inte bara i det svenska kungahuset – nu meddelar även brittiska hovet att de väntar tillökning.

Det är prins Willian och Kate Middleton som väntar sitt tredje barn uppger Kensington Palace i ett pressmeddelande på måndagsförmiddagen.

Beskedet har tagits emot med stor glädje av makarnas respektive familjer – men graviditeten är inte enbart positiv.

Kate Middleton har nämligen drabbats av kraftigt illamående under morgnarna och hon tvingas nu ställa in officiella åtaganden.

"Precis som vid hennes två tidigare graviditeter lider hertiginnan av Hyperemesis Gravidarum." skriver Kensington Palace.

Hon vilar nu ut på Kensington Palace där paret bor, och kommer inte närvara vid arrangemanget på Hornsey Road Children's Centre i London som var planerat.

Hyperemesis gravidarum är ett tillstånd som drabbar ungefär en av 200 gravida personer och innebär ett kraftigt illamående och kräkningar, vilket kan leda till uttorkning.

Kate Middleton och prins William har sedan tidigare syskonen prins George, 4, och prinsessan Charlotte, 2, tillsammans.

Det nya barnet blir nummer fem i tronföljden - efter prins Charles, prins William, prins George och prinsessan Charlotte.
