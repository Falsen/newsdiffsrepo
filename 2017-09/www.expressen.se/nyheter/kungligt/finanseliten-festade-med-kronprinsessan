Finanseliten festade med kronprinsessan
Åsa Asplid

Festmusiken ljöd över Hagaparken ända fram till femtiden på söndagsmorgonen när kronprinsessan Victoria firades med en överraskningsfest efter att hon fyllt 40 år tidigare i sommar.

Och det var en exklusiv skara gäster som tog tillfället i akt att fira den framtida monarken.

Förutom hennes allra närmaste vänner var även flera personer från den svenska finanseliten inbjudna.

Klädjätten H&M:s vd Karl-Johan Persson, 42, var på plats med sin fru Leonie Persson som känt Victoria sedan barnsben.

Likaså finansmannen Jan Dinkespiel, 40, som är en god vän till kungafamiljen och miljardärskan Louise Lindh, en av arvtagarna till fastighetsbolaget Lundbergs, med maken Johan.

Även affärsdrottningen Cristina Stenbeck, 40, storägare i Kinnevik och en av de mäktigaste personerna inom svenskt näringsliv, var där för att fira födelsedagsbarnet. Hon sågs senare lämna festligheterna på Haga slott vid halv ett på natten.

Cristina Stenbeck fyllde själv 40 år tidigare i sommar och hade då en storslagen fest på en ö i Stockholms skärgård där några av gästerna var kronprinsessan Victoria och prins Daniel.

Det var prins Daniel som tagit initiativ till dem hemliga festen för Victoria. När hon kom hem till Haga slott strax innan halv sju på lördagskvällen möttes hon av alla festglada gäster. De ropade unisont "hurra" och sedan var festen i gång.

Under kvällen hördes hög musik och glada skrik från slottsparken. Bland annat "Star Wars"-musiken "The Imperial March" som gästerna klappade i takt till.



LÄS MER: Daniels och vännernas hemliga fest för Victoria
