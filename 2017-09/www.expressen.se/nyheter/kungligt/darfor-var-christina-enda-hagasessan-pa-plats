Därför var Christina enda "Hagasessan" på plats
Elias Giertz

När måndagens stora överraskningsmoment var avklarat – konseljen där namnet meddelades – hölls en tacksägelsegudstjänst, Te Deum, i Slottskyrkan.

Överhovpredikant Johan Dalman och kungliga hovförsamlingens pastor Michael Bjerkhagen ledde gudstjänsten.

Hela den vuxna kungafamiljen – förutom prinsessan Sofia – var på plats. Så även kungens syster, prinsessan Christina. Hon var dock den enda av "Hagasessorna" som närvarade.

– Kungens andra systrar hade inte möjlighet, säger Margareta Thorgren, informationschef vid hovet, som tillägger att Te Deum är något som sammankallas med förhållandevis kort varsel.

På bara några dygn ska man ta sig till Stockholm – och flera av systrarna bor utomlands.

Direkt efter gudstjänsten bjöds det in till lunch i den privata matsalen på Slottet. Hovet vill inte kommentera den närmare.

Men Expressens källor uppger att det var en mycket trevlig lunch med omkring 20 gäster som samlades. Normalt sett är det buffé vid den här typen av luncher – men nu var det långbord och trerätters-servering.

Till förrätt bjöds det på tryffelpasta och till huvudrätt serverades torskrygg och löjrom. Desserten var av hallonsmak!

– Det var den godaste lunchen som någonsin har serverats där, berättar en uppgiftslämnare.

Och inte nog med det – kung Carl Gustaf var på gott humör och höll ett tal som uppskattades av alla gäster.
