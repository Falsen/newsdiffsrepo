Kungen tog ut 400 000 kronor
extra – utöver miljonapanaget
Elias Giertz

Varje år får hov- och slottsstaten över 100 miljoner kronor i anslag från staten.

Lite mer än hälften av anslaget går till hovstaten och ska täcka kostnader för kungens och hans familjs verksamhet och arbete, men även privata kostnader. Det sistnämnda är den del av anslaget som kallas för apanage.

Förra året, 2016, fick hovstaten strax över 69 miljoner kronor av skattebetalarnas pengar, enligt hovets egen årsredovisning. Hur stor del av dessa som gått in i kungens privata plånbok redovisas inte.

Men utöver den okända summan apanage för 2016 har kungen en stor privat förmögenhet.

Av kung Carl Gustafs slutskattebesked, som blev klart hos Skatteverket i dagarna, framgår att Sveriges statschef betalade över två miljoner kronor i skatt för 2016.

Skatten baseras i huvudsak på kungens överskott av kapital – det uppgår till 6 829 024 kronor. Det är en rejäl minskning från året innan då kungen deklarerade kapitalinkomster på över 23 miljoner.

Men i slutskattebeskedet, som grundar sig på uppgifter i kungens egen deklaration, framgår också att kungen haft inkomst av tjänst på 400 000 kronor.

Normalt sett har kungafamiljen inga tjänsteinkomster eftersom de inte är anställda i formell bemärkelse utan får sina levnadskostnader bekostade av just apanaget.

Hovets ekonomidirektör Jan Lindman förklarar varför kungen har tagit ut 400 000 kronor som en tjänsteinkomst:

– Det finns vissa familjestiftelser där kungen är förmånstagare. Om man tar ut pengar därifrån, vilket vi tidigare inte har gjort särskilt mycket, delas det ut till förmånstagaren och enligt skattereglerna är det då någonting som ska beskattas inom inkomstslaget inkomst av tjänst.

Varför har kungen tagit ut pengar, har det varit extra stora privata kostnader förra året?

– Nej, tanken med de här stiftelserna är att de ska stödja familjen. Stiftelserna placerar sin förmögenhet i aktieobligationer och aktiemarknaden har de senaste åren gått väldigt bra. Då tyckte vi att det var lämpligt att ta ut en del av detta nu, säger han och tillägger:

– Det var av rent praktiska skäl detta gjordes.

Jan Lindman betonar också att förmånstagaren i stiftelserna inte bara får ta ut pengar, utan ska ta ut. Det är hela syftet med stiftelsernas verksamhet.

Senast kungen deklarerade inkomst av tjänst var för inkomståret 2012, enligt Skatteverket. Då rörde det sig om större summor – fyra miljoner kronor.

– Historiskt sett har vi varit ganska återhållsamma med att ta ut från stiftelserna men nu bedömdes det som lämpligt, säger Jan Lindman vid hovet.

Det finns flera familjestiftelser, med begränsad insyn från allmänheten, där kungen är förmånstagare.

En av dessa är Gallierafonden. Det var från början en gåva från kejsar Napoleon till prinsessan Josefina av Leuchtenburg, som senare blev drottning av Sverige i och med giftermålet med kung Oscar I. Fonden med dess tillgångar hamnade i svenska kungafamiljens ägo under 1800-talet.

När Dagens Nyheters Mattias Carlsson granskade kungafamiljens privata stiftelser 2012 framkom att Galierafonden då ägde aktier till ett värde av minst 30 miljoner kronor. Sedan 1992 hade stiftelsen samlat på sig ett överskott av kapital om 70 miljoner kronor.
