Carl Philip fick ställa in efter blixtförlossningen
Elias Giertz

Strax efter klockan tolv på torsdagen gick hovet ut med ett pressmeddelande: Prins Carl Philip, 38, och prinsessan Sofia, 32, har fått sitt andra barn.

Det blev en liten prins och en lillebror till prins Alexander, 1.

Men det blev bråttom för Carl Philip och Sofia att ta sig in till förlossningen. De hade inte alls räknat med att deras lilla skulle titta ut så tidigt som den 31 augusti.

Enligt Expressens uppgifter hade paret siktet inställt på att få vänta betydligt längre. Det beräknade datumet för förlossning låg flera veckor fram i tiden.

Därför hade Carl Philip också gjort upp helt andra planer för dagen. Tillsammans med sin designkollega Oscar Kylberg, som han driver designföretaget Bernadotte & Kylberg med, skulle han vara med vid en presskonferens i Rosendals trädgård klockan 15.

De skulle då presentera den nya kollektion med engångsprodukter som tallrikar och bestick som Bernadotte & Kylberg designat i samarbete med Duni.



LÄS MER: Kungen och Silvias stora glädje: "Ett fotbollslag"



Men den fick ställas in. På förmiddagen fattade de beslutet att åka in – och sedan gick alltihop väldigt fort. Klockan 11.24 föddes Carl Philips och Sofias andra barn. Prick 3400 gram och 49 centimeter lång – lika lång som Alexander var när han föddes.

Klockan 15 fick Carl Philip alltså i stället hålla presskonferens på Danderyds sjukhus och prata om sin nyfödde son – i stället för designprojekt i Rosendals trädgård.

– Förlossningen gick jättebra, det var en snabb sådan, sa Carl Philip.

Hurivida barnet var beräknat till denna dag eller inte ville han dock inte kommentera.

– Det blev perfekt, sa han med ett leende.



LÄS MER: Oddsen: Det blir Sofias och Carl Philips sons nya namn



När prinsen blev ombedd att beskriva hur den lille prinsen såg ut funderade han ett tag.

– Alexander är lik båda två, mig och Sofia. Jag tror att den här lilla pojken har drag av oss bägge, men det är svårt att säga nu, det ser man mer sen.

Sedan lade han till:

– Han har lite av Alexanders drag, så det är kul.

Men vid tidpunkten för presskonferensen hade storebror Alexander ännu inte fått träffa sin allra nyaste familjemedlem. Men Carl Philip och Sofia hoppades förstås att han snart skulle få göra det:

– Jag tror att Alexander är glad över att ha fått en lillebror.
