Katten Maja svalt ihjäl när matte blev sjuk – nu införs ny lag
Magnus Hellberg

Länstidningen har i flera artiklar rapporterat om katten Majas öde i en bostad i Södertälje. Rapporteringen om kattens sista dagar i livet, utan något att äta eller dricka, har berört många människor.

Det var i juni förra året som polisen tvingades ta sig in i en lägenhet i staden efter larm om att en katt levt utan både vatten och mat i elva dagar, rapporterar Länstidningen. Detta sedan Majas matte hamnat på sjukhus.

Katthemmet i Södertälje hade försökt få hemtjänsten att släppa in dem så de kunde hjälpa Maja – men de vägrade. Orsaken: sekretessbestämmelser. De hänvisade också till att Majas matte hade både anhöriga i livet och en "god man". Då hade ändå kattens ägare skrivit ett intyg – att det var okej att gå in och hjälpa katten.

– Vi förstod att det var bråttom, men när vi kontaktade hemtjänsten blev det tvärstopp. De ville varken gå in till katten och ge den mat och vatten eller släppa in oss, har Astrid Åkesson, ordförande på katthemmet, berättar för LT – och fortsätter:

– Jag har förståelse för att hemtjänsten har strikta regler om sekretess. Men det finns något som heter medkänsla också, säger hon.

Först sedan polisen tvingats gripa in – då öppnade Hemtjänsten dörren hem till Maja.

Men då var det redan försent.

Det var en en liten uttorkad trasa de mötte inne i lägenheten.

Maja var kraftigt uttorkad och bara vägde 1,9 kilo eftersom hon inte fått vare sig någon mat eller något att dricka under de elva dagar matte legat på sjukhus. Hennes liv gick inte att rädda, konstaterade Länsveterinären. Därmed fick hon avlivas.

Men efter fallet med Maja har det hänt saker.

I fredags röstade riksdagen igenom den nya lagstiftningen Lex Maja – den gör det möjligt för hälso- och sjukvårdspersonal att faktiskt anmäla misstänkt vanvård av djur – utan att bryta mot någon sekretesslagstiftning, rapporterar SVT Nyheter.
