Odinga vägrar erkänna valförlust
Saga Skovdahl

Redan innan valet fruktade landets invånare våldsamheter. Valet 2007 blev en oerhört blodig historia med fler än 1 000 dödsoffer och 600 000 personer som tvingades lämna sina hem.

Även i samband med årets val, på tisdagen, utbröt oroligheter. På lördagen uppgav nyhetsbyrån Reuters att elva personer dödats. Kenya National Commission on Human Rights uppger att det handlar om 24 dödsoffer, rapporterar Reuters.

Ett av dödsoffren ska vara en 9-årig flicka. Hon ska ha träffats av ett skott av misstag i samband med att polisen drabbade samman med protesterande, uppger nyhetsbyrån AP.

När oppositionsledaren Raila Odinga märkte att rösträkningen inte gick hans väg riktade han och hans anhängare anklagelser om valfusk.

– Hackare gjorde intrång i vårt valsystem och skapade felaktigheter, sa Odinga vid en presskonferens på onsdagen.

Den här typen av uttalanden och anklagelser är enligt bedömare farliga med tanke på de våldsamheter som kan uppstå.





Valkommissionen har försvarat resultatet och twittrade på onsdagskvällen att inget valfusk har förekommit:

"Vårt valsystem är säkert. Vi bekräftar att inga störningar förekommit varken före, efter, eller medan omröstningen pågick".

Även internationella valobservatörer har meddelat att fusk inte förekommit.

På fredagen meddelande valkommissionen att sittande president Uhuru Kenyatta segrat – med 1,4 miljoner fler röster än Odinga. Men ännu under söndagen har han vägrat att medge att han förlorat.

Nu ökar trycket utifrån på Odinga – EU gratulerar Kenyatta till seger och uppmanar Odinga att erkänna förlusten, enligt Reuters.





– I likhet med Afrikanska unionen förväntar sig EU att oppositionen respekterar valresultatet och använder sig av lagliga medel för överklagningar och klagomål, säger EU:s utrikespolitiska talesperson Federica Mogherini i ett uttalande på söndagen som Reuters återger.

På söndagen talade Odinga till sina anhängare. Han uppmanade dem att inte återgå till arbetet på måndagen – samt manade till bojkott av tv och tidningar.





Odinga sa också att Kenyattas styrande parti Jubilee som konspirerat med säkerhetsstyrkor om att krossa motståndet, uppger Reuters.

– Jubilee har spillt oskyldiga människors blod. Imorgon blir det inget arbete, säger Odinga.
