Man och kvinna överfölls med kniv
Mathias Asplund

Den brutala knivattacken inträffade utomhus i centrala Uppsala vid 03-tiden natten mot söndagen.

Mannen och kvinnan blev attackerade av tre män i vad polisen rubricerar som ett försök till mord.

Enligt uppgifter till UNT skedde knivattacken i samband med en möhippa.

– De blir attackerade av tre män. Kvinnan blir misshandlad med sparkar och slag och han blir nerstucken med kniv på öppen gata, säger Torsten Hemlin, vakthavande befäl vid Uppsalapolisen.

Mannen stacks ner med flera knivhugg mot överkroppen. Han fördes till sjukhus med ambulans och har opererats under natten. Läget efter operationen uppges vara stabilt, enligt polisen.

Polisen fattade under dagen misstankar mot en man. Han togs in till förhör och är nu anhållen misstänkt för brottet.

Den anhållne mannen är i 30-årsåldern och känd av polisen tidigare. Han är däremot inte känd som en våldsbrottsling, uppger polisen.

Polisen har spärrat av brottsplatsen och en teknisk undersökning har genomförts. Polisen har inte uppgett om det funnits andra vittnen till händelsen.

Två misstänkta gärningsmän är fortfarande på fri fot.



Följ Expressen på Facebook för de senaste nyheterna
