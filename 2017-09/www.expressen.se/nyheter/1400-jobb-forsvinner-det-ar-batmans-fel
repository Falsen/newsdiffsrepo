1400 jobb försvinner
– det är Batmans fel
Stefan Soxbo

Det är den största uppsägningen av arbetskraft från den danska leksaksjätten på över ett decennium.

Nedskärningen kommer efter en trend som har sett Lego satsa allt mer på att utveckla leksaker baserade på Hollywoodprodukter. Försäljningen av Lego-produkter baserade på ”Star Wars” har minskat, men leksaksförsäljaren Toys R Us pekar särskilt på att försäljningen av leksaker baserade på ”The Lego Batman Movie” har varit en besvikelse.

Toys R Us-chefen David Brandon sade i juni att den danske leksaksjätten lider av minskad efterfrågan.

– ”The Lego Batman Movie” har inte genererat den typ av leksaksförsäljning som Toys R Us och Lego hade förväntat, sade David Brandon.

”The Lego Batman Movie” kom ut i februari i år och spelade in nästan 2,5 miljarder kronor, men det har inte resulterat i stark försäljning av leksaker knutna till filmen.

– Det är i försäljningen av ”action figures” som Lego har störst problem. Där tävlar Lego med några mycket starka och erfarna amerikanska konkurrenter, säger Lutz Muller, chef för Klosters Trading Corp som är en konsultfirma för leksaksindustrin.

Bland konkurrenterna kan nämnas Mattel som producerar wrestlingfigurer baserade på till exempel The Rock och Hasbro som har varit stor i branschen sedan GI Joe-eran började. Enligt Bloomberg får dessa ofta en mer framskjuten placering i amerikanska leksaksbutiker gentemot Lego-prdukterna.
