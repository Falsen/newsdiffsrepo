Succésiffror för Anna Kinberg Batra
Kim Malmgren

Det har skett en rockad i förtroendetoppen bland riksdagens partiledare. Annie Lööf (C), som har legat på toppen sedan i augusti 2015 är inte längre riksdagens mest populära partiledare.

I en ny mätning från Novus får hon se sig förbipasserad av allianskollegan Anna Kinberg Batra (M).

I undersökningen svarar 34 procent att de har mycket eller ganska stort förtroende för moderatledaren. Det innebär en ökning med 7 procentenheter sedan motsvarande mätning gjordes i januari.

– Glädjande, väljarna märker att Anna Kinberg Batra vill bygga Sverige starkare med fler enkla jobb för bättre integration, utökad undervisning i skolan, 2 000 ytterligare poliser och en tillfällig flyktingpaus, säger Tomas Tobé, Moderaternas partisekreterare.

Hon är också den enda av partiledarna som kommer i närheten av att få ett positivt balansmått. När 37 procent av de tillfrågade svarar att de har mycket lite eller ganska lite förtroende för Kinberg Batra innebär det att hon landar på -3 procent om man jämför hennes positiva och negativa siffror.

I förtroendemätningen hamnar Annie Lööf på en andraplats med 30 procent förtroende medan statsminister Stefan Löfven (S) tar den sista pallplatsen med 25 procent förtroende.

I botten hamnar Miljöpartiets krishanterande språkrör. Bara 3 procent svarar att de har förtroende för Åsa Romson (MP), som inte har fått förnyat förtroende från valberedningen för att leda partiet. Motsvarande siffra för Gustav Fridolin (MP) är 12 procent. I båda fallen har de backat kraftigt sedan mätningen i januari.

Biståndsminister Isabella Lövin (MP), som har nominerats för att ersätta Romson vid helgens kongress, har ännu inte hunnit etablera sig fullt ut hos väljarna. Fyra av tio bland de tillfrågade svarar att de inte känner till Lövin.
