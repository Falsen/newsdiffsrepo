Snart är vi tio miljarder människor på jorden
TT

FN uppdaterar sina befolkningsprognoser vart tredje år. Den förra prognosen, från 2012, förutspådde en folkmängd på 9,6 miljarder år 2015. Nu har man alltså justerat upp den siffran med 100 miljoner människor.

Även prognosen fram till nästa sekelskifte, 2100, har justerats uppåt, från 10,9 till 11,2 miljarder människor.

Merparten av ökningen äger rum dels i ett antal länder i Afrika med höga födelsetal, dels i några länder som redan har en stor befolkning.

Till den första gruppen hör tio afrikanska länder som beräknas femdubbla sin befolkning fram till år 2100: Angola, Burundi, Kongo-Kinshasa, Malawi, Mali, Niger, Somalia, Tanzania, Uganda och Zambia.

Alla är extremt fattiga länder – och befolkningstillväxten gör det ännu svårare att komma åt fattigdomen, enligt John Wilmoth, chef för FN:s befolkningsenhet.

"Det gör det svårare att bekämpa hunger och undernäring, och svårare att bygga ut utbildnings- och hälsosystemen", säger Wilmoth i ett pressmeddelande.

Till den andra gruppen hör länder som Indien, Pakistan, Indonesien, Nigeria, Etiopien och USA.

Bland dessa har Nigeria den snabbast växande befolkningen. För tillfället ligger landet på sjunde plats i befolkningsligan, men redan 2050 kommer man att passera USA, och blir då världens tredje folkrikaste land.

Kina och Indien förblir de två största länderna i världen vad gäller folkmängd, båda med över en miljard människor. Men snart byter de plats på listan – år 2022 tros Indien passera Kina.

Beräkningarna bygger på antagandet att nuvarande trender står sig över tid, vilket inte är helt säkert. Det påpekas att små skillnader i födelsetalen kan medföra stora skillnader efter några decennier.

Å andra sidan är 60 procent av befolkningen i Afrika yngre än 24 år. När alla dessa ungdomar får egna barn kommer befolkningen obönhörligen att växa kraftigt.
