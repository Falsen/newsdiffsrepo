Japan förbereder
massevakuering
Stefan Soxbo

Japan reagerar kraftigt på Nordkoreas sjätte provsprängning av kärnvapen.

– Skulle USA bestämma sig för ett militärt angrepp mot Nordkorea kommer Japans regering att arbeta för en evakuering, säger en myndighetskälla om de japanska medborgarna som befinner sig i Sydkorea.

Omkring 38 000 japaner har sin bas i Sydkorea. Till det tillkommer omkring 19 000 turister.

Japanska myndigheter har en plan i fyra steg beroende på hur allvarlig situationen med Nordkorea är:

1. Avråda japanska medborgare från att resa till Sydkorea om det inte är absolut nödvändigt

2. Avråda japanska medborgare från att resa till Sydkorea överhuvudtaget

3. Uppmana japanska medborgare som befinner sig i Sydkorea att lämna landet

4. Uppmana japanska medborgare som befinner sig i Sydkorea att söka skydd där de befinner sig

Det primära och snabbaste sättet att lämna Sydkorea skulle vara med flyg, men om flygplatserna skulle stängas siktar Japan på att evakuera sina medborgare från hamnstaden Busan. Japans regering försöker försäkra sig om USA:s hjälp i att föra japanska medborgare med båt eller ubåt från Busan till Japan.

– Det finns en stor risk för ytterligare provokationer. Vi måste vara extremt vaksamma och måste göra allt för att hålla vårt folk säkert, säger Japans premiärminister Shinzo Abe enligt New York Post.

Sydkoreas regering har gett japanska medborgare information och tillgång till 900 säkra zoner såsom kyrkor och vissa tunnelbanestationer.
