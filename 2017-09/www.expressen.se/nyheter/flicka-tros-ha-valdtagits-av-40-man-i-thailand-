Flicka tros ha våldtagits
av 40 män i Thailand
Helena Sund

Det var den nu 15-åriga flickans mamma som anade oråd när hennes dotter började bete sig annorlunda, och verkade vara rädd nattetid. Efter att mamman konfronterat sin dotter började hon berätta om övergreppen, som ska ha ägt rum i byn Koh Raed i Phang Nga-provinsen i Thailand.

Enligt flickan var det först en man som brutit sig in i familjens hus i fjol och våldtagit den då 14-åriga flickan. Endast några dagar senare återvände han – och hade ytterligare en man med sig.

Våldtäkterna fortsatte under perioden maj till december 2016, och eskalerade till den grad att flickan drogades och togs med till hyddor där ett flertal män våldtog henne. Man misstänker att åtminstone 40 män deltagit i gruppvåldtäkterna.

– Eftersom jag och min man arbetar med att utvinna latex från gummiträd måste vi lämna våra barn ensamma mellan midnatt och gryning, säger den 39-åriga mamman enligt the Nation.

Mamman menar att flickan varit rädd att det skulle skada familjens rykte om hon berättade om vad som hänt, och att det är därför flickan inte sagt något tidigare.

Enligt the Nation är tre män efterlysta misstänkta för att ha deltagit i gruppvåldtäkterna. Polis utesluter inte att det kan röra sig om trafficking, eftersom flickan berättat att hon sett fler flickor som våldtagits.

Den lilla byn Koh Raed har cirka 100 invånare, men är ett populärt turistmål. Enligt the Nation oroar sig lokalbor att våldtäkterna ska skada turismen i området.

– Myndigheter måste identifiera samtliga 40 misstänkta för att utrota alla tvivel, annars kommer byns rykte vara förstört.

Även guvernören i Phang Nga, Pakapong Tawipat, har engagerat sig i fallet efter flickans vittnesmål:

– Jag har tillsatt en kommitté för att utreda sanningen i fallet, säger guvernören enligt the Nation.
