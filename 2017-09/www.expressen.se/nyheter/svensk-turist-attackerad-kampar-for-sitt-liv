Svensk 27-årig turist
attackerad på charterö
Mattias Ek

Händelsen inträffade i lördags, den 29 juli, på den kroatiska ön Hvar, men polisen informerades om det först på onsdagen, det var inte förrän då som mannen sökte hjälp.

Den 27-årige mannen ska ha attackerats av oklar anledning, och av en okänd gärningsman, mitt på gatan på ön sedan han lämnat en restaurang. På tisdagen uppsökte han hjälp i Hvar och skickades därefter vidare med ambulanshelikopter till sjukhuset KBC Hospital i Split. Under onsdagen opererades han akut då skadorna var livshotande.



LÄS MER: Martin, 22, tvingas amputera benen efter jordbävningen på Kos



Den 27-årige mannen ska ha ådragit sig huvudskador och inre blödningar.

Efter operationen säger läkarna att svenskens liv inte är i fara. Han vårdas på intensivvårdsavdelningen och förväntas bli återställd, enligt Expressens medarbetare på plats.

Svenska utrikesdepartementet har informerats om händelsen.

– Vi känner till att en svensk man i 25-årsåldern vårdas på sjukhus i Split, säger Jessica Garpvall, presskommunikatör på UD.

Nu utreder polisen vad som har hänt och söker efter gärningsmannen, som ännu inte gripits.

– Svenska ambassaden i Zagreb har varit i kontakt med mannen och följer ärendet. Mannen är hemmahörande i Götaland, säger Jessica Garpvall på UD, som i övrigt hänvisar till konsulär sekretess.

– Polisen handlägger själva brottet. Frågor om det är det bättre att kontakta de myndigheterna direkt, säger Jessica Garpvall på UD:s presstjänst.

Hvar, med ungefär 11 000 invånare, ligger utanför den dalmatiska kusten i Kroatien med orterna Split och Makarska. Den största orten är Hvar stad.
