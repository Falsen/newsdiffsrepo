Rapport: Här är mest korrupta länderna
Carl Fridh Kleberg

Ukraina utkämpar inte bara ett krig mot ryskt stödda separatister i östra Ukraina, utan också mot landets omfattande korruption. Resultaten är än så länge begränsade, och tillsammans med bland annat Ryssland, Serbien och Armenien ligger Ukraina i botten när internationella antikorruptionsorganisationen Transparency International rankar Europa och Centralasien.

– De internationella partners som bjöds in för att arbeta i Ukraina snärjdes i ett byråkratiskt statligt system – de blev bakbundna, säger Jaroslav Jurtjysjyn från Transparency International ti Ukraina till AFP.

– Det statliga tjänstesystemet i Ukraina har förändrats mycket lite sedan sovjetiska tider.

Undersökningen går till så att svarande i de olika länderna svarar på frågor om vilka problem de ställs inför som är de mest allvarliga, hur de bedömer nivåerna av korruption inom myndigheter och hur mycket myndigheter försöker att bekämpa korruption. Även Ryssland får ett svagt betyg.

”Undersökningarna antyder att korruptionen ses av ryssar som det tredje viktigaste problemet i landet efter den ekonomiska situationen och de svarandes hälsa. Korruption är ett viktigare ämne än utbildning, arbetslöshet och brottslighet”, står det i rapporten.

Ryssar säger sig också vara ovilliga att rapportera korruption. 17 procent svarar att det är för farligt, 16 procent att det inte fyller något syfte, 14 procent att det är för svårt att bevisa och 11 procent att de är rädda att erkänna egen inblandning.

De länder som raknas bäst är Sverige och Tyskland med flest positiva bedömningar i undersökningarnas nyckelfrågor, skriver rapportförfattarna.
