Nazistflaggor hissade på flera ställen i norr
Rebecka Martikainen

Förra året under påsken  hängdes nazistflaggor upp på flera ställen i Sydsverige, bland annat vid kommunhuset i Lingby och Stadshuset i Vimmerby.

I år har det inträffat i norra Sverige. Tidigt på söndagsmorgonen upptäcktes att någon hade hissat en röd flagga med en svastika i mitten i en av flaggstängerna på Rådstugatan utanför Stadshuset i Luleå, skriver Norrländska Socialdemokraten.

Även i Piteå inträffade en liknande händelse under natten mot söndagen. En banderoll med texten "Heil Hitler" och bilder på hakkors hissades på en viadukt över E4 norr om centrala Piteå. Händelserna är polisanmälda som hets mot folkgrupp och flaggan och banderollen har tagits i beslag.

– Än så länge vet vi inte om det är samma personer, säger Camilla Österlund, jourhavande FU-ledare hos polisen.

Tidigare i veckan skev Norrbottens-Kuriren att även Hortlaxkyrkan i Piteå och Framnäs folkhögskola hade blivit nedklottrad med nazistsymboler. På Hortlax kyrka användes mjölkchoklad för att skriva nazistiska slagord och rita symboler på kyrkans ytterväggar, skriver Kuriren.

I går, den 20 april, var det 125 år sedan Adolf Hitler föddes. Polisen ser en koppling mellan årsdagen och händelserna.

– Det kan ha att göra med att det är Hitlers födelsedag, säger Camilla Österlund till NSD.
