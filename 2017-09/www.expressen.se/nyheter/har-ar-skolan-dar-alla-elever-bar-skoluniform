Här är skolan där alla
elever bär skoluniform
Filippa Rogvall

Diskussionen om skoluniformer har länge varit en omstridd fråga i Sverige. Det står i dag ingenting i skollagen om skoluniform, men enligt Skolverket ska elever ha rätt att klä sig som de vill.

Unikt för nystartade Nordic International School i Norrköping är att eleverna måste bära en slags skoluniform – eller klädkod, som skolan själv kallar det. Skolan planerar dessutom att expandera till andra delar av landet nästa år, något som GT har skrivit om.

Men att ha klädkod i skolan är egentligen inget unikt, menar skolans vd Christine Karmfalk.

– Jag brukar säga att alla skolor har en klädkod, många har kepsförbud till exempel. På vår skola vill vi ha en internationell profil, och utomlands är det vanligt med skoluniform. Jag vill att det ska vara lite Harry Potter-känsla i vår skola, säger hon.

Eleverna måste ha på sig en ljusblå pikétröja, en marinblå cardigan och svarta inneskor som de får gratis av skolan inför skolstart.

– Vi informerade föräldrar och elever redan i november förra året och de har fått tycka till om färger och utseende. Den respons vi har fått har varit positiv, dels har de fått gratis kläder till tonåringar och man slipper diskussionen om vad barnen ska ha på sig på morgonen, säger Karmfalk och fortsätter:

– Jag har själv varit ensamstående tonårsförälder och stått där i affären med mina barn. Det kostar pengar att köpa kläder.

Har eleverna inte på sig uniformen på morgonen tilldelas man en varning – och efter tre varningar straffas man med kvarsittning på 15 minuter.

– Går man på en skola med kepsförbud är det samma sak, till slut måste det få en konsekvens. Nu har vi den här regeln och då följer vi den tillsammans. Det är inte meningen att den här skolan ska passa alla, det finns tusentals skolor att välja på om man inte vill ha klädkod, säger Karmfalk.

Julia Lindh, ordförande för Sveriges elevråd SVEA som representerar elevråd på högstadiet och gymnasiet, tycker inte att skoluniform bör tillåtas.

– Det finns absolut positiva argument, dels att det inte skulle bli hets kring vad man har råd med och inte. Men det funkar inte i praktiken, och vi vet att elever vill ha en egen stil och kläder är en stor del av ens identitet. Man får inte uttrycka sig på ett sätt som är ganska viktigt för många. Det handlar om mångfald och att alla inte ska stöpas i samma form, säger hon.

Ett annat argument för skoluniform som ofta lyfts i debatten handlar om att det skulle minska risken för mobbning. Det håller Julia Lindh inte med om.

– Jag tror inte att skoluniform kommer att lösa problemet med mobbning och kränkningar, det handlar om att skolan ska ha ett bra värdegrundsarbete och en likabehandlingsplan. Vi vet också att skoluniform inte är tillåtet utifrån Skolverket rekommendationer. Det är inte rätt väg att gå och framför allt inte under tvång, det är skrämmande, säger Lindh.

Christine Karmfalk menar att deras skoluniform är frivillig – eftersom eleverna själva valt att gå på deras skola.

– Jag tycker att elevrådet har en poäng. Självklart ska vi jobba med attityd och det har inte med kläderna att göra. Sedan kanske det kan ta bort en sak som är en konfliktkälla för elever, och ta bort segregationen för vem som har råd att köpa vad. Men vill man uttrycka sin identitet genom kläder ska man inte välja vår skola.
