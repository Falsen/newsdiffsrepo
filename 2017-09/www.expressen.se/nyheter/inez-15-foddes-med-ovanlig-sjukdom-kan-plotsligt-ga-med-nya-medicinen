Inez, 15, föddes med ovanlig sjukdom
– kan plötsligt gå med nya medicinen
Filippa Rogvall

Det var i april i år som läkarna plötsligt kom med det oväntade beskedet. Ett blodprov hade skickats till USA där det testades mot en stor gendatabas – och man hade fått en träff. Något som SVT Nyheter var först med att uppmärksamma.

Hela sitt liv har Inez Mooe, 15, från Timrå varit drabbad av den ovanliga muskelsjukdomen. Den gör henne svag i alla kroppens muskler, och har lett till att hon fått ta sig fram med en permobil.

– När jag var liten fick jag ingen diagnos, de kunde inte hitta vad som var fel. Jag var liten då, så jag har aldrig vetat något annat förrän nu. Det har inte påverkat mig så mycket, jag har försökt att göra allting som alla andra, säger Inez och tillägger:

– Vi trodde aldrig att de skulle hitta felet.

Mamma Liselott Mooe berättar att de kontinuerligt gjort olika prover, och att de inte hade lagt någon större vikt vid just det här blodprovet.

– Det har varit en ständigt pågående process för att hitta en diagnos, så vi har lämnat massa prover och gjort all möjlig utredning. Allt som läkarna har kommit på. När hon var liten funderade vi väldigt mycket över varför hon var så svag jämfört med jämnåriga. Då ville vi ha ett svar på en gång, men med tiden accepterade vi hennes tillstånd. När vi sen fick det här beskedet var det fantastiskt, säger Liselott.

Ingen i familjen hade räknat med att Inez skulle få en diagnos – och ännu mindre att man hittade en medicin som hjälpte. Det visade sig att Inez hade en gensjukdom som kallas för Kongenital myasteni, typ 10.

Enligt Socialstyrelsen finns det uppskattningsvis bara runt 50 personer i Sverige med någon variant av gensjukdomen. Liselott menar att hon gärna vill komma i kontakt med andra som har erfarenhet av diagnosen.

Med hjälp av Efedrin, ett slags dopingpreparat, kunde Inez plötsligt gå och sträcka armarna ovanför huvudet.

–  Det känns jättebra, jag kan gå kanske 50 meter, sen kan jag vila och gå lite till. Jag orkar lyfta tyngre saker och vara med mer på idrotten, det är jätteroligt. Innan jag fick medicin kunde jag inte sträcka upp armarna längre än till axlarna, nu kan jag det hur lätt som helst, säger Inez.

Hon har sedan tidigare tyckt om att cykla och rida. Hon berättar att hon nu siktar på att träna upp musklerna för att kunna ägna sig ännu mer åt sina intressen – och snart ska hon också ta moppekörkort.

Liselott beskriver Inez utveckling som ett mirakel.

– Det har landat som en bonus i livet. Jag är glad att vi har fått ett svar nu när hon fortfarande växer. Jag tittar på henne varje dag och förundras över hur snabbt det går. Hon har alltid kunnat göra nästan allting, men nu behöver hon inte kämpa lika hårt för att göra de sakerna, säger hon.
