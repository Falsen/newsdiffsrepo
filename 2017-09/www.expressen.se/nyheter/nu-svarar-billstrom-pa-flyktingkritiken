Nu svarar Billström på flyktingkritiken
Karl-Johan Karlsson

Expressen.se skrev på fredagen om moderaten Bo Frank, kommunalråd i Växjö, som kritiserade regeringen för hur man hanterar flyktingpolitiken.

– Flyktingpolitiken har gått fullständigt över styr. Det finns inget övre tak på hur många vi kan ta emot. Regeringen bara talar om att vi kommuner ska sköta det här. Och de skickar inte med en bråkdel av vad det kostar för kommunerna, sade Bo Frank till Expressen.se.

Nu bemöter migrationsminister Tobias Billström kritiken.

- Mottagandet av asylsökande ute i kommunerna är en stor och viktig fråga. Hur många asylsökande som kommer till Sverige beror på säkerhetsläget i vår omvärld. Till exempel ser vi att våldet i Syrien fått ett ökat antal asylsökande i Sverige som följd. Det är i kommunerna som mottagandet sker och då är det bra att vi får ta del av deras åsikter också, säger han.

Ministern säger sig vilja lyssna på kommunerna - men påminner om Sveriges internationella åtaganden.

- Mottagandet av asylsökande innebär en stor utmaning för kommunerna. Därför är det viktigt att vi lyssnar på kommunerna för att ge dem bästa möjliga förutsättningar att lyckas med sitt arbete. Det är dock viktigt att komma ihåg att Sverige ska stå upp för dem som behöver skydd. Vi har undertecknat internationella konventioner och det finns EU-regler som vi är skyldiga att följa, säger Billström.

Han lyfter också fram att Moderaterna vill se ett utökat försörjningskrav vid anhöriginvandring.

- Från moderat sida skulle vi gärna se ett utökat försörjningskrav vid anhöriginvandring. Det skulle vara av stor betydelse för kommunerna om den som får asyl i Sverige har ett arbete och en bostad ordnad innan familjen kan anhöriginvandra, säger Tobias Billström.
