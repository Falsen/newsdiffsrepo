Nordkoreas diktator – så lever han med sin hemliga hustru och barn
Lennart Nilsson

När den tidigare diktatorn Kim Jong-Il avled efter ett raseriutbrott 2011 hoppades världen att Nordkorea skulle bli mänskligare med den nye kommunistledaren Kim Jong-Un.

Världen kunde inte haft mer fel.

Det är mycket lite vi vet med 100 procentig säkerhet om Kim och hans egen familj. Vi är inte ens säkra på hur gammal han är. Antingen är han född 8 januari 1982, 1983 eller 1984. Men han kan lika gärna ha fötts den 5 juli 1984.

För uppgifterna från det slutna Nordkorea, eller Demokratiska Folkrepubliken Korea, är få och motsägelsefulla.

Kim (vilket är hans efternamn) har många titlar. De viktigaste är kanske att han är överbefälhavare och ordförande för Koreas arbetarparti. Men för att försäkra tronföljden är han också en make och pappa.

LÄS MER: Så lever Nordkoreas diktator Kim Jong-Un ett liv i lyx

2012 sågs plötsligt Kim Jong-Un tillsammans med en kvinna på officiella bilder. Sydkoreanska agenter identifierade henne som Hyon Song-wol, sångare i den populära nordkoreanska orkestern Pochonbo Electronic Ensemble, kända för låtar som "Good Harvest Song", "Soldiers, Let's Become Heroes!" och "Which Division Are You From?" för att ge en bild av orkestern.

25 juli 2012 förklarade de statligt kontrollerade medierna att kvinnan var Kim Jong-Uns hustru, kamrat Ri Sol-ju. Enligt ett BBC-program skulle de gift sig 2009 efter påtryckningar från hennes svärfar Kim Jong-Il som drabbades av en stroke året innan.

Senare samma månad gjorde hon sitt första framträdande som folkrepublikens första dam, under en galakonsert. Ri visade då upp sig i en snäv svart dräkt som fick modeexperterna att utbrista "Chanel". Att nordkoreanska kvinnor skulle bära en Chaneldräkt ansågs uteslutet.

– Hon är mycket charmerande och det går inte att beskriva hennes röst, den är så mild, berättade Kenji Fujimoto, den förre diktatorn Kim Jong-ils personliga sushi-kock.

Under 2012–2014 sågs Ri ofta i nordkoreanska medier, tillsammans med sin make, men därefter har hon försvunnit under långa tider från rampljuset.

Så vem är denna mystiska kamrat Ri?

Hennes ålder är än mer höljt i dunkel än sin make. Hon tros vara född någon gång mellan 1985 och 1989. Hennes familj lär ha tillhört den politiska eliten i Nordkorea, där hennes mamma var gynekolog och pappa professor. Det hävdas också att Ri studerat sång i Kina.

LÄS MER: Nordkorea på tre minuter

Andra experter hävdar att Ri tidigare var sångare i orkestern Unhasu. Uppgifter vill göra gällande att myndigheter nu försöker radera ut Ris bakgrund som sångare, genom att konfiskera alla cd med henne.

Uppgifter hävdar att Ri fick ett barn under 2010, men det är inte bekräftat.

2012, när Ri varit ute från rampljuset ett tag spekulerades det i om hon straffades för något, eller var gravid. I december 2012 kom rykten igång att hon var gravid, något som bekräftades i mars 2013 från ett oväntat håll.

Förre NBA-stjärnan Dennis Rodman hade då återkommit från Nordkorea efter att ha besökt Kim Jong-Un. Till brittiska The Sun berättade han då att Ri hade fött en frisk dotter, Ju-ae.

LÄS MER: Allt du behöver veta om vätebomben – Nordkoreas nya hot

Sydkoreanska underrättelsemyndigheter hävdade i februari 2017 att Ri fött ett tredje barn, en son.

Nej, det finns inga kända bilder på barnen.

Många är oroade för Kim Jong-Uns hälsa. I en rapport från 2009 berättades det att Kim Jong-Un liksom sin far lider av diabetes. Han har högt blodtryck och han röker mycket.

Sydkoreas regering kommenterade Kim Jong-Uns vikt i september 2015. Då hade han gått upp 30 kilo under de senaste fem åren.

När Japan förlorade andra världskriget förlorade man även kontrollen över Korea som landet haft sedan 1910. Korea delades av segermakterna (som Tyskland och Österrike) där Sovjet tog delen ovanför 38:e breddgraden och USA den södra halvan.

När Sovjet behövde en ledare för Nordkoreas kommunistparti utsågs Kim Il-Sung (1912–1994), som levt i exil i 26 år och var major i sovjetiska röda armén.

Kim Il-Sung styrde landet fram till 1994 när han som drabbades av en hjärtinfarkt. Sonen Kim Jong-Il fattade beslutet att skicka i väg läkarna som alltid var närvarande, för att i stället hämta dit Nordkoreas bästa läkare från huvudstaden Pyongyang.

Det tog ett antal timmar för läkarna att komma på plats, men de lyckades inte rädda den 82-årige diktatorn.

När Kim Jong-Il (1941–2011), Kim Jong-Uns pappa, tog över hamnade landet på grund av vanskötsel i en hungersnöd. Mellan 600 000 och 2 miljoner nordkoreaner tros ha dött av svält under åren 1994–1998.

Det var under Kim Jong-Ils tid som dynastin cementerades som en av de mest märkliga.

På grund av landets isolering har många myter och lögner spridits. Även de mest bisarra historier vinner bäring. När Kim Jong-Un lät avrätta sin fasters make, Jang Sung-taek, skulle han ha blivit uppäten av hungriga hundar. Andra underliga rykten som felaktigt beskrivits som sanningar är sångerskan Hyon Song-wol som skulle ha avrättats för att ha spelat in porrfilmer, att Nordkorea upptäckt levande enhörningar, att Kim Jong-Il slagit fem hole-in-one under sin första golfrunda och att det är lagligt att röka mariuana i landet.

Sorry, alla. Det stämmer inte. Men med tanke på att sydkoreanske filmregissören Shin Sang-ok kidnappades till Nordkorea av Kim Jong-Il för att få kvalitet i landets filmproduktion, så känns ingenting helt omöjligt i Nordkorea.
