Bild på sjuka Juva, 6,
användes av tiggare
Filippa Rogvall

Jannice Eklöfs sexåriga dotter Juva fick diagnosen Akut lymfatisk leukemi, ALL, i maj förra året. Juva hade varit sjuk länge innan sin diagnos, och familjen, som bor i Alby, har sedan dess gått igenom en period med flera tuffa behandlingar.

– Det var ett ovanligt och långdraget insjuknande. Någonstans anade vi men ville inte ta till oss det, säger Jannice.

I samband med Juvas behandlingsprogram skapade en vän till familjen en insamling i en sluten Facebookgrupp, där tusentals har skänkt stöd genom swishbetalningar och uppmuntrande kommentarer. Det har också blivit ett sätt för Jannice att skriva av sig och berätta om hur det går för Juva.

– Den har betytt massor. Det stöd vi får när det går dåligt, och att alla gläds med oss när vi får bra besked, säger Jannice.





Förra vintern la hon upp ett julkort på Juva i gruppen, vilket bara var en av flera bilder i ett kollage.

I förra veckan – nästan tio månader senare – dök bilden helt oväntat upp utanför en matbutik i Sundsvall. Intill bilden på Juva satt några romska EU-migranter och tiggde, något som P4 Västernorrland var först att berätta om.

– Jag fick ett meddelande från en som är med i Facebookgruppen, men jag tänkte att hon måste ha sett fel. Barn som genomgår behandlingar blir lite kortisonsvullna och ser lite likadana ut. Men min systerdotter som bor i Sundsvall och gick och kollade, och skickade en bild, säger Jannice.

– Jag blev illamående, det var jätteskumt. De hade satt in en bild på Jesus också, jag vet inte vad syftet var med det.

Jannice blev uppmanad att polisanmälde händelsen, som just nu utreds som bedrägeri. Men innan polisen hann konfrontera tiggarna hade en grupp som arbetar med EU-migranter fått kännedom om händelsen och sett till att bilden togs bort.

– Jag hade naturligtvis föredragit om polisen gick dit. Tiggarnas förklaring var att de hittat bilderna i en sopcontainer. Oavsett vem det är som gör så här är det kriminellt, någonting måste göras så att det inte drabbar fler, säger Jannice.

Hon vill inte lägga skulden på de enskilda tiggarna, utan tror att det är någon som förser dem med bilderna. I samband med att hon fick reda på händelsen skrev hon ett uppmärksammat Facebookinlägg, och blev kontaktad av en kvinna i Skåne som sa att hon också sett bilden på Juva där.

– Hon hade också hört om andra familjer som råkat ut för samma sak. Det är någon som sitter och regisserar dem och skriver ut bilder. Om det här hade hänt för ett år sedan, mitt i den första skräcken, då hade det inte tagit bra. Nu har vi kommit igenom halva behandlingstiden så det är lite lugnare, säger Jannice.





Hon hoppas att händelsen kan göra folk uppmärksamma, men vill inte att Juva ska bli en bricka för folks politiska åsikter om tiggare. Lilla Juva, som precis har kommit genom halva behandlingstiden, har också fått reda på vad som har hänt.

– Hon tyckte inte att det var så roligt heller, men hon är sex år så det är nog inget som ligger och gror. Nu mår hon bra, vi har kommit igenom det tuffaste. Nu hoppas vi att det fortsätter åt rätt håll, säger Jannice.

Bo Johansson, som jobbar med EU-migranter, säger till Sveriges Radio att han sett till att bilden tagits bort.

– Jag åkte ner på stan och tog reda på vilka som använde bilden och tog bilden från dem, säger han till P4 Västernorrland.
