Man skjuten i Uppsala
Fredrik Samuelson

Skottlossningen inträffade utomhus vid korsningen av Eriksbergsvägen och Karlsrogatan i Uppsala. Larmet kom till polisen vid 21.30, som UNT var först med att berätta. Boende i området ska ha hört flera skott.

– Vi fick flera samtal om skottlossning klockan 21.30. Det finns uppgifter om fyra till fem skott, säger Mikael Lindgren.

Väl på plats påträffade polisen en skadad man som fördes till sjukhus.

– Mannen är förd med ambulans till sjukhus. Han var då vaken och talbar. Det är en ung vuxen men han är över 18 år. Vad jag har fått höra ska han ha blivit träffad av minst ett skott, säger Mikael Lindgren.

Brottsplatsen spärrades av för teknisk undersökning. Polisen sökte med hundar i området, knackade dörr och sökte vittnen. Flera fynd gjordes.

– Vi har poliser och två hundpatruller på plats och söker spår i området och ser om någon har sett eller hört någonting. Vi har gjort viss spårsäkring. Man har anträffat saker som förhoppningsvis kan leda vidare i ärendet. Exakt vad vi har anträffat kommer jag inte gå in på. Polisen förhör flera vittnen, men exakt vad de har sett eller hört vet jag inte än, säger Mikael Lindgren.

Vid 23.15-tiden var ingen person gripen och polisen var kvar på platsen med hundar och vanliga patruller.

Den som har iakttagelser att lämna kring skottlossningen uppmanas att ringa polisen på telefon 11414. Händelsen rubricerades inledningsvis som mordförsök.
