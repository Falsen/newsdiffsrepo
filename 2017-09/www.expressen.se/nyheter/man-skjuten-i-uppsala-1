Man skjuten i Uppsala
Fredrik Samuelson

Skottlossningen inträffade utomhus vid korsningen av Eriksbergsvägen och Karlsrogatan i Uppsala. Larmet kom till polisen vid 21.30, som UNT var först med att berätta. Boende i området ska ha hört flera skott.

Väl på plats påträffade polisen en skadad man – som fördes till sjukhus.

– Vi fick flera samtal om skottlossning klockan 21.30. Det finns uppgifter om fyra till fem skott. Mannen är förd med ambulans till sjukhus. Han var då vaken och talbar, säger Mikael Lindgren.

Brottsplatsen har spärrats av och en teknisk undersökning ska genomföras. Polisen söker med hundar i området, knackar dörr och söker vittnen.

– Vi har poliser och två hundpatruller på plats och söker spår i området och ser om någon har sett eller hört någonting. Det finns ingen misstänkt. Det är dåligt med spår, säger Mikael Lindgren.

Vid 22.30-tiden var ingen person gripen – och polisen är kvar på platsen och söker med hundar och vanliga patruller.

Den som har iakttagelser att lämna kring skottlossningen uppmanas att ringa polisen på telefon 11414.



Texten uppdateras.
