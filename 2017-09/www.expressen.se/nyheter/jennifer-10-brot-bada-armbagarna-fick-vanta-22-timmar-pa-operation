Jennifer, 10, bröt båda armbågarna – fick vänta 22 timmar på operation
Patrik Micu

Expressen tidigare berättat om protesterna mot nedmonteringen av vården i glesbygdskommuner. Exempelvis i Vilhelmina i Västerbotten där man blev av med sin BB-avdelning.

Även i Sollefteå i Västernorrlands län stängdes BB och akutvård inom bland annat ortopedi efter beslut av politikerna. Bryter man ett ben väntar ofta en tolvmilaresa till sjukhuset i Örnsköldsvik, hur ont det än gör.

Detta drabbade nyligen sjuåriga Olivia i Långsele i Sollefteå kommun som bröt armen på två ställen, vilket Expressen skrivit om.

Ett liknande fall är tioåriga Jennifer Andersson från Forsmo i Sollefteå kommun. I maj lekte hon med kompisar på en gräsmatta där de lagt ut en madrass att hoppa på. Gymnastikintresserade Jennifer slog en volt och landade på armarna som vreds till kraftigt.

Mamma Sandra larmades av en annan förälder om olyckan.

– Vi kom dit och Jennifer stod bara och skrev av smärta. Armarna hängde rakt ner och vi fick inte röra henne. Då ringde vi ambulansen, säger Sandra.



Det dröjde 40 minuter innan ambulansen kom. Sedan väntade en resa på en och en halv timme till Örnsköldsvik, eftersom sjukhuset i Sollefteå inte tar hand om akut ortopedi längre.

Väl på sjukhuset i Örnsköldsvik blev det strul med röntgenplåtarna, eftersom det inte fanns någon läkare på plats på kvällen som kunde läsa av dem, enligt Jennifers mamma.

– Då skulle plåtarna skickas till Sydney för avläsning, men uppkopplingen låg nere, säger hon.

Först vid 15-tiden dagen därpå rullades Jennifer in till operation, 22 timmar efter att olyckan hänt. Det var både benbrott och trasiga ligament som skulle lagas och operationen blev ganska komplicerad.

Enligt mamman fick läkarna konsultera Astrid Lindgrens barnsjukhus i Stockholm under pågående operation.

Efteråt var det en trött och hungrig tioåring som bara ville åka hem. När gipset på vänsterarmen togs bort efter sex veckor syntes att den inte läkt perfekt.

Högerarmen är helt återställd, men vänster arm är krokig efter olyckan. Sandra Andersson vill dock inte beskylla någon för felbehandling.

Däremot har man fått en remiss för att röntga armen igen, och Sandra har börjat skriva på en anmälan till patientombudsmannen.



Liksom många andra Sollefteåbor är hon förbannad över hur tryggheten urholkats när delar av akutvården lagts ner och patienterna hänvisas till Örnsköldsvik eller Sundsvall.

Landstingtinget i Västernorrland har ett sparkkrav på 160 miljoner kronor över tre år. Att lägga ned BB i Sollefteå och dra ner på akutvården är en del av ett stort paket som samtidigt innebär att fler planerade operationer inom ortopedin görs i Sollefteå.



LÄS MER: BB nedlagt - Emma födde sitt barn i bilen



Nina Fållbäck Svensson, sjukhusdirektör i region Västernorrland, säger att det finns flera saker i Jennifers fall som bör utredas som avvikelser.

– Det är jättebra om mamman gör en anmälan till patientnämnden, så vi får in ärendet för att titta på om vi gjort fel, säger Fållbäck Svensson och fortsätter:

– Det här med röntgenbilderna låter väldigt olyckligt, att det har hänt flera saker vid samma tidpunkt. Att uppkopplingen inte skulle fungera låter till exempel olyckligt.

Enligt sjukhusdirektören bör man även utreda varför ambulansen dröjer 40 minuter när man har ett skadat barn med svåra smärtor.

– Det är flera verksamheter inblandade och här behöver man göra en samlad händelseanalys. Om det inte är gjort kommer jag att be de berörda chefsläkarna gå igenom ärendet, uppger Nina Fållbäck Svensson.



LÄS MER. Lotta Gröning: Åk hem till Sollefteå, Löfven
