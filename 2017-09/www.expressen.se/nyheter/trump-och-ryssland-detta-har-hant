Trump och Ryssland: Detta har hänt
Patrik Micu

• Flera utredningar pågår efter misstankar om att ryska hackare försökt hjälpa Donald Trump att vinna presidentvalet. FBI:s utredning fokuserar bland annat på misstänkta band mellan den ryska regeringen och Trumps kampanjorganisation. Inom senaten och representanthuset pågår liknande utredningar. Såväl ryssarna som Vita huset tillbakavisar misstankarna.

• Trumps säkerhetsrådgivare Michael Flynn tvingades avgå efter avslöjandet om hans kontakter med den ryske ambassadören Kislyak. Flynn misstänks ha pratat med ryssen om att lyfta USA:s sanktioner. Därefter gav han felaktig information om mötet till vice president Pence när frågan kom upp. Han har dessutom medverkat i och avlönats av den Putins propagandakanal RT.

• Justitieminister Jeff Sessions träffade även han den ryska ambassadören Kislyak under kampanjen – men hävdade i senatsförhören att han inte haft några kontakter med ryssarna. Han har sedan förklarat sitt felaktiga svra med att de inte diskuterat själva kampanjen. Sessions har sedan dess dragit sig tillbaka från utredningen om rysk påverkan på valet.

• Den av Trump tillsatte utrikesministern Rex Tillerson, före detta chef på oljebolaget Exxon, uppges under lång tid ha utvecklat nära relationer med Putin och den ryska regeringen i samband med oljeaffärer med statsägda Roseneft och Gazprom. 2012 belönade Putin Rex Tillerson med en medalj för hans "insatser för Ryssland och dess folk".

• Trumps politiska rådgivare Carter Page har även han mött ambassadören Kislyak. Han har även träffat toppchefer i ryska, statsägda oljebolaget Roseneft och äger själv aktier i ryska, statsägda gasjätten Gazprom.

• Paul Manafort – som ledde Donald Trumps kampanj fram till sommaren 2016 – har mängder av kopplingar till Ryssland, den ryska regimen och den tidigare, rysk-stödda, ledningen i Ukraina. Detta inkluderar rådgivare till ex-presidenten Viktor Janukovytj, affärspartner till de Putin närstående oligarkerna Dimitri Firtash och Oleg Deripaska samt den ukrainska politikern Konstantin Kilimnik, som har nära kopplingar till ryska underrättelsetjänsten GRU. Särskilt kopplingarna med Deripaska har varit känsliga, då Manafort anklagats för att ha tagit emot enorma summor för att främja Putins intressen i utlandet.

• Rådgivaren Roger Stone har hävdat att han har, via en icke namngiven person, kontakt med Wikileaks Julian Assange och att han kände till Clinton-mejlen som Wikileaks skulle släppa – mejl som i sin tur misstänks ha hackats med hjälp av den ryska underrättelsetjänsten GRU. Wikileaks har nekat till att ha haft kontakt med Roger Stone.

• Svärsonen Jared Kushner, numera även rådgivare, deltog i ett av Mike Flynns möten med ambassadören Kislyak i Trump Tower.

• Flera av Trumps affärskontakter har kopplingar till Vladimir Putin, däribland Felix Sater som erkänt sig skyldig till ett aktiebedrägeri som kopplas till ryska maffian. Amerikansk underrättelsetjänst har dokumenterat täta band mellan rysk maffia och Putin. Sater har, tillsammans med FBI-informatören Sal Lauria, också gjort en mångmiljonaffär med det isländska hedgefondbolaget FL Group, som enligt Politico har täta band med Putin. FL Group ska i sin tur ha investerat i Trumps Soho-projekt via Sal Lauria.

• Donald Trump har ofta uttryckt beundran för Vladimir Putins ledarskap. Bland annat när det gäller ryssarnas krig mot IS och andra i Syrien.  Men i ett inlägg på Twitter slog Trump tillbaka mot kritiken att han skulle stå nära Putin: "Jag känner inte Putin, och har inga affärer i Ryssland".

• I början av året läckte uppgifter från en hemlig spionrapport ut som gjorde gällande att Ryssland sitter på skadliga uppgifter om Donald Trump. Det skulle gälla både ekonomi och rent personliga saker. Till och med händelser av sexuell natur. Uppgifterna avfärdades som fejknyheter av Trump.
