Marias katt slogs
av tonårspojkar
Helena Sund

Det var i söndags som Maria Ottosson från Sundsvall anade oråd när katten Zingo inte kom hem på kvällen, något som Sundsvalls Tidning var först att skriva om.

– Jag tänkte först att han kommit på villovägar. Han brukar aldrig sova ute, han kommer alltid in på kvällen.

Dagen därpå blev Maria uppringd av ett par som berättade att Zingo fanns hos dem. Men lättnaden blev kortvarig.

– De berättade att de hade varit och gått på en stig vid Grodtjärn och sett två pojkar med Zingo. Den ene höll fast Zingo medan den andra slog honom.

Paret hade sprungit fram mot pojkarna som då flytt från platsen, varpå paret valde att stanna och ta hand om Zingo. Eftersom halsbandet åkt av visste de inte var han hörde hemma, så de tog honom till en veterinär för att se om han hade chip.

Det var då Maria fick samtalet om händelsen.

– Sånt här ska inte få hända, vad är det för fel på folk? Man vill ju gärna kunna släppa ut sina katter utan att sånt här händer. Man är ju mer rädd att de ska bli överkörda, inte att någon ska misshandla dem.

Händelsen polisanmäldes av paret som tog hand om Zingo, som i dag mår bra efter omständigheterna.

– Han är lite öm vid ryggraden, och han är förstoppad som katter lätt blir eftersom de är känsliga för trauman.

Maria skrev om händelsen på Facebook för att uppmärksamma andra kattägare i området, och hoppas att få reda på vilka pojkarna är som slagit Zingo.

– Det kanske är någon som har sett något, man vill ju gärna ha tag på dem som gjort detta.
