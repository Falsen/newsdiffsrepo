Löfvens vädjan om Hultqvist: "Titta på informationen först"
Hanna Jakobson

På tisdag nästa vecka öppnar riksdagen.

Då är också deadline för regeringen att svara på KU:s frågor om IT-skandalen på Transportstyrelsen - den som fällde två ministrar, inrikesminister Anders Ygeman och infrastrukturminister Anna Johansson samt statsministerns statssekreterare Emma Lennartsson.

Alliansens och Sverigedemokraternas hot om en misstroendeförklaring mot försvarsminister Peter Hultqvist kommer därmed närmare.

Riksdagens konstitutionsutskott, KU, vill ha svar på 21 frågor, bland annat vilka ministrar som fick vilken information vid vilket tillfälle och vilka åtgärder de vidtog.



LÄS MER: Detta innebär misstroendeförklaring



Egentligen skulle svaren varit inne redan under torsdagen men regeringen har begärt uppskov till tisdag.

– De frågor som vi fått är mycket detaljerade och komplicerade. Vi måste få möjlighet att faktiskt ge riktigt korrekta svar och då tar det lite tid att gå igenom allt material. Det finns ganska mycket, säger statsminister Stefan Löfven när Expressen möter honom i Gävle på torsdagen.





Försvarsministerns räddning kan finnas i svaren, hintar nu Stefan Löfven. På frågan om det framkommit något som förändrar möjligheterna för Peter Hultqvist svarar statsministern med en vädjan till allianspartierna:

– När det nu ska prövas i KU sitter vi precis och utformar svaren på KU:s frågor. Då kan man fundera på om det inte vore bra att titta på de svaren. Finns det någon information där som vi inte hade tidigare innan man uttalade sig om ett misstroende? Processen måste ha sin gång. Vi gör allt för att bistå KU, det är en viktig granskning man gör. Jag tycker man ska titta på informationen innan man avgör, säger han.





Löfven upprepar sin kritik mot både alliansen och SD.

– Det här är en överloppsgärning från de borgliga och Sverigedemokraterna att rikta ett misstroendevotum mot Peter Hultqvist av de skäl som jag redogjort för tidigare.

S-ledaren säger att han inte har diskuterat misstroendehotet med något av allianspartierna.

– Det är de som ska ta ställning. Men det vore bra om man tittar på materialet som kommer in till KU.

Finns det risk för att du tappar flera ministrar?

– Nej, det är en konstig fråga. Vi har berättat hur vi hanterat Transportstyrelsen och vi lägger svaren till KU precis som vi ska göra. Jag kan inte se några fler statsråd på det sättet, nej.
