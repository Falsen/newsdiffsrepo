Attackerade polisen Ted:
"Jag vill fortsätta arbeta"
Filippa Rogvall

Det var i torsdags som den 33-årige polismannen Ted Eriksson var ute och patrullerade på Medborgarplatsen i Stockholm när han utsattes för den till synes oprovocerade knivattacken.

Enligt uppgift till Expressen hade den 17-årige gärningsmannen kommit upp bakifrån och slitit undan Teds skyddsväst innan han knivhögg honom i nacken.

17-åringen kunde snabbt gripas och häktades på lördagen. Ted fördes till sjukhus där man kunde konstatera att kniven hade träffat tursamt och bara orsakat muskelskador.





LÄS MER: Polismannen Ted, 33, efter attacken: "Glad att jag lever"



– Just nu är jag bara glad att det har gått så bra som det gjorde, sa Ted till Expressen efter att ha skrivits ut från sjukhuset.

– Psykiskt är det omtumlande. Många tankar som flyger i huvudet fortfarande. Det får man ta dag för dag och se vad som händer.

Hela händelsen gick väldigt snabbt, minns Ted. Innan han insåg att han var skadad försökte han hjälpa sin kollega Markus med gripandet av gärningsmannen. Trots smärtan var det först när han såg blodet som han förstod allvaret.

Ted upprepar, likt tidigare, att attacken framför allt satt psykiska spår. Han berättar att han hela tiden översköljs av nya tankar, och att han bearbetar händelsen dag för dag.



LÄS MER: 17-åring häktad efter knivattack mot polisman



Men några planer på att lämna polisyrket har han inte i nuläget.

– Både min pappa och syster är poliser, och jag vill fortsätta familjeföretaget, säger Ted i TV4:s Nyhetsmorgon på måndagsmorgonen.

– När jag satt där var det många tankar som flög. "Kommer jag kunna jobba utan att vara helt paranoid?" Jag blev besviken på personen som har gjort det här, som skulle kunna få mig att ifrågasätta det.

Samma dag som attacken mot Ted attackerades ytterligare poliser genom stenkastning i Årsta i södra Stockholm. Och det upptrappade våldet mot poliser har fått många att reagera.

Enligt en färsk rapport från polisförbundet känner sig sju av tio poliser utsatta i arbetet. Enligt Lena Nitz, ordförande i polisförbundet, har våldet blivit grövre mot de enskilda poliserna.

– Det som måste göras är att man skärper straffen mot den här typen av brott. När poliserna lämnar, som fler än någonsin har gjort, påverkar det arbetsmiljön för de som är kvar. Pengarna är oerhört viktiga att de läggs på löner men också för att förbättra arbetsvillkoren för de som jobbar där ute, säger hon i TV4:s Nyhetsmorgon.
