Misstänkt festade på samma ställe som Pernilla, 30
Roland Johansson

Den 36-årige ishockeyspelaren, som misstänks för Pernillamordet, tillbringade kvällen och natten mot den 13 augusti 2006 i Avesta. Han befann sig även på nattklubben Star, som ligger på promenadavstånd från den unga kvinnans bostad.

På samma restaurang - under samma kväll - befann sig Pernilla Theorin med sina vänner efter att ha varit på en möhippa.

Polisens teori är nu att ishockeyspelaren fick syn på Pernilla på nattklubben, följde efter när hon promenerade hem, överföll och mördade henne.

Men det är uppgifter som mannen förnekar.

Att 36-åringens DNA säkrats i lägenheten, efter att den satts i brand, har han lämnat en förklaring till, enligt åklagaren P-G Persson. Det är att han ska ha hälsat på henne vid ett tillfälle före mordnatten samma sommar.

Det har tidigare tillbaka­visats av Pernillas syster Anna. Enligt henne kände Pernilla och 36-åringen varandra bara till utseendet men umgicks inte.

36-åringen förnekar helt och hållet brott mot Pernilla.

Men polisen tror att ishockeyspelaren, som vårdas på Säters sjukhus på grund av depression, ljuger.

I sex förhör, minutiöst planerade, har 36-åringen pressats hårt av utredarna om sina förehavanden:

- Förhören med honom har varit olika långa. En del flera timmar, andra betydligt kortare. Vi går tillbaka till förhör som hållits tidigare, ställer kontrollfrågor, diskuterar sådant vi pratat om förut, säger Mats Nygårds, förhörsledare och chef vid Dalapolisens våldsrotel.

Tycker du att bevisningen stärkts efter alla förhör?

- Ja, det tycker jag, svarar Mats Nygårds.

Expressen har förgäves sökt 36-åringens advokat Anders Ericson för en kommentar om de nya uppgifterna.
