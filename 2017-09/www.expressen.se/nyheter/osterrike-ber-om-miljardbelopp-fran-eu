Österrike ber om miljardbelopp från EU
Jesper Lindqvist

Brevet, som är adresserat till kommissionens ordförande Jean-Claude Juncker, offentliggjordes av en talesman för den österrikiska regeringen under lördagen.

Där framgår det att den österrikiska finansministern ber EU-kommissionen om 600 miljoner euro, cirka 5,6 miljarder kronor. Pengarna ska täcka de ökade kostnader som Österrike har fått under den pågående flyktingkrisen.

Inför 2015 räknade Österrike med att ta emot 35 000 flyktingar, en siffra som nästan tredubblades under fjolåret. Enligt Reuters har regeringen beräknat att varje asylsökande ska kosta max 11 000 euro.

"Det är hög tid att kommissionen återgår till sin normala funktion; En oberoende institution som representerar samhällets intressen", skriver Hans-Jörg Schelling enligt Kurier.

I brevet nämner Schelling även Sverige och Tyskland som två av de andra länder som har burit ett enormt ansvar under flyktingkrisen. Enligt Kurier vill finansministern se att mer pengar går till länder som är villiga att ta emot flyktingar.

Österrike har precis som ett fåtal andra europeiska länder visat sig villiga att ta emot flyktingar som flyr från framför allt Mellanöstern.

Men enligt Reuters växer nu ett motstånd mot mottagandet, speciellt bland högerextrema partier.

Förra veckan meddelade Wien att man kommer att öka antalet utvisningar av flyktingar som har fått avslag på sina ansökningar. Utvisningarna ska dock endast ske till länder som bedöms vara säkra.
