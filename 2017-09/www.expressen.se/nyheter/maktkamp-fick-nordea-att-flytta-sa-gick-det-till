Maktkamp fick Nordea att flytta – så gick det till
Arne Lapidus

I ena ringhörnan kronprinsessan, i den andra kungen. Det blir en kraftmätning mellan tungviktare där ingen ger efter.

Sveriges finansminister Magdalena Andersson, som allt mer framstår som en tänkbar efterträdare till Stefan Löfven, vägrar slopa den kraftigt höjda bankavgiften som Nordea protesterar vilt emot.

Nordeas styrelseordförande Björn Wahlroos, en av Nordens mäktigaste finansmän som bland annat porträtteras i teaterpjäsen "Kungen", vägrar backa från sitt hot att hans bank ska flytta om Sverige inför avgiften. Ytterligare ett skäl till flytt är att Nordea vill ligga i ett land inom EU:s bankunion.

Han sekonderas av en annan finlandssvensk företagsledare, Nordeas vd Casper von Koskull.

Det blir ett chicken race där ingen av kontrahenterna blinkar. Till allmän förvåning gör Nordea allvar av sitt hot, meddelar att man ska flytta till Finland – och börjar packa.

I åratal har svenska direktörer och företag "hotat" att flytta utomlands om regeringen inte gör si eller så. Det har alltid varit tomt prat. Men Björn Wahlroos är av annat virke och van att styra och ställa. Som ung kommunist deltog han i ockupationen av studentkåren i Helsingfors 1968; han är inte skraj för att flytta ett bankkontor över nationsgränserna.

Magdalena Andersson tar bankens besked med fattning. Hon "beklagar". Men det verkar nästan som att hon tänker stå nere på kajen och vinka av flyttlasset när Finlandsfärjan lägger ut.



LÄS MER: Politikers reaktioner efter beslutet om Nordeas flytt



– Det är ett klart politiskt bakslag för Magdalena Andersson, en prestigeförlust. Det gör det enklare för alliansen att hävda att hon är företagsfientlig, säger Expressens politikskribent Torbjörn Nilsson.

– Bortom politiken finns det för- och nackdelar. Det ligger en problematik i att Nordea är en stor bank som har tagit höga risker och att svenska staten har haft ansvaret. Nu blir det Finland som får ansvaret, säger han.

Bankstriden flammar upp den 24 februari i år när regeringen skrotar sitt kritiserade förslag om en finansskatt. Men samtidigt föreslår en stor höjning av bankernas obligatoriska avgift till resolutionsreserven, den kassa som ska användas om banker krisar och behöver räddas av staten.



LÄS OCKSÅ: Så gör du om du vill byta bank



Den 13 mars gör Nordeas vd Casper von Koskull sitt flytthot offentligt.

– Sannolikheten är mycket, mycket stor att Nordea flyttar huvudkontoret från Sverige om regeringens förslag blir verklighet, säger von Koskull till Dagens industri och tillägger att bankens avgifter väntas öka med fem miljarder kronor på tre år på grund av avgiften.

Magdalena Andersson ger svar på tal redan nästa dag. Hon är iskall och verkar nästan välkomna en flytt.

– Om de lägger huvudkontoret i ett annat land minskar risken för svenska skattebetalare den dagen det blir en krasch, säger hon till Svenska Dagbladet.

Hon säger också att Sverige inte kommer att förlora några skatteintäkter om banken flyttar.

Några dagar senare står det klart att Helsingfors och Köpenhamn är Nordeas alternativ.

– Banksektorn kan inte bli föremål för expropriering och banksektorn kan inte vara en ko som man mjölkar ändlöst, säger ordföranden Björn Wahlroos på bankens stämma.

Nu är frontlinjen dragen. På ena sidan Sveriges regering och finansminister, på den andra Nordens största bank tillika en av EU:s största banker med tio miljoner privata kunder.

Samtidigt utbryter en politisk strid. Alliansen ser tillfället att utmåla regeringen i allmänhet och finansministern i synnerhet som företagarfientlig. Flera borgerliga ledarsidor instämmer i kritiken.

Ulf Kristersson, ekonomisk-politisk talesperson (M), säger att den kontroversiella resolutionsavgiften är en skatt eftersom reserven kan användas i statsbudgeten. Övriga allianspartier kommer med egna synpunkter. Och på Socialdemokraternas vänsterflygel hyllar man Magdalena Andersson som nu framstår som en vänsterkandidat.

Då plötsligt backar finansministern om resolutionsavgiften. Hon föreslår den 8 juni att höjningen trappas av över tid, vilket minskar Nordeas avgifter kraftigt. Samtidigt klargör hon att regeringen ska återkomma med ett förslag om bankskatt.

Det verkar som om att Magdalena Andersson förlorat kraftmätningen med Björn Wahlroos, den finlandssvenske bank- och skogsmagnaten. Han tycks ha lyckats med sitt pokerspel. Kanske inte så underligt, hans son Thomas var  tidigare internationellt framgångsrik som professionell pokerspelare.



LÄS MER: Fackförbund lämnar Nordea



Många tror att Nordea nu ska stanna i Sverige. Men i juli klargör banken att medlemskap i EU:s bankunion kan avgöra frågan; Finland är till skillnad från Sverige medlem i bankunionen.

Nu kommer till slut beskedet. De båda finlandssvenska bankledarna flyttar sin koncernledning till Helsingfors.

– Vi har kommit fram till att det inte fungerar på bästa sätt där vi har huvudkontoret just nu. EU:s bankunion visar att den har bäst fördelar för Nordea i framtiden. Därför tittade vi på Finland eftersom Finland är med i bankunionen, säger vd Casper von Koskull.

Deras beslut leder till blandade reaktioner. Ekonomer och börsanalytiker tycker att flytten verkar onödig och bara är slöseri med pengar. Maria Rankka, vd på Stockholms handelskammare, säger att Nordeas flytt är ett hårt slag mot planerna att stärka Stockholm som finansiellt centrum i Norden. Många kommentatorer talar om en prestigeförlust för regeringen.

Fackförbundet Transport slutar som kund hos Nordea och anklagar banken för "utstuderad skatteplanering". Också Handels lämnar banken.

I Finland är man däremot mycket belåten med nyförvärvet. Den blåvita flaggan vajar stolt över Nordeas kontor på bilder i finländska medier.

Direktör Anneli Tuominen på Finansinspektionen i Helsingfors säger till FNB att hon är nöjd med att Nordea flyttar. Finansminister Petteri Orpo välkomnar banken till Finland. "Välkommen till Finland, Nordeas huvudkontor. Finlands medlemskap i bankunionen ger en stabil affärsmiljö", skriver han på Twitter.

Också statsminister Juha Sipilä är glad över att få storbanken till sitt land.

– Naturligtvis är det här en välkommen nyhet, säger han, enligt Finlands radio/tv-kanal Yle.

Svenskarna sprang och hoppade ifrån sina finländska motståndare i den klassiska friidrottslandskampen på Stockholms stadion under veckoslutet. Men i Helsingfors tillmäter man det nyvunna bankguldet större värde.
