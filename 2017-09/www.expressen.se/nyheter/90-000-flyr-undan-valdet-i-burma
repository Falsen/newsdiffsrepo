90 000 flyr undan
våldet i Burma
Mats Bråstedt

Tiotusentals från folkgruppen rohingya befinner sig efter den senaste veckans massflykt dels i Bangladesh, dels i ett ingenmansland mellan länderna.

De som lyckats ta sig in i Bangladesh har berättat om våldsamma övergrepp mot den muslimska folkgruppen från den burmesiska militärens sida.

– De slår oss, skjuter oss, hackar oss till döds. Många dödades, många kvinnor blev våldtagna och mördade, säger flyktingen Hamida Begum, till CNN.

Våldsamheterna började redan i oktober förra året, men har eskalerat de senaste veckorna.

Kritiken växer mot Burma och mot landets ledare Aung San Suu Kyi för hur den muslimska befolkningsgruppen rohingya behandlas.

Turkiets president Erdogan – som inte i alla lägen framstått som en människorättsaktivist – säger, enligt SVT, att han ska lyfta frågan i FN:s generalförsamling. Och sätta press på världens ledare så att de ska göra mer för att hjälpa rohingya. Erdogan menar att rohingya står inför ett "folkmord".

Pakistans utrikesdepartement har uttalat sin oro medan Maldiverna  bryter handelsförbindelserna med Burma tills regeringen vidtagit åtgärder för att stoppa förföljelsen.

Omkring 800 000 invånare ur den etniska befolkningen rohingya bor i provinsen Rakhine i nordvästra Burma, nära Bangladesh. De har av FN kallats ”världens troligen mest förföljda folk”.

De flesta av dem ses varken som invånare i Burma eller Bangladesh. Tusentals försöker varje år fly.

2009 uppmärksammades folkgruppen efter att den thailändska armén tvingat flyktingar ur rohingya till havs i sjöodugliga båtar, varvid hundratals dog.

De senaste våldsamheterna började förra helgen när gerillarörelsen Arakan Rohingyas, enligt myndigheterna, dödade ­omkring 100 poliser och militärer i samordnade attacker.
