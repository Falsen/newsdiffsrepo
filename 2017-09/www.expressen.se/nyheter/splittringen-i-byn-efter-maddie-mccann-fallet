Splittringen i byn efter Maddie McCann-fallet
Mats Larsson

Det finns ett minnesmärke över dem som föll i de bägge världskrigen mitt i Rothley, en by på knappt 4 000 invånare i Leicestershire, cirka 16 mil norr om London. Där finns 34 lokala namn från första världskriget, 20 namn från det andra.

Men vid grinden framför monumentet brinner ett ljus för byns mest kända invånare, Madeleine McCann. En påminnelse att hon saknas, att föräldrarna väntar på att hon ska komma hem.

Den dag vi är där har någon skrivit en lapp med texten ”RIP Söta Madeleine” och lagt den under lyktan med ljuset.

Kate och Gerry McCann skulle nog inte gilla den. RIP - Rest in Peace - betyder ju Vila i Frid. Den anonyme person som skrivit lappen utgår tydligen från att Madeleine McCann är död. Det gör inte föräldrarna.

De har inte gett upp hoppet än. Ja, Kate McCann köper fortfarande presenter åt sin dotter varje år.  Hennes 14:e födelsedag infaller den 12 maj, hon skulle precis fylla fyra när hon försvann.

Så här berättar Kate för BBC i en färsk intervju.

– Jag måste ju tänka på hur gammal hon är nu och vad som skulle passa när vi slutligen hittar henne. Jag ägnar en hel del tanke åt det.

– Jag kan inte... Hon är fortfarande vår dotter, hon kommer alltid att vara dotter.

Intervjun med BBC är den enda som paret McCann givit inför tioårsdagen av dotterns försvinnande. Det var på kvällen den 3 maj 2007 som Kate McCann upptäckte att Madeleine försvunnit från sängen i lägenhet 5A på semesterresorten Ocean Club i Praia da Luz, Portugal. Föräldrarna hade ätit middag i en restaurang cirka 50 meter bort.



LÄS MER: Nya vittnesuppgifter i Maddie McCann-fallet

Rothley planerar att hålla en kort ceremoni på kvällen den 3 maj, precis som byn gjort varje år. Paret McCann väntas komma de också.

– Det har dykt upp så gott som varje år, förutom den första årsdagen då de var i Portugal, berättar journalisten Tracey Kandohla, som bott i Rothley i 13 år och som känner paret väl.

Familjen McCann bor kvar i huset vid den lilla återvändsgatan i utkanten av byn. Det är ett parhus i två våningar. Det är där Madeleines rum står kvar orört, det är där presenterna växer för varje år. Och ja hon är Madeleine för familjen, aldrig ”Maddie” som hon ofta kallats i brittisk press.

Det sitter gula och gröna rosetter på grinden till huset, en symbol för hoppet och för att Madeleine aldrig ska glömmas. Det var ett hus som då 2007 tidvis var belägrat av medier från bokstavligen hela världen.

Både Gerry, 48 år, och 49-åriga Kate McCann är läkare, men det är bara han som återgått till sitt yrke som läkare. Han är hjärtspecialist vid ett sjukhus i Leicester.

Kate McCann har koncentrerat sig på att ta hand om sina två tvillingar och undvek under många år att lämna huset.

– Kate lämnade det bara när hon skulle till kyrkan för att be, berättar Tracey Kandohla. Kate och Gerry är bägge troende katoliker.

– Men hon har kommit över det värsta. Vi träffas ofta på gymmet och sedan ett par år tillbaka så rör hon sig ofta ute på byn. Hon är i god form och man ser henne ofta löpträna. Hon ser ofta lycklig ut när jag ser henne.



LÄS MER: Maddies mamma vägrade svara på frågor

Men något svar på vad som hände deras dotter har paret McCann aldrig fått. De anklagades till och med själv ett tag för att ha orsakat sin dotters död och för att ha gjort sig av med kroppen.

En portugisisk före detta polis, Goncalo Amaral, har skrivit en bok på det temat. Paret McCann stämde honom men förlorade målet i Portugal. De planerar nu gå vidare till Europadomstolen för mänskliga rättigheter.

Chefen för Scotland Yard sa i förra i förra veckan att det fortfarande finns betydelsefulla spår som ska undersökas. Brittiska medier rapporterar att en kvinna som synts i Portugal är av intresse. Men det är så det hetat med jämna mellanrum.

Det enda vi vet säkert är att Madeleine McCann försvann någon gång på kvällen den 3 maj 2007. Och även om paret McCann fortfarande har hopp, så har många bybor i Rothley get upp tron att flickan fortfarande är vid liv.

– Jag tror aldrig hon kommer tillbaka, säger Cherrilyn Tyler, 65 som är ute och tar en promenad med sin make Peter och hunden Dolly.

– Det här kan låta hårt att säga, men egentligen kanske det är bättre om hon är död. Tänk om hon levt i fångenskap alla dessa år.

Cherrilyn och David Tyler har själv åkt flera gånger till den portugisiska Algarve-kusten och varit just i Praia da Luz där Madeleine försvann.

– Det som hände har nog fått oss alla att hålla lite hårdare om våra barn och barnbarn. Jag tror dock aldrig jag skulle ha lämnat mina barn ensamma som McCanns gjorde. Men de har betalt dyrt för sitt misstag.



LÄS MER: Uppgifter: Scotland Yard kan ha lösning i fallet Maddie

Många i byn vill inte tala med journalister. Andra säger att händelsen i början delade den i två läger, de som var sympatiskt inställda till McCanns och deras öde, och de som var kritiska mot deras agerande.

– Det var nog få som trodde att de själva var inblandade försvinnandet, men de var upprörda över att barnen lämnats ensamma på kvällen, säger Ruth Simpson, 51.

Hon arbetar som brevbärare i byn och har levererat brev och paket från bokstavligen hela världen till familjen McCann.

– Men det märks att intresset avtagit. Det kommer inte alls lika mycket brev som tidigare.

Och livet går vidare. Det måste göra det, som Kate McCann själv uttrycker det i BBC-intervjun:

– Det gäller speciellt när du har två till barn inblandade. Och det är vad vi försökt göra. Ett av våra mål är förstås att hitta Madeleine, men också att se till att Sean och Amelie lever ett mycket normalt och lyckligt liv.

– Vi gör allt för att det ska bli möjligt.

Det är också vad flera bybor vi talar med understryker. Jason Cuel, 51 år, är lokal fotbollstränare och träffar ofta Gerry McCann där.

– De är väldigt starka. Jag skulle aldrig ha stått ut med det de gått igenom. Men de har ju också två andra barn att ta hand om.

Gerry McCann kallar Madeleines födelsedag (den 12 maj) och årsdagen av hennes försvinnande för de ”i särklass jobbigaste” under året. Men den 3 maj är också en chans för Rothley att visa att Madeleine inte glömts bort.

Då samlas de vid krigsmonumentet. Där ljuset fortfarande brinner för Madeleine.



LÄS MER: Maddies mamma köper presenter till sin försvunna dotter
