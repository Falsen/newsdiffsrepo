Efter lotterigranskningen – S
stoppar ärenden till Kronofogden
Filippa Rogvall

Det var under gårdagen som DN berättade att Kombispel, ägt av Socialdemokraterna och SSU, låtit kunder skuldsätta sig genom att handla lotter på kredit. Över 8 000 personer hade skickats till kronofogden för obetalda lotter sedan 2014.

– Vi säljer 100 000 lotter i månaden. Det är klart att några kommer hamna snett, sa Socialdemokraternas kassör Roger Berzell till DN i går.

Nu backar Kombispel – och inför ett tillfälligt stopp för att skicka nya ärenden till kronofogden. Under tiden ska de se över sina rutiner.

När Expressen möter civilminister Ardalan Shekarabi vid ett torgmöte i Uppsala på tisdagskvällen är han upprörd över att S-lotteriet lett till att människor sjunkit djupare ner i skuldfällan.

– Det är helt orimligt och det måste ändras, säger han.

Som civilminister är han politiskt ansvarig för de regler som tillåter lotteriet att agera som det gjort. Han hoppas nu att lagen ska ändras inom kort.

– Den ideella sektorn inklusive politiska partier har möjlighet att bedriva lotteriverksamhet. Det är inget fel på det, men det ska vara schysta villkor och bra krav på alla aktörer. Men för min del handlar det nu om att få plats på den nya lagstiftningen så snart som möjligt, säger Ardalan Shekarabi.



LÄS MER: Socialdemokraterna gör miljonvinst på skuldsatta



"Efter DN:s granskning av Kombispels lotteriförsäljning har Kombispel i dialog med dess förmånstagare beslutat att vidta åtgärder för att förhindra att personer med skulder hos Kronofogden köper lotter", skriver Jonas Lindholm, tillförordnad vd, och Sten Olsson, ordförande för A-lotterierna i ett pressmeddelande.

Samtidigt hävdar man att lotteriet redan vidtagit åtgärder genom att begränsa antalet lotter som går att köpa på faktura och förhindra kunder som inte har betalat från att köpa nya lotter.

"Men det behöver bevisligen göras mer".

Samtidigt uttalar sig nu statsminister Stefan Löfven om Kombilotteriet.

– Jag tycker illa om det. När vi fick information om det här tog vi kontakt med bolaget och sa att det här får ni reda ut. Vi ska inte skuldsätta människor med våra lotterier, vi ska inte heller ta dem till kronofogden, säger partiledaren Stefan Löfven till DN.





De åtgärder som har beslutats är att införa kreditupplysning på alla nya kunder, för att förhindra att personer med skulder hos Kronofogden blir ännu mer skuldsatta. Man kommer också tillfälligt stoppa nya betalningsärenden som är på väg till Kronofogden.

Man backar även från de kritiserade annonserna med vinnarporträtt som innehåller citat som kan tolkas som att lotterier kan lösa ekonomiska problem.

"Kombispel har tillstånd av lotteriinspektionen att sälja lotter på faktura. Däremot är det viktigt för Kombispel att ta ett samhällsansvar och inte medverka till skuldsättning", skriver man i pressmeddelandet.

Om Socialdemokraternas Kombispel, som under de senaste tio åren har genererat över 500 miljoner kronor till partiet och SSU, slutar med kreditköp återstår att se. Vänsterpartiets partiledare Jonas Sjöstedt reagerade starkt över uppgifterna under gårdagen.

– Socialdemokraterna måste förklara sig. Jag tycker att de måste sluta med den här kreditförsäljningen på en gång, sa han till Expressen då.
