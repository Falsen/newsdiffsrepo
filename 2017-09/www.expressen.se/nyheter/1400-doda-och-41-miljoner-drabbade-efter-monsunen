1400 döda och 41 miljoner
drabbade efter monsunen
Stefan Soxbo

Juni till september är monsunsäsong i södra Asien, men det här året har slagit hårdare än normalt mot området.

Regnet som fallit den senaste månaden över området kulminerade i veckan, och konsekvenserna har varit förödande. Enligt Förenta Nationerna har 41 miljoner människor drabbats av översvämningar och jordskred orsakade av de enorma regnmängderna. Tiotusentals hem har förstörts, enligt The Weather Channel.

– Även med monsunmått mätt har det varit en spektakulärt blöt sommar i Bangladesh och delar av östra Indien. Minst 500 millimeter mer regn än normalt har fallit, säger Jonathan Erdman, meteorolog på Weather.com.

Enligt Oxfam har två tredjedelar av Bangladeshs yta översvämmats, skriver ABC. Översvämningarna är de värsta i landet på nästan 30 år, många har inte längre tillgång till rent dricksvatten och det finns ett stort behov av humanitärt bistånd från omvärlden. 1988 dog 1050 människor på grund av översvämningar i området.

Mängder av flyg och tåg i Indien har ställts in med anledning av översvämningarna.

– Det är de värsta översvämningarna på decennier. Det här årets översvämningar visar det akuta behovet för länderna i södra Asien att samarbeta i arbetet mot naturkatastrofer, säger P.K. Taneja från det Indien-baserade SAARC Disaster Management Centre som anser att de olika ländernas myndigheter inte har varit tillräckligt förberedda inför monsunregnen.
