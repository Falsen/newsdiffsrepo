Åkesson: Tåget har
gått för Moderaterna
Magnus Hellberg

De senaste mätningarna visar att Jimmie Åkessons Sverigedemokraterna behållit positionen som Sveriges näst största parti efter Stefans Löfvens Socialdemokraterna.

Frågan är nu hur Jimmie Åkesson och hans parti ska kunna behålla det stora antalet väljare ända fram till valet nästa år.

Bland annat det gav han svar på i SVT:s Morgonstudion på måndagsmorgonen:

– Alltså, Moderaterna har ett grundläggande problem, och det säger Ulf Kristersson också: Man är både liberala och konservativa. Det är det som har splittrat partiet, det har skapat den här situationen som de befinner sig i.

Jimmie Åkesson menar att Ulf Kristersson, om han blir vald till partiledare för Moderaterna, måste välja. Väljer han den liberala vägen kan han möjligen locka tillbaka en del centerpartister, tror Jimmie Åkesson. Går han åt det konservativa hållet finns det andra väljare att locka tillbaka, anar SD-ledaren. Då skulle Moderaterna möjligen kunna locka tillbaka en del av dem som har valt att gå över till Sverigedemokraterna, enligt Åkesson:

— Även om jag tror att det tåget ändå har gått för Moderaterna, säger Jimmie Åkesson i SVT.

Vilken blir er viktigaste valfråga?

– Det är det mest grundläggande, hur vi håller samman det svenska samhället. Där ingår välfärdspolitiken, invandringspolitiken, trygghetsfrågorna. Jag är helt övertygad om att det är det som kommer att dominera valrörelsen, säger Jimmie Åkesson i SVT:s Morgonstudion.

Sverigedemokraternas partiledare gick för en vecka ut och krävde Stefan Löfvens avgång efter skandalerna kring Transportstyrelsen.

Han sa då:

– Om han inte avgår självmant måste oppositionen väcka misstroende. Det är vårt ansvar.

– Det allvarligaste är att statsministern ljuger svenska folket rakt upp i ansiktet.

På den punkten backar inte Jimmie Åkesson. I SVT säger SD-ledaren att han fortfarande inte tror på vad Stefan Löfven har berättat. Han menar att det handlar om förtroende – och att han saknar förtroende för statsministern – och det statsministern har uppgett att han har känt till om It-skandalen.
