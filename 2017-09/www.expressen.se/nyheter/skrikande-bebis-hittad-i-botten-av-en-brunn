Skrikande bebis hittad i botten av en brunn
TT

David Otte cyklade tillsammans med sin 18-åriga dotter intill en motorväg när ett märkligt ljud väckte deras uppmärksamhet på söndagsmorgonen lokal tid.

De stoppades av två män som hörde ljudet men trodde att det kom från en katt.

Men Otte säger att han förstod vad det var som lät.

– Jag har två egna barn så jag vet hur barnskrik låter. Det var så intensivt att du inte kunde missa att det kom från ett barn. Vi kunde inte se den, men vi kunde höra den. Det var bekymrande, säger han till Sydney Morning Herald.

De ringde genast polisen och försökte få upp brunnslocket.

– Men det vägde förmodligen ett ton. Det fanns ingen chans att tre män och en ung kunna skulle kunna lyfta det, säger Otte.

När polisen kom krävdes det sju personer för att kunna lyfta locket.

Polisen misstänker att pojken, som uppskattningsvis var sju dagar gammal, legat på 2,5 meters djup i brunnen sedan i tisdags. Teorin är att bebisen stoppats ner genom ett liten öppning i brunnen. Efter undersökning på ett barnsjukhus beskrevs tillståndet som allvarligt men stabilt.

Enligt polisinspektör David Lagats var pojken undernärd och uttorkad. Han tror inte att barnet hade överlevt söndagen i brunnen eftersom hettan gav temperaturer runt 40 grader.

Polisen vädjade till allmänheten om hjälp att hitta barnets mamma. Senare samma dag identifierades mamman som en 30-årig kvinna från området.

Kvinnan förhördes och sociala myndigheter kopplades in. Mamman greps senare misstänkt för mordförsök på pojken.

På sjukhuset har den lille pojken uppvaktats med filtar och babykläder från David Otte.

– Vi tänker på den lille grabben, det är en fin, fin liten pojke, säger han.
