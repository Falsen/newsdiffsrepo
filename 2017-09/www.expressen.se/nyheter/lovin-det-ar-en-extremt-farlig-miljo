Lövin: "Det är en
extremt farlig miljö"
Hanna Jakobson

Offensiven mot IS i Raqqa inleddes i början av juni när SDF, den kurdiskledda styrka som leder anfallet tagit kontrollen över landsbygden kring staden.

Enligt FN:s humanitära samordningsorgan OCHA, befinner sig mellan 10 000 och 25 000 människor kvar i staden och har mycket svårt att ta sig därifrån. Samtidigt är omkring 183 000 personer på flykt i regionen.

Situationen för människorna som är kvar är mycket svår. Expressens Magda Gad rapporterar löpande från Raqqa där det är stort brist på mat, vatten, mediciner och bränsle. Det i kombination med risken att dö eller skadas i strider.

Hur länge ska de stå ut?

– Det är en fasansfull mänsklig tragedi där människor används som mänskliga sköldar av Daesh på ett uppenbart samvetslöst sätt. Det är svårt att svara på din fråga exakt hur länge det här ska fortgå. Bedömningen är att det kommer att dröja två till tre månader innan man kommer kunna befria hela Raqqa, säger klimat- och biståndsminister samt vice statsminister Isabella Lövin, MP.

Hur bör världen agera och vad görs?

– Koalitionen (den USA-ledda koalitionen mot IS, där också Sverige ingår med en militär styrka i Irak för att utbilda soldater på plats) strider och för Sveriges del så stöder vi de organisationer som kan hjälpa människor i ett akut nödläge. De som kommer ut ur Raqqa får hjälp och stöd av internationella humanitära organisationer som Röda korset, UNHCR, World Food Programme och andra. Här är Sverige en av de största givarna till de organisationerna, säger Lövin.

Ungefär en kvarts miljon personer i Raqqa-provinsen kunde ta del av stödet från FN under juli, enligt FN själva. Det finns en FN-plan för Raqqa-stad som ska aktiveras när säkerhetssituationen tillåter, enligt svenska UD. Men i nuläget har hjälpen svårt att nå fram till de som är kvar inne i staden.

Kan man göra något åt det?

–  Jag avundas inte cheferna för de organisationer som dagligen måste göra riskbedömningar för sina medarbetare för hur man ska kunna nå fram med hjälpen. De ockuperade områdena kommer man inte in i, och i de befriade områdena pågår det fortfarande strider. Det är minerat och det finns krypskyttar. Man kan råka ut för bomber och explosioner. Det är en extremt farlig miljö och vi vet också att respekten för humanitära arbetare är i princip obefintlig, från Daesh sida definitivt men generellt i världen. Fler och fler biståndsarbetare dör, skadas eller kidnappas när man försöker nå fram till nödställda. Det är oacceptabelt, säger Lövin.

Syrien-konflikten diskuteras återkommande i FN:s säkerhetsråd där Sverige försöker trycka på om den humanitära hjälpen men har svårt att få gehör.

– Vi driver det spåret tillsammans med Japan och Egypten som är pennhållare för det humanitära spåret. Det finns olika låsningar i rådet när det handlar om Syrien-konflikten som gör att det är svårt att komma fram. Men vi måste ju diskutera och driva frågan. Vi kan inte blunda för att tusentals människor lider och dödas i den här konflikten, säger Lövin.

Sveriges stöd till Syrien utgörs enligt UD, utöver "oöronmärkta" pengar till organisationer, av 359 miljoner kronor som fördelats av biståndsmyndigheten Sida till olika hjälporganisationer. Senast i somras sköt Sida till ytterligare 30 miljoner kronor.

Den svenska långsiktiga Syrienkrisstrategin för 1,7 miljarder kronor fram till år 2020 går, enligt MP-språkröret, ut på att stötta sårbara grupper i både Syrien och grannländerna.

– Vi måste försöka bygga upp motståndskraft, demokrati, kvinnors rättigheter och möjligheter till försörjning för att man ska ha ett hopp om morgondagen. Det ska finnas demokratiska krafter som kan ta över den dagen det blir fred. Men det finns så många olika sidor i konflikten och det kommer att kräva ett intensivt diplomatiskt arbete.

Isabella Lövin har själv inte besökt Raqqa men reste för ett halvår sen till läger utanför Mosul, där kampen mot IS pågick från oktober till juli innan terrorgruppen till slut besegrades.

Expressen har sökt Sveriges ambassadörer i Syrien, Irak och Libanon för att ställa frågor om situationen i Raqqa men de hänvisar till utrikesdepartementet.
