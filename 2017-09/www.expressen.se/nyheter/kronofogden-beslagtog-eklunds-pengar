Kronofogden beslagtog Eklunds pengar
Johan Ronge

I förra veckan berättade Expressen att dubbelmördaren Anders Eklund beviljats 20 000 kronor av Kammarkollegiet efter att ha blivit misshandlad av två medfångar på Norrtäljeanstalten för drygt två år sedan.

Kammarkollegiet fungerar bland annat som försäkringsbolag för fångarna på Sveriges anstalter.

Kollegiet har även beviljat honom ytterligare 19 000 kronor för ett ärr han fick under samma misshandel.

Carina Höglund är mamma till tioåriga Engla som dåvarande lastbilschauffören Anders Eklund mördade i Stjärnsund 2008. När hon fick reda på att mannen som mördade hennes dotter hade nästan 40 000 kronor på sitt konto så larmade hon Kronofogden, som gjorde en utmätning.

– Eftersom inte Kammarkollegiet kontaktar Kronofogden och anstalten inte tar det ansvaret så får jag göra det. Kronofogden tog tag i det på en gång och i måndags gjorde de en utmätning på 28 000 kronor från hans konto. De lämnade kvar 800, säger Carina Höglund.

Dubbelmördaren har en sammanlagd skuld på drygt 1,2 miljoner kronor hos Kronofogden varav över en halv miljon gäller skulder till Brottsoffermyndigheten.

– Förutom skulden till min familj så har förövaren fler skulder till andra brottsoffer inklusive staten som ligger hos Kronofogden, säger Carina Höglund.

Bland annat till Pernilla Hellgrens familj. Den 31-åriga kvinna som Anders Eklund mördade i Falun år 2000.

När Kronofogden i måndags gjorde utmätningen hade dubbelmördaren hunnit göra av med cirka 10 000 kronor av ersättningarna från Kammarkollegiet.

En av Anders Eklunds dyraste inköp tycks vara en skinnjacka som han beviljades, nekades och sedan beviljades att köpa under en lufthålspermission i slutet av oktober.

Skälet till Kriminalvårdens olika beslut är att Anders Eklund redan har två eller tre jackor som hänger i Tidaholmsanstaltens förråd.

Jackan som han bestämde sig för att köpa ska, enligt handlingar från Kriminalvården, ha kostat cirka 5 000 kronor.

– Då förstår jag vart pengarna har tagit vägen, säger Carina Höglund när Expressen berättar om inköpet.

Vad säger du om det?

– Jag tycker det är fel. Jag vill att det ska vara en human förvaring i fängelset – men jag vill inte att han ska ha guldkant på tillvaron.

Rättsexperten Sven-Erik Alhem är före detta överåklagare och ordförande i Brottsofferjouren Sverige:

– Jag tycker det är stötande. Jag tycker att man borde ha ett system som innebär att staten ändå engagerade sig för dem som har fått lida så väldigt mycket som Carina Höglund har fått, säger Sven-Erik Alhem och fortsätter:

– Allmänheten retar sig fantastiskt mycket på att det här kan få ske. Och det är djupt orättvist. Att han gör av med 10 000 är för att han vet om att det kommer tas ifrån honom annars eftersom han är skadeståndsskyldig.

Carina Höglund kommer att publicera ett inlägg på sin blogg, "Tankar om allt mellan himmel och jord", som mer detaljerat beskriver problematiken.
