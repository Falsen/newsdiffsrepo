Ebba Busch Thor öppnar
upp för ett SD-samarbete
Hanna Jakobson

Inställningen till Sverigedemokraterna fortsätter att splittra alliansen.

Kristdemokraterna var det parti som först öppnade för att lägga fram en alliansbudget med stöd av SD och därmed fälla regeringen.

Moderaternas avgående partiledare Anna Kinberg Batra meddelade i januari i år att också M vill gå fram med en gemensam budget samt närma sig SD med samtal.

En av de som kandiderar till partiledarposten, partiets ekonomiskpolitiske talesperson Ulf Kristersson, har uteslutit förhandlingar men inte stängt dörren till att ta stöd av Sverigedemokraterna.

På fredagsmorgonen förtydligade KD-ledaren Ebba Busch Thor sitt besked att partiet kan tänka sig att ta makten med hjälp av Sverigedemokraterna.

– Jag är beredd att tillträda på det sättet, säger partiledare Ebba Busch Thor i SVT:s Morgonstudion.

– Jag tycker att det är helt fel som det varit nu i några år där en del partier sagt att ”jag står för den här politiken men om du också tänkt rösta för den så vill jag inte att den politiken går igenom, sa hon i programmet.

Samtidigt vägrar Busch Thor förhandla med Jimmie Åkesson eller hans parti.

– Varför ska jag ge bort makt i onödan till en femte part – där vi dessutom återkommande har högt uppsatta företrädare även i riksdagen som uppenbarligen inte klarar att hålla rågången kring människovärdet, säger hon i Morgonstudion.

Både Liberalerna och Centerpartiet har sagt ifrån att ta makten med stöd av SD.

Expressen har sökt Centerpartiets partisekreterare Michael Arthursson samt Moderaternas Ulf Kristersson som båda avböjer att kommentera.

Sverigedemokraternas partiledare Jimmie Åkesson ger inte mycket för det nya utspelet från Ebba Busch Thor.

– Vi är vågmästare i riksdagen och jag förstår att man vill ha vårt stöd. Däremot betyder hennes utspel inte så mycket i praktiken, säger han och fortsätter:

– Om Alliansen blir mindre än de rödgröna, har både C och L varit tydliga med att ett regeringsunderlag med vårt aktiva stöd är otänkbart. Detta tydliggör en central spricka i Alliansen.

Jimmie Åkesson beklagar samtidigt att Ebba Busch Thor inte "tycks se betydelsen av att samtala":

– En viktig del i alla former av samarbete är dialog.
