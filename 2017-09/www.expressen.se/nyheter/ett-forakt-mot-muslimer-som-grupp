"Ett förakt mot muslimer som grupp"
Katarina Lagerwall

Det var i en intervju med Svenska Dagbladet som Jimmie Åkesson avslöjade att han vill göra attitydundersökningar i den svenska muslimska befolkningen för att bland annat få reda på stöd för sharialagar och för att se hur utbredd religiös radikalism är. Enligt SD-ledaren ligger det i hela gruppens intresse att göra det så att debatten kan utgå från fakta i stället för fördomar.

– Jag tror det vore bra för Sverige om man undersökte de strömningar som finns bland de muslimska minoriteterna, säger partiledaren Jimmie Åkesson till Expressen.

Förslaget har mötts av starka reaktioner. Vissa menar att det kan handla om olaglig åsiktsregistrering som riskerar att marginalisera en hel grupp - och ytterligare radikalisering.

– Det här är en remarkabel typ av åsiktsregistrering. Det är ingen tvekan om det, säger kriminologen Janne Flyghed till TT.

– Hur i helsike skulle det gå till? Det är omöjligt. Bara man nämner det här gör att man kränker en grupp, fortsätter han.

Andra hävdar att opinionsundersökningar alltid handlar om en åsiktsregistrering när man efterfrågar hur människor ser på världen. Andre Kokkonen, lektor i statsvetenskap vid Göteborgs universitet menar att det inte är konstigare än att Novus eller Sifo ringer upp och frågar om partitillhörighet, skriver TT.

Jimmie Åkesson hänvisar till att liknande attitydundersökningar har gjorts i Storbritannien och Danmark. Men han har inget svar på hur en sådan undersökning ska genomföras i Sverige och vem som ska räknas som muslim.

– Jag har bara lagt fram förslaget. Det får väl bli en fråga för ett analysföretag hur den ska genomföras, säger Åkesson.

Elvir Gigovic, ordförande för Sveriges Muslimska Råd är inte förvånad över SD-förslaget, som han menar kan liknas vid en åsiktsregistrering.

– Det ligger i linje med deras politik som kan sammanfattas som ett förakt mot muslimer som grupp, säger han.

– Det hör till den rasistiska mekanismen där man utgår från att muslimer har en dold agenda.

Samtidigt varnar Elvir Gigovic för att SD:s utspel kan öka polariseringen i samhället och bidra till en normalisering av vad man kan säga om en utsatt grupp. Han ifrågasätter dessutom att Jimmie Åksson klumpar ihop muslimer som en homogen grupp.

– Vilka muslimer pratar han om? Han bryr sig inte om den mångfald som finns av såväl religiösa som icke-religiösa muslimer och ett stort antal olika organisationer. Muslimer har funnits i det svenska samhället under väldigt lång tid och har gjort ett fantastiskt arbete genom åren och har bidragit till integrationen. Men det låtsas han inte om, säger Elvir Gigovic.

Även Leif Abdalhaqq Kielan, imam vid Eskilstuna Islamiska församling, är starkt kritisk till Sverigedemokraternas förslag som han menar bara syftar till att skapa motsättningar mellan den muslimska befolkningen och andra i samhället.

– Jag förstår inte hur man kan komma med ett sådant förslag, det är ganska otrevligt. Och jag kan inte tänka mig något annat parti hakar på en sådan idé, säger Leif Abdalhaqq Kielan.

Han frågar sig också vad SD ska använda informationen till, och vad som ska ske med de personer vars åsikter inte godtas.

– Ska de sitta i koncentrationsläger, det är ju förlängningen i ett sådant här resonemang, säger Abdalhaqq Kielan.

Emerich Roth, föreläsare som överlevde fem koncentrationsläger, är inte förvånad över utspelet som ligger i helt i linje med partiets profilering av att vara emot invandring.

– Jag ser stora likheter mellan deras metoder och det jag har upplevt tidigare i livet, säger han.

Enligt Emerich Roth är SD skickliga på att dölja sina avsikter och på att bli "rumsrena". Men deras politik är i grunden emot människan, varnar han, och drar paralleller till nazityskland där antisemitismen redan fanns när Hitler kom till makten.

– Det som hände i nazityskland har inte hänt för att Hitler kom till makten. Hitler var bara en framkallande faktor för åsikter som fanns. Och SD håller på att skapa en grogrund för dåliga tider. Psykopater är jättesmarta att dölja sina avsikter, säger Emerich Roth.

Elivir Gigovic menar att Sveriges muslimer generellt behöver engagera sig mer för att skapa motbilder till SD:s propaganda om att muslimer inte är en del av det västerländska samhället. Han pekar också på att det redan görs enormt mycket i den muslimska befolkningen för integration och mot radikalisering, men som inte kommer fram i medierna.

– Det är inte så illa ställt i vårt samhälle som SD hävdar, säger Elvir Gigovic.
