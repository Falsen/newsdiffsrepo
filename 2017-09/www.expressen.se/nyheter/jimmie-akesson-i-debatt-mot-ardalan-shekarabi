Jimmie Åkesson i debatt mot Ardalan Shekarabi
Åsa Asplid

Vinster i välfärden har varit ett hett debatterat ämne i flera år och i söndags meddelade regeringen att de kommit överens med Vänsterpartiet om ett förslag där man vill begränsa vinsten för privata välfärdsföretag inom skola och omsorg till sju procent.

Civilminister Ardalan Shekarabi, S, och SD-ledaren Jimmie Åkesson debatterade frågan på ett torgmöte i Uppsala på tisdagskvällen. Det blev snabbt tydligt att de har olika åsikter i frågan – även om Jimmie Åkesson inledde med att betona allt de var överens om.

– Det ska inte vara möjligt at ta ut vinstmedel på bekostnad av kvalitet. Men jag menar att det inte är fult att arbeta hårt, sköta sitt företag väl och tjäna pengar. Tvärtom är det något väldigt bra, säger Jimmie Åkesson.

Ardalan Shekarabi kontrade med att läsa upp ett textstycke som förklarade att "det går alldeles utmärkt att driva friskolor utan att ta ut vinst. Sverige bör följa den linje som gäller i övriga Norden där friskolor inte får ta ut vinster ur välfärden".

– Det där var inte mina ord, det var ur Sverigedemokraternas partipolitiska program från valet 2014. De säger en sak före valet och en sak efter valet, säger Ardalan Shekarabi.

Hans politiske motståndare förklarade att han och hans parti bytt åsikt eftersom de insett att det inte var fler skolelever eller personer inom äldrevården som klagade på de privata alternativen än på de i offentlig regi.

– Jag ändrade mig därför att jag insåg att det var ett förbaskat dåligt förslag att inte få ta ut vinst, säger Jimmie Åkesson.

Civilministern menar att det är ett svek mot stora delar av samhället.

– Jimmie Åkesson argumenterar för företagens fria vinstuttag. Jag står upp för undersköterskorna som bär den svenska välfärden. Det är skillnaden, säger han.

Efter debatten var Ardalan Shekarabi ändå nöjd:

– Det var en bra debatt. Det är viktigt att få det här utrymmet där båda parter får presentera sin syn på saken och medborgarna får ta del av dem, säger han.

Samma besked kom från Jimmie Åkesson:

– Det var en trevlig debatt. Det var hyfsat klargörande var skiljelinjen är.
