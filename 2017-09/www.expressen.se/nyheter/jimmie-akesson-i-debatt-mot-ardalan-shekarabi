Jimmie Åkesson i debatt mot Ardalan Shekarabi
Åsa Asplid

Vinster i välfärden har varit ett hett debatterat ämne i flera år och i söndags meddelade regeringen att de kommit överens med Vänsterpartiet om ett förslag där man vill begränsa vinsten för privata välfärdsföretag inom skola och omsorg till sju procent.

Civilminister Ardalan Shekarabi, S, och SD-ledaren Jimmie Åkesson debatterade frågan i "Agenda" på SVT i söndags och nu fortsätter de meningsutbytet i en offentlig debatt på Vaksala torg i Uppsala klockan 17.30 på tisdagskvällen.

När Jimmie Åkesson har besökt Uppsala vid tidigare tillfällen har han störts av åhörare i publiken. Polisen har därför satt in extra resurser på tisdagen för att säkerställa ordningen, uppger P4 Uppsala.

– Det ska inte vara möjligt at ta ut vinstmedel på bekostnad av kvalitet. Men jag menar att det är inte fult att arbeta hårt sköta sitt företag väl och tjäna pengar. Tvärtom det är något väldigt bra, säger Jimmie Åkesson.

Ardalan Shekarabi läser sedan upp ett textstycke:

– "Det går alldeles utmärkt att driva friskolor utan att ta ut vinst. Sverige bör följa den linje som gäller i övriga Norden där friskolor inte får ta ut vinster ur välfärden".

Han fortsätter sedan:

– Det där var inte mina ord, det var ur Sverigedemokraternas partipolitiska program från valet 2014. Man säger en sak före valet och en sak efter valet.

Jimmie Åkesson fortsätter att betona att hans parti och regeringen har samma syn på stora delar i frågan om vinster i välfärden, att han inte heller vill att skattepengar ska försvinna i vinst på bekostnad av välfärden.

Han får mothugg av civilminister:

– Nu säger Jimmie Åkesson att vi i princip är överens. Samtidigt har man gått tillsammans med de övriga högerpartierna och till och med försökt stoppa utredningen om vinster i välfärden.
