Löfven presenterar budgetnyhet: 1,2 miljarder till hela landet
Hanna Jakobson

Statsminister Stefan Löfven, har tagit med sig delar av regeringen till Gävle för att där hålla veckans regeringssammanträde.

Resan ska ses som en del av S-ledarens resa runtom i landet och innebär flera besök: ett stopp på Gävle sjukhus, på ett vård- och omsorgsboende samt möte med allmänheten i Söderhamn.

Efter sammanträdet höll statsministern presskonferens tillsammans med finansminister Magdalerna Andersson, S, och vice statsminister Isabella Lövin, MP, och utbildningsminister Gustav Fridolin, MP.

Löfven tog med sig en nyhet från den kommande budgeten till Gävle - 1,2 miljarder under 2018 till en så kallad "hela landet"-satsning.

Det innebär bland annat: service och goda villkor i hela landet, gröna jobb i hela landet, företagande och utbildning i hela landet samt satsningar på infrastruktur.

- Vi ser att vi behöver göra satsningar utanför storstadsområdena, säger Löfven.

Statsministern säger att man vill införa flera nya servicekontor i landet samt vill lägga fram en ny landsbygdspolitik för riksdagen.

- Det är historiskt. För att finansiera den nya politiken förelår regeringen en anslagsram på 115 miljoner kronor, säger han.

Kommuner med särskilt stora utmaningar ska få ett statsbidrag på 70 miljoner kronor.

Utbildningsminister Gustav Fridolin säger att särskilda lärcentra ska upprättas, särskilt i orter där universitet eller högskola saknas.

Regeringen ska också upprätta en ny myndighet för arbetsmiljökunskap och den ska placeras i Gävle, säger Stefan Löfven.

Centerpartiets ledare Annie Lööf tycker inte att regeringen fokuserar på rätt saker och bjuder in till debatt med statsministern om stad och landsbygd.

- Det landsbygden behöver är ett bättre företagsklimat och fler riktiga jobb. Dessa insatser kommer inte att kompensera för regeringens övriga politik som slår hårt mot jobb och företagande i hela landet, säger Annie Lööf.

- Det är bra om Löfven på allvar börjar se hela landet, men det räcker inte med att stå på en presskonferens och säga att man ser även landsbygden. Jag synar gärna detta nyväckta intresse i en debatt om hur vi ska få hela Sverige att leva, säger Annie Lööf.
