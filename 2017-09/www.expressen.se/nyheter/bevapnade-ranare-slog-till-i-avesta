Beväpnade rånare slog till i Avesta
Hannes Lundberg Andersson

Vid klockan 03.36 natten till söndagen fick polisen i Dalarna larm om att tre män hade rånats av okända maskerade gärningsmän i centrala Avesta. Gärningsmännen ska ha varit beväpnade med pistolliknande föremål när de slog till, uppger polisen via sin hemsida.

Hur många gärningsmännen var och vad de fick med sig är oklart. Brottsplatsen är avspärrad i väntan på teknisk undersökning.

– Exakt hur många gärningsmän det är går vi inte ut med i nuläget, men det ska vara flera. De försvann till fots. De är maskerade är det jag har fått till mig, men jag har ingen precisering på det, säger kommissarie Börje Mattsson, vakthavande befäl på polisen i Dalarna.

Polisen vill inte heller gå in på offrens ålder.

– Det jag har fått hittills är att det är vuxna män som har rånats.

Polisen har inlett en förundersökning om grovt rån.
