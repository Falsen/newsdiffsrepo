Kungen har fått en ny håvleverantör
Emma Österberg

Klockan 15 på tisdagen presenterade kungen Årets ölänning på Sollidens slott vid Borgholm, som i år gick till forskaren Dave Karlsson, forskare och chef på Station Linné i Ölands Skogsby.

– Jag är glad att få överräcka priset till dig. Gratulerar till fin forskning, sa kung Carl Gustaf och lämnade över diplom och en glaspjäs, sade kungen.

I samband med prisutdelningen tilldelades kungen en insektshåv i present och Dave Karlsson kallade sig vitsigt för håvleverantör.

Och kungen verkade uppskatta sin present. Med ett leende på läpparna visade han först stolt upp insektshåven för publiken och passade på att vifta lite med den. Därefter gick han fram till drottning Silvia, som satt klädd i folkdräkt, och visade upp sin gåva även för henne.

Under prisutdelningen berättade Dave Karlsson om ett nyupptäckt insektssläkte, som hittills endast påträffats på Nya Zeeland och Tasmanien och som forskarna valt att döpa till Bernadottia, efter familjen Bernadotte, vilket gjorde kungen nyfiken.

– Hur ser insekten ut egentligen? Det är väldigt ärofyllt. Jag hoppas få mer information om denna insekt. Är den snäll mot människor? Ja, men då passar det alldeles utmärkt, sa han skojfriskt.

Men kungen gillar inte bara att skoja, utan även hålla fina, kärleksfyllda tal. I samband med Victorias 40-årsdag märktes det hur stolt han var över sin äldsta dotter.

– Vi kan sjunga för henne fler gånger, så duktig som hon har varit de senaste åren, sa han i ett tal då.
