Alliansens bakslag –
regeringen drar ifrån
Hanna Jakobson

På lördag är det ett år kvar till valet och de rödgröna partierna ökar avståndet mot alliansen, som samtidigt backar, enligt senaste mätningen från Demoskop och Expressen.

Socialdemokraterna, Miljöpartiet och Vänsterpartiet samlar nu 42,9 procent av väljarna om det vore val i dag. Alliansen tappar och landar på 36,5 procent. Glappet är nu på 6,4 procentenheter och övertaget i opinionen statistiskt säkerställt.

– Sverige är på rätt väg. Vi har 200 000 fler i arbete sen vi tillträdde, ekonomin är urstark, budgetunderskottet minskar och vi gör massiva, historiska satsningar på miljön och klimatet. Jag är glad om väljarna ser det och att Sverige är på rätt väg, säger klimat- och bistånds- samt vice statsminister Isabella Lövin, MP.

Samtidigt kommer siffrorna i en ovanligt turbulent tid för regeringen som under sommaren skakats av IT-skandalen i samband med Transportstyrelsens outsourcing.

– IT-affären på Transportstyrelsen har politiskt och medialt fått väldiga dimensioner. Men även om frågan i sig är väldigt allvarlig har vi sett att den däremot inte blivit fullt så omdiskuterad bland allmänheten som man skulle kunna förvänta sig. Effekterna av den när frågan var färsk i augusti ser ut att ha klingat av nu. Frågan är mer central politiskt än den är opinionsmässigt, säger Peter Santesson, chef för opinionsanalys på Demoskop.

Miljöpartiet står still omkring 4,6 procent. I stället är det Socialdemokraterna som ökar till 30,3 procent - det är första gången S når över 30 procent sedan mars 2015.

– Allt fler märker att vi har vänt svensk ekonomi och fler människor har ett jobb att gå till. Nu tar vi oss an de problem som Sverige fortsatt står inför med stora satsningar på sjukvården, skolan och fler poliser på våra gator. Medan de borgerliga partierna vill skapa politiskt kaos och varken kan komma överens mellan eller inom partierna så lägger vi en budget som stärker tryggheten i Sverige från grunden, säger Socialdemokraternas partiledare Lena Rådström Baastad.

Anna Kinberg Batras avgång den 25 augusti ser inte ut att ha påverkat Moderaterna kraftigt -partiet stabiliserar sig nu efter en ordentlig nedgång det senaste halvåret, och når 17,3 procent.

– Men samtidigt blir bytet tillfälligt förlamande för Moderaterna. Partiet har också hamnat i en situation där all diskussion gäller partiets förhållningssätt till Sverigedemokraterna, inte partiets egen politik. Så länge de är kvar i det läget är det ytterst svårt att vinna nya väljare, då handlar allt bara om att försöka försvara de kvarvarande, säger Peter Santesson.

Moderaternas partisekreterare Anders Edholm är inte nöjd med siffrorna. Hans budskap till partiet är att det är hårt arbete som gäller.

– Det är ett år dit och vi ska använda tiden väl för att vinna fler väljares förtroende. Vi moderater vill bland annat förbättra integrationen genom att få fler i jobb, säkerställa lag och ordning på gator och torg samt stärka det svenska försvaret.

Centerpartiet som pekas ut som ett av de partier som tagit flest M-väljare tappar nu till 11,2 procent. Samtidigt tar Sverigedemokraterna igen augustis tapp och når 18,1 procent.
