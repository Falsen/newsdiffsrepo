Noah fick inte klippa sig hos herrfrisören
Johanna Schreiber

Noah Nord vill vare sig definiera sig som man eller kvinna, och har håret klippt i en kort herrfrisyr. I mitten av september steg Noah Nord in på en herrsalong på Södermalm i Stockholm.

– Jag vill ha en herrfrisyr, och jag tänker helt enkelt att en herrsalong gör det bäst, säger Noah Nord.

Trots att Noah Nord flera gånger upprepade sitt önskemål om en herrfrisyr fick Noah bara svaret att då fick det bli en annan salong eftersom denna salong bara klippte män.

Nu har Noah Nord anmält salongen till diskrimineringsombudsmannen. I anmälan står det bland annat att Noah inte ser sig som en tjej, utan som en transperson, och kände sig diskriminerad på grund av sin kropp.

– Det kändes ganska kränkande, och jag blev ganska ledsen. Jag vill inte definiera mig som varken man eller kvinna, säger Noah Nord.
