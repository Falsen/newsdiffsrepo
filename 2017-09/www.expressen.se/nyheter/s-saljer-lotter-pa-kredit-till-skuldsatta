Socialdemokraterna gör
miljonvinst på skuldsatta
Filippa Rogvall

Socialdemokraternas lotteri Kombispel driver in mångmiljonvinster till partiets valkampanjer och partiarbete varje år. Under de senaste tio åren har över 500 miljoner kronor av partiets intäkter kommit från spelverksamhetens vinst, och mer än 90 procent av ungdomsförbundet SSU:s inkomster kommer från lotterna, skriver DN.

Lotteriet är ett av Sveriges största spelbolag och drivs av den ekonomiska föreningen A-lotterierna.

Trots att det i Sverige är förbjudet att sälja spel och lotter på kredit för att skydda utsatta grupper från att skuldsätta sig har partiet ett undantag från lagen. Undantaget lades fram som ett lagförslag av den Socialdemokratiska regeringen 2004, och klubbades igenom trots att KD och V motionerade mot förslaget.

DN:s granskning visar nu att Socialdemokraterna genom offensiv marknadsföring sålt lotter på kredit till tusentals redan skuldsatta personer. Tidningen har tagit del av Kombispels ärenden hos Kronofogden som visar att 8 079 personer – motsvarande sex personer om dagen – ansökt om betalningsföreläggande.

Patrik Gustavsson, tillförordnad chef för operativa avdelningen på Lotteriinspektionen, menar att informationen i DN:s granskning är en nyhet för dem.

– Den får vi titta på framöver, om det tyder på att man behöver se över undantaget. Alla uppgifter som kommer in ska tas med i bedömningen och det kan också leda till andra typer av tillsynsaktiviteter, säger han till tidningen.

Kombispels lotter säljs genom prenumerationer och kan betalas på faktura i efterhand. Många av de skuldsatta är i pensionsåldern och dessutom partimedlemmar, skriver DN. 2013 prickades Socialdemokraterna av Datainspektionen för att ha använt sitt eget medlemsregister i lottförsäljningen.

Ulla Romild, som arbetar med spelrelaterade problem på Folkhälsomyndigheten, säger till DN att Kombispels krediter är cyniska och oansvariga. Hon menar att undantaget från kreditförbudet borde slopas.

– Det visar att det här är grupper som förmodligen har svårt att betala redan från början och kanske är det så att man hoppas på vinst för att kunna betala fakturan. Då är det riktigt allvarligt, säger Romild.

Partiet har dessutom mörkat om att de själva står som avsändare bakom annonserna – vilket inte är tillåtet enligt deras tillstånd för lotteriet. Det ledde till en varning från Lotteriinspektionen i fjol. Bara i en av de granskade annonserna framgick det att Socialdemokraterna stod bakom lotteriet.

Man får inte heller anspela på att lotter kan hjälpa den med ekonomiska problem i annonser. Trots det handlar en av Kombispels senaste annonser om en kvinna som har slut på pengar två veckor innan löning – och sedan vinner stort på en lott.

Socialdemokraternas kassör Roger Berzell säger till DN att partiet ska ha en hög affärsetik och vara ett gott föredöme. Att betala lotterna genom faktura ser han inte som en kredit utan ett "praktiskt sätt att betala".

Att tusentals lottköpare har hamnat hos Kronofogden ska han nu ta upp med styrelsen.

– Vi säljer 100 000 lotter i månaden. Det är klart att några kommer hamna snett. Men vi ska naturligtvis säkerställa att så få som möjligt hamnar i en sådan situation för att de är kunder hos oss, säger han till DN.

Vänsterpartiets partiledare Jonas Sjöstedt reagerar starkt på Socialdemokraternas verksamhet.

– Jag tycker det här är så cyniskt. Att sälja på kredit till människor som har skulder är verkligen inte att ta ansvar för hur människor har det, säger han till Expressen.

Sjöstedt vill att Socialdemokraterna slutar med kreditförsäljningen med detsamma. Han vill också att det undantag som möjliggör spelförsäljning på kredit ska slopas helt.

– Socialdemokraterna måste förklara sig. Jag tycker att de måste sluta med den här kreditförsäljningen på en gång.
