Löfven får nu högst förtroende i landet
Annie Reuterskiöld

Stefan Löfven har vind i seglen. Ett av Fredrik Reinfeldts starkaste trumfkort har länge varit det unikt höga förtroende han haft bland väljarna, ett övertag som varit relativt konstant.

När Löfven tillträdde som ordförande för Socialdemokraterna fick han snart höga förtroendesiffror, i en mätning sommaren 2012 hade han högre siffror än statsminister Reinfeldt. Men skillnaden då var inom felmarginalen och M-ledaren återtog snabbt försprånget. Nu är styrkeförhållandet ändrat.

I Demoskops senaste mätning svarar en majoritet av de tillfrågade att de har större förtroende för Löfven än för Reinfeldt. Skillnaden är statistiskt säkerställd.

S-ledaren får också högst siffra, bland dem som bestämt sig, när det gäller vem man vill se som statsminister efter valet.

Marie Demker, professor i statsvetenskap vid Göteborgs universitet påpekar att Reinfeldt faller från en väldigt hög höjd:

- Tidigare har många kunnat tycka att andra partiers politik varit intressant, men Reinfeldt uppfattades som en stark statsministerkandidat. Tappar han det börjar han tappa frågor, försteg och initiativ.

Samtidigt som Stefan Löfven seglar om Reinfeldt vinner S väljarnas förtroende i nästan alla de viktigaste frågorna inför valet. Moderaterna har ett knappt försprång endast när det gäller ekonomi, och lag och ordning - en ledning som inte är statistiskt säkerställd. Men partisekreteraren i M, Kent Persson, vill påminna om att väljarna är lättrörliga.

- Vi upplever att Socialdemokraterna just nu åker land och rike runt och lovar allt till alla men de saknar finansiering för det. När vi går in i en valrörelse så kommer det vara två huvudfrågor, det ena är ordning och reda i ekonomin. Då måste man också kunna förklara för väljarna hur det hör ihop. Det saknas resurser i Socialdemokraternas budget, det kommer bli tydligare när vi går in i val, säger Persson.

- Det andra är jobbfrågan, där vi lägger en offensiv politik för att nya jobb ska kunna skapas. Där de konflikterna blir tydliga så kommer man också se ett lite annat rörelsemönster bland väljarna, säger M:s partisekreterare Kent Persson till Expressens reporter Hanna Jakobsson.

Tidigare i veckan presenterade Sifo en opinionsmätning där Reinfeldt hade störst förtroende bland väljarna. Nu har alltså siffrorna svängt.

- Det kan bero på hur frågan är ställd, hur stort urval man har, det är sannolikheter vi rör oss med. Det finns alltid en slumpfaktor med, därför ska man vara försiktig. Men när resultaten rör sig åt samma håll hela tiden som i Demoskops mätning är det klart att man kan se en trend, säger Marie Demker.

Och trenden är tydlig: Moderaternas siffror ligger i stort sett stilla, medan Löfvens förbättras.

Mätningen är ett stort bekymmer för M, säger Peter Santesson, chef för opinionsanalys på Demoskop:

- Löfven har börjat stiga kraftigt. Det indikerar att regeringen har svårt att nå ut med nya idéer och förslag på hur man ska komma till rätta med de problem väljarna ser omkring sig.

Socialdemokraternas partisekreterare Carin Jämtin har lärt sig att inte ta ut något i förskott:

- Vi gjorde ett misstag i förra valrörelsen och det var att vi var för spretiga och pratade om för många frågor. Då hör inte folk vad vi säger och vet inte vad vi prioriterar. Att få fler jobb, att göra skolan bättre och stärka välfärden, det är våra tre prioriteringar. Vi måste vara tydliga med vår politik, och det ska vi fortsätta med i sju månader till.

I en Sifomätning som GP och SvD presenterar i dag får de rödgröna 52,8 procent av rösterna mot de fyra regeringspartiernas 36,0. Centern noterar sitt lägsta resultat sedan Sifo började mäta opinionssiffror, 2,8 procent. Även om man räknar med en statistisk felmarginal på 0,7 procent är det alltså säkerställt att C hamnar under fyraprocentsspärren.

En stor del av väljarna har inte bestämt sig, 22 procent av de tillfrågade i Demoskops mätning vill ännu inte välja mellan statsministerkandidaterna.



Expressen.se rättar:

I en tidigare version av grafiken stod det dessvärre KDS i stället för KD. Expressen.se beklagar felet.
