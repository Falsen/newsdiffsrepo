Moderaterna i Stockholms stad och län nominerar Ulf Kristersson
Åsa Asplid

Det är knapp månad kvar till dess Moderaterna ska ha extrastämma för att välja ny partiledare.

Men allt tyder redan nu på att det blir Ulf Kristersson, partiets ekonomiskpolitiske talesperson.

Sex länsförbund har redan nominerat honom som kandidat – och på tisdagskvällen meddelar även största länsförbundet Stockholms län samt fjärde största förbundet Stockholms stad att de stöder Ulf Kristersson, vilket Dagens Nyheter var först med att rapportera.

– Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val, säger Kjell Jansson i ett pressmeddelande.

Joakim Larsson, läsordförande för Moderaterna i Stockholms stad är lika positiv:

– Ulf är en person som är resonerande och ödmjuk, men besitter också en tydlig ideologisk kompass, en kombination som är utmärkt för någon som ska leda Moderaterna de kommande åren.

Under tisdagskvällen nominerade även Örebro Ulf Kristersson till partiledarposten, skriver SVT.

Övriga 14 länsförbund som ännu inte nominerat sin kandidat har fram till 11 september på sig att välja vem de vill se som ny partiledare efter Anna Kinberg Batra.
