Schyman och Ingerö
i debatt i "Bara politik"
Saga Skovdahl

Onsdagens "Bara politik" med Niklas Svensson i Expressen TV gästas av Gudrun Schyman, ledare för Feministiskt initiativ, Johan Ingerö, välfärdsansvarig på tankesmedjan Timbro och L-politikern Brigitta Ohlsson.

Schyman och Ingerö ska debattera asylpolitik och den flyktingmanifestation som fram tills nyligen pågick vid Medborgarplatsen i Stockholm.

Efter det kommer försvarets budget att stå i fokus – liksom välfärdspolitiken och regeringens förslag om att införa ett vinsttak för privata välfärdsföretag inom skolan och omsorgen.

Debattgästerna får dessutom kommentera rikspolischefen Dan Eliassons beslut om att låta ett privat företag hantera polisens personal- och lönesystem – utan att använda en kryptering som försvaret godkänt i enlighet med Säkerhetsskyddsförordningen.

Senare i programmet intervjuas också Birgitta Ohlsson, L, av Niklas Svensson.

Gudrun Schyman har besökt Medborgarplatsen och den flyktingdemonstration som pågått där i ett par veckor.

– Det är en humanitär katastrof. Jag tycker inte det är människovärdigt så som man behandlar de unga som finns där. De ska stanna, säger Gudrun Schyman.

Johan Ingerö vill inte se någon flyktingamnesti – men säger att afghanerna kommit hit med falska förespeglingar. Asylskäl ska vara avgörande enligt Ingerö.

– Vi ska inte fatta asylbeslut utifrån vem som har fått medial uppmärksamhet, säger han.

– Det finns inte en möjlighet i världen att försvara sig mot det som är de verkliga hoten: klimathot, terrorism och ökade klassklyftor. Det här löser vi inte med militär, säger Gudrun Schyman.

Johan Ingerö tycker det är bra att Försvarsmakten får högre anslag.

Inte heller när det gäller vinsttak för privata företag inom skolan och omsorgen är Schyman och Ingerö överens. Schyman är positiv.

– Pengarna behövs i verksamheterna, för att få fler lärare och mindre klasser, säger Schyman.

Johan Ingerö är kritisk till den utredning om privata företag inom välfärden som Ilmar Reepalu (S) presenterat – och som föreslår ett vinsttak.

– Företagen kommer inte bygga upp buffertar, de kommer inte att få lån och kommunerna kommer få ett helsike när de ska ta över de här verksamheterna, säger Johan Ingerö.

– Det här är ett reellt hot, fortsätter han.
