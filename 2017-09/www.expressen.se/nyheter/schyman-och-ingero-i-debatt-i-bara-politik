Schyman och Ingerö
i debatt i "Bara politik"
Saga Skovdahl

Onsdagens "Bara politik" med Niklas Svensson i Expressen TV gästas av Gudrun Schyman, ledare för Feministiskt initiativ, Johan Ingerö, välfärdsansvarig på tankesmedjan Timbro och L-politikern Brigitta Ohlsson.

Schyman och Ingerö ska debattera asylpolitik och den flyktingmanifestation som fram tills nyligen pågick vid Medborgarplatsen i Stockholm.

Efter det kommer försvarets budget att stå i fokus – liksom välfärdspolitiken och regeringens förslag om att införa ett vinsttak för privata välfärdsföretag inom skolan och omsorgen.

Debattgästerna får dessutom kommentera rikspolischefen Dan Eliassons beslut om att låta ett privat företag hantera polisens personal- och lönesystem – utan att använda en kryptering som försvaret godkänt i enlighet med Säkerhetsskyddsförordningen.

Senare i programmet intervjuas också Birgitta Ohlsson, L, av Niklas Svensson.

Gudrun Schyman har besökt Medborgarplatsen och den flyktingdemonstration som pågått där i ett par veckor.

– Det är en humanitär katastrof. Jag tycker inte det är människovärdigt så som man behandlar de unga som finns där. De ska stanna, säger Gudrun Schyman.

Johan Ingerö vill inte se någon flyktingamnesti – men säger att afghanerna kommit hit med falska förespeglingar. Asylskäl ska vara avgörande för om man har rätt att stanna i Sverige eller inte, menar Ingerö.

– Vi ska inte fatta asylbeslut utifrån vem som har fått medial uppmärksamhet, säger han.

Fi-ledaren tycker inte att Försvarsmakten ska ha mer pengar, tvärtom. Schyman är bestämd i sin uppfattning om att man inte löser konflikter med vapen.

– Det tycker jag att historien har visat. Jag tycker att det vore väldigt bra om man hade det vi kallar en evidensbaserad syn på utrikes- och säkerhetspolitiken. Tittar vi bakåt i historien är militarismen ett totalt misslyckande, säger Gudrun Schyman.

Hon menar att utvecklingen i exempelvis Afghanistan ger henne rätt.

– Kvittot på misslyckad militarism är 65 miljoner människor på flykt, varav väldigt många är barn. Aldrig har så många barn flytt.

– Det finns inte en möjlighet i världen att försvara sig mot de verkliga hoten: Vi pratar om klimathot, vi pratar om terrorism, vi pratar om ökade klassklyftor som leder till sociala spänningar som är grogrunden till desperation och så vidare. Det här löser vi inte med någon militär, fortsätter Schyman.

Johan Ingerö håller inte med. Han säger att hans mormor, som var motståndssoldat i Norge under den nazistiska ockupationen på 40-talet, hade "tuggat fradga" av Schymans tankar.

– Hade vi förhållit oss på det här sättet som Gudrun är inne på till nazismen, då hade nazismen vunnit. Hade vi förhållit oss så här till Sovjetkommunismen hade Sovjetkommunismen vunnit, säger han.

Inte heller när det gäller vinsttak för privata företag inom skolan och omsorgen är Schyman och Ingerö överens. Schyman är positiv.

– Pengarna behövs i verksamheterna, för att få fler lärare och mindre klasser, säger Schyman.

Johan Ingerö är kritisk till den utredning om privata företag inom välfärden som Ilmar Reepalu (S) presenterat – och som föreslår ett vinsttak.

– Företagen kommer inte bygga upp buffertar, de kommer inte att få lån och kommunerna kommer få ett helsike när de ska ta över de här verksamheterna, säger Johan Ingerö.

– Det här är ett reellt hot, fortsätter han.
