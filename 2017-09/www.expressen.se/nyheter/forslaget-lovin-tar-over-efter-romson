Lövin föreslås bli nytt språkrör efter Romson
Filip Johansson

För två veckor sedan ställde Åsa Romson och Gustav Fridolin sina platser till förfogande. Språkrören ville ha ett starkt mandat och gjorde det tydligt att de ville sitta kvar.

Men taktiken ser ut att ha misslyckats. Som Expressen tidigare avslöjat föreslår valberedningen att Åsa Romson byts ut mot ministerkollegan Isabella Lövin, 53, nu biståndsminister.

– Jag är väldigt glad och hedrad, säger Lövin.

Isabella Lövin är tidigare journalist, mycket uppmärksammad för hennes bok Tyst hav om fiskeindustrin - vilket ledde henne in i Miljöpartiet.

Innan hon blev minister satt hon i Europaparlamentet.

Värt att nämna är att Isabella Lövin ska ha varit Åsa Romsons "minister", som hon valde.

Två timmar efter att valberedningen presenterat sina förslag kom beskedet att Åsa Romson avgår som minister.

Förtroendet för Åsa Romson har varit, och är, rekordlågt. Enbart sex procent av väljarna har förtroende för språkröret, vilket är lägst av alla partiledare.

Men Gustav Fridolin är det språkrör som i stora delar har hållits ansvarig för de kriser som Miljöpartiet gått igenom de senaste veckorna. Mehmet Kaplan ska ha valts av Fridolin till minister och hans uttalanden om Yasri Khan fick senare kritik. Ändå får han valberedningens förtroende.

– Jag har gjort misstag och jag har lärt mig av mina misstag, säger Gustav Fridolin.

I Expressen TV utvecklade utbildningsministern sin syn på de senaste veckornas turbulens.

– Man lär av mina misstag, och i så fall har jag lärt mig väldigt mycket de här veckorna, säger Gustav Fridolin.

När valberedningen avslöjade sitt förslag berättade de också att de varit i kontakt med flera hundra miljöpartister.

– Vi har under den här tiden aktivt kontaktat och haft dialog med samtliga av partiets distrikt, en stor del av lokalavdelningarna, sa Joakim Larsson, valberedningens ordförande.

Nu återstår det att se om Åsa Romson kan sitta kvar som minister ifall hon blir petad som språkrör. Både Fridolin och Lövin talade gott om Romson – samt Miljöpartiets arbete i regering.

– Jag ser att vi redan har gjort stor skillnad, och jag har väldigt stor respekt för det arbete Gustav Fridolin och Åsa Romson gjort att leda ett parti i regeringsställning, säger Isabella Lövin.

Men än är det inte helt klart att Lövin och Fridolin blir ny språkrörsduo, även om mycket i nuläget talar för att kongressen går på valberedningens linje med så kort tid kvar.

De cirka 300 ombuden kommer att rösta om nya språkrör på kongressen i Karlstad till helgen, den 13 till 15 maj.

Expressen söker statsminister Stefan Löfven om hur en petning av Åsa Romson, miljöminister och vice statsminister, påverkar regeringen.

Åsa Romson meddelar, via sin pressekretare, att hon enbart kommer att göra intervjuer med "utvalda journalister" under eftermiddagen.

En annan, utöver Isabella Lövin, som hade stort stöd internt som eventuell ersättare till Åsa Romson är kulturminister Alice Bah Kuhnke.

Hon bekräftar att hon flertalet gånger varit i kontakt med valberedningen under processen.

– Jag har haft många samtal med valberedningen. Jag har varit tydlig i alla samtal att jag inte kandiderar.

Fick du någon konkret fråga av valberedningen om att bli föreslagen?

– Jag vill inte gå in i detalj på vad jag har samtalat med valberedningen om. Det jag har varit tydlig med är att jag inte kandiderar.

Alice Bah Kuhnke lovordar också Isabella Lövin.

– Isabella är oerhört kunnig, väldig engagerad och mycket stark.
