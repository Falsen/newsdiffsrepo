Riksbanken rör inte reporäntan
TT

Temperaturen faller snabbt i den svenska ekonomin samtidigt som prisökningarna ligger under inflationsmålet. Ändå tror bara två av femton ränteanalytiker i Reuters senaste enkät att Riksbanken meddelar sänkt styrränta till 1,0 procent efter räntemötet.

Riksbankens direktion har länge varit splittrad och två av de sex ledamöterna har närmast regelmässigt reserverat sig och velat ha en lägre ränta för att få fart på tillväxten.

Riksbanken sänker prognosen för bruttonationalprodukten i år till 0,9 procent från tidigare 1,5 procent. Nästa år spår Riksbanken att BNP växer med 1,8 procent (1,9) och år 2014 med 2,7 procent (2,8).

Arbetslösheten spås i år hamna på 7,7 procent (7,6) för att nästa år stiga till 7,9 (7,6) och 2014 hamna på 7,4 procent (6,9).

En fortsatt låg ränta stimulerar ekonomin så att inflationen stiger mot målet på 2 procent, motiverar Riksbanken beslutet att behålla reporäntan på 1,25 procent och att sänka reporäntebanan.

"Det är nu mer sannolikt att räntan kommer att sänkas än höjas under vintern", skriver banken.
