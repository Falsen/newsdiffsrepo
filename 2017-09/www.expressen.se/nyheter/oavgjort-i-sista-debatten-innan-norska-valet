Oavgjort i sista debatten innan norska valet
Saga Skovdahl

Stortingsvalet äger rum på måndag. Det är fortfarande högst oklart om regeringen, ledd av statsministern Erna Solberg, Høyre, får behålla makten.

I torsdagskvällens stora partiledardebatt i norska TV2 gjorde både hon och utmanaren, Arbeiderpartiets Jonas Gahr Støre, riktigt bra i från sig. Norska tidningen Dagbladet ger dem fem plus – precis som Verdens Gang.

Hur de mindre partierna ställer sig i regeringsfrågan ser ut att bli helt avgörande för om Solberg eller Gahr Støre får bilda regering. Sedan förra valet har Høyre och Fremskrittspartiet regerat tillsammans i minoritet – men i det här läget är inget fortsatt samarbete givet.



Läs mer: Fritzon nobbar norsk ministerkollega



Ledarna för de två andra borgerliga partierna – Venstre och Kristelig Folkeparti – vill ogärna se Fremskrittspartiet i regeringen. Det här tar dock Erna Solberg med ro.

– Jag vill påpeka att de fyra borgerliga partierna lyckats skapa mycket god politik de senaste åren, även om vi inte har varit i regering tillsammans, säger Solberg i debatten i norska TV2.

– Vill man ha en borgerlig regering av ett eller annat slag, så behövs stöd från alla fyra borgerliga partier. Då når vi bra lösningar, fortsätter statsministern.





Samtidigt smäller Arbeiderpartiets ledare Gahr Støre igen dörren för ett samarbete med Kristelig Folkeparti, vilket varit på tapeten.

– Hareide (Knut Arild Hareide som leder Kristeligt Folkeparti reds. amn.) har sagt att han är i opposition. Vi måste förhålla oss konstruktivt till Kristelig Folkeparti som till alla andra partier, säger Støre i partiledardebatten.

En ny mätning från Dagbladet visar att det norska miljöpartiet MDG kan blir vågmästare – och ge det rödgröna blocken 87 mandat mot de borgerliga partiernas 82.

Utan stöd från MDG ser det inte ut att bli maktskifte i Norge. Enligt VG:s senaste mätning – som visar ett genomsnitt av de senaste publika opinionsmätningarna – får de borgerliga partierna 88 mandat, mot 79 för de rödgröna partierna utan MDG.

I den här mätningen får MDG bara två mandat – vilket inte räcker till en majoritet för de rödgröna partierna.
