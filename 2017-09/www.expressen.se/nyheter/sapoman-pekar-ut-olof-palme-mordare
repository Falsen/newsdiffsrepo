Säpomän pekar ut Olof Palme-mördare
Claes Petersson

För närmare 30 år sedan blev de rikskända i Ebbe Carlsson-affären och ledde Säpos utredning av Palme-mordet.

Men hemligstämplade uppgifter i deras utredning lämnades aldrig över till polisens Palmegrupp.

Under 2014 och 2016 trädde de båda tidigare Säpo-männen, Walter Kegö och Jan-Henrik Barrling, fram i Expressen och berättade om ett tidigare okänt Palme-spår med kopplingar till Sovjetunionen och ett utländskt narkotikanätverk.

Palmegruppen har, enligt spaningsledaren Dag Andersson, under lång tid försökt arrangera ett förhör med Kegö och Barrling. Sekretessfrågan kring deras hemligstämplade uppgifter har dock stått i vägen.

Expressen kan nu avslöja att Kegö och Barrling nu slutligen förhörts ingående om de hemligstämplade uppgifterna.

Förhöret skedde under en hel dag förra tisdagen, från klockan nio på morgonen till klockan fem på eftermiddagen. Det leddes av Palmegruppens spaningsledare Dag Andersson tillsammans med utredarna Karin Johansson och Lennart Gustafsson.



LÄS ÄVEN: Följ Olof Palmes sista steg i livet



Kegö och Barrling lämnade över ett material på 80 sidor, enligt dem handlingar som varit okända för Palmegruppen sedan tidigare.

Under förhöret överlämnades också namnet på den tänkbare Palme-mördare som materialet kretsar kring.

Spaningsledaren Dag Andersson bekräftar förhöret med två tidigare Säpo-männen och att man nu analyserar materialet.

– Vi träffade bägge två, men jag kan inte säga så mycket mer om detta ännu.

– Det är ett omfattande material och vi måste analysera detta och titta på vad vi har sedan tidigare och vad vi inte har sedan tidigare.

Han vill inte uttala sig närmare om intresset för det namn, på en tänkbar mördare, som lämnades över under mötet och vilka åtgärder det kan komma att leda till.

– Det är för tidigt att säga. Vi måste titta närmare på materialet och det kommer att ta ett tag.

Walter Kegö gläds över att slutligen, efter många turer, kunnat lämna över sina uppgifter.

– Det handlar om 80 sidor material, en hypotes som skrevs 1989 och aldrig tidigare överlämnats i sin helhet. Materialet innehåller ny information om diplomatbuggningen och namnet på en tänkbar mördare.

Diplomatbuggningen var en stor affär i slutet av 1980-talet och rör buggningen av en sovjetisk diplomat och Sovjetunionens påstådda inblandning i mordet.

– Det här är ett oerhört tungt material som nu måste utredas.

Kegö och Barrling vill inte gå in i detalj på uppgifterna men har tidigare avslöjat att det rör sig om en tänkbar mördare som ingick i en attentatsgrupp, var knuten till ett utländsk narkotikanätverk och hade viss bakgrund i Sovjetunionen.

– Vi anser också att han kan placeras på Sveavägen vid tiden för mordet, säger Kegö.

Var mannen finns nu, eller om han ens är i livet, är oklart.

Jan-Henrik Barrling säger att han hoppas på en internationell efterlysning.

– Man kan hoppas att det leder till en internationell efterlysning och de indikationer jag fått från Palmegruppen tyder på att det kan bli så, säger Barrling.

– Vi vet inte om han lever eller var han befinner sig, men det går också att kartlägga honom genom andra personer.

Förhöret med Kegö och Barrling har kunnat hållas efter långa och invecklade turer.

De första kontakterna kring ett förhör med Palme-gruppen togs redan för tre år sedan.

Kegö och Barrling berättar att Säpo tidigare i år slutligen gav klartecken till Palmegruppen att förhöra de tidigare Säpo-männen. Kegö och Barrling är mycket kritiska till fördröjningen.

– Det visade sig att sekretessen flyttar med till Palmegruppen och att det hela tiden varit fritt fram för förhör. Det är en jätteskandal att vi inte tidigare fick veta det och den kompetensen borde ha funnits hos Kerstin Skarp, som en av Sveriges främsta jurister.

Kerstin Skarp, som är förundersökningsledare i Palmegruppen, väljer att inte alls kommentera.

– Jag kommenterar inte detaljer om utredningen och säger inte vad vi gör.
