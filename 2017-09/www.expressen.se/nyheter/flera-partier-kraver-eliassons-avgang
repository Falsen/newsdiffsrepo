Flera partier kräver
Eliassons avgång
Mimmi Nilsson

Dan Eliasson har beslutat att ge ett privat företag åtkomst till hemlig och känslig information från Polismyndighetens personal- och lönesystem, vilket Ekot var först med att berätta om.

Nu strömmar reaktionerna in från flera politiska håll. På Twitter skriver Jonas Sjöstedt, Vänsterpartiets ledare: "Regeringen bör omedelbart informera riksdagen och partiet om vad som skett"

I Expressen TV utvecklar V-ledaren:

– Stämmer de här uppgifterna är det oerhört allvarligt, det är naturligtvis oerhört känsliga uppgifter. Riksdagen har inte informerats om detta, det luktar en rejäl skandal.

Han fortsätter:

– Regeringen måste förklara sig i morgon och lägga allt på bordet. Vad regeringen har vetat och när, det är helt nödvändigt att vi fr reda på detta. Känsliga register ska inte läggas ut på privata företag.

Sjöstedt vill även ha en förklaring från rikspolischefen själv.

– Om en polischef medvetet gör något som strider mot lagar och förordningar så är den personen omöjlig, men jag vill ge Dan Eliasson en chans att förklara sig, säger Sjöstedt.

Moderaternas rättspolitiske talesperson Tomas Tobé kräver nu svar från både rikspolischefen Dan Eliasson och regeringen.

– Om det här stämmer så är det ytterst allvarligt. Det här handlar om känsliga uppgifter om poliser och deras familjer, säger han till TT.

Moderaterna vill också veta om det här har skett i samråd med departementet och om det här är ytterligare ett exempel på hur man hanterar känsliga uppgifter från regeringen.

Har du fortsatt förtroende för Eliasson?

– Moderaterna tycker att Sverige behöver en ny rikspolischef, men det är inte ett krav vi riktat utifrån de uppgifter vi fått i kväll. Nu vill jag att vi ska gå till botten med det här och jag vill veta om man har äventyrat enskilda poliser och familjers säkerhet. Frågan om förtroendet tycker jag just nu är sekundär, säger Tomas Tobé (M).

En annan som har reagerat är Jan Björklund, partiledare för Liberalerna.

Roger Haddad från Liberalerna är även han upprörd över uppgifterna som framkommit.

– Det här är synnerliga allvarliga uppgifter som har kommit fram i Ekots granskning och påminner om de brister vi har sett i Transportstyrelsen och regerings IT- haveri. Det börjar bli alldeles för många exempel där vi ser brister i myndigheternas rutiner, säger han till Expressen.

Har han förtroende att sitta kvar på sin post?

– Den frågan talade vi redan om ett år sedan, det här förstärker inte hans roll och funktion. Det är extra allvarligt när det handlar om högsta polisnivå.

Även Centern ser mycket allvarligt på nyheten.

– Det är utomordentligt allvarligt. Vi har andra gången på kort tid ett flagrant brott mot säkerhetsbestämmelserna på en svensk myndighet. Om det som skrivs stämmer är det fullständigt oacceptabelt. Och jag räknar med att vi i justitieutskottet och riksdagen snarast kommer bli informerat om läget och vilka åtgärder man avser att vidta, säger Centerpartiets rättspolitiska talesperson Johan Hedin till TT.

Hedin fortsätter:

– Begår man brott så bör man skiljas från sin tjänst. Det gäller alla myndighetschefer och polisen är inget undantag. Men det viktiga nu är att vi får klarhet i hur läget ser ut, säger Hedin.

Även KD-ledaren Ebba Busch-Thor är kritisk till rikspolischefens agerande. På Twitter skriver hon: "Svensk polis förtjänar bättre än en ledning som kan ha riskerat enskilda polisers och rikets säkerhet.

Sara Skyttedal, KD, skriver på Twitter:

"Tror Dan Eliasson snodde några sändningsminuter av mig. Men eftersom det handlar om hans kommande avgång är han förlåten"

Sverigedemokraterna kräver Dan Eliassons avgång på Twitter.
