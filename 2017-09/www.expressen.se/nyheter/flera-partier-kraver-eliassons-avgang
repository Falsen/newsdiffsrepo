Regeringen kräver
svar av Dan Eliasson
Mimmi Nilsson

Dan Eliasson beslutade att ge ett privat företag åtkomst till hemlig och känslig information från Polismyndighetens personal- och lönesystem, kallat Palasso, vilket Ekot var först med att berätta om.

Enligt uppgifter till Aftonbladet tog Dan Eliasson själv kontakt med justitiedepartementet i måndags - men han sa då att det inte begåtts något fel.

– Vi har inte känt till det här, ingen har vetat någonting, säger en regeringskälla till tidningen.

Med anledning av avslöjandet hålls det på onsdagsmorgonen ett möte mellan justitie- och inrikesminister Morgan Johanssons (S) statssekreterare Charlotte Svensson och representanter från Polismyndigheten.

Justitieminister Morgan Johansson befinner sig just nu i Göteborg.

Vid 15-tiden säger han till Expressen att Säkerhetspolisen nu kopplats in i ärendet för att "se om det har gjorts några överträdelser mot den säkerhetsskyddslag som styr den här verksamheten."

– Vi vet ännu inte om det har gjorts några överträdelser av lagstiftningen.

Morgan Johansson har under dagen talat med justitieutskottets ordförande Tomas Tobé i telefon.

– Vi har diskuterat vilka former vi ska ha när det gäller att ge information till oppositionen. Jag vet att det finns ett stort tryck och informationsbehov därifrån också. Vi hade ett bra samtal och vi ska nog kunna hitta en bra form.

Morgan Johansson säger att han fick den första informationen under tisdagen. Han begärde då en fullständig redogörelse från polisen.

Borde regeringen ha informerats tidigare?

– Det är svårt för mig att ta ställning, att veta det nu, för vi måste först veta vad som egentligen ligger i påståenden. Vilken bärkraft de har. Jag har ändå varit med i politiken på den här nivån i nästan 20 år, och en sak har jag lärt mig – och det är att man måste ta in alla sidor innan man bildar sig en uppfattning.

Har du haft något samtal med Eliasson om det här?

– Nej, det har jag inte haft.

När kommer du att ha det?

– Som sagt, först vill jag gå igenom vad som verkligen har förevarit. Sen finns det säkert skäl att ha ett direkt samtal med rikspolischefen om detta. Men det är samtidigt viktigt tycker jag att han också gör sig tillgänglig för att svara på frågor, för det finns en stor efterfrågan på mer information om detta.

Känner du dig säker på att inga personuppgifter för poliser har spridits?

– Det är en av de frågorna som man nu måste gå igenom. Polismyndigheten bestrider ju det i dag på sin hemsida med ett särskilt pressmeddelande. Men det är en av de frågor som måste gås igenom.

Morgan Johansson kommenterar också oppositionspartiernas krav på Dan Eliassons avgång:

– Det har varit sådana krav under ganska lång tid från oppositionen. Jag skulle nog vilja säga att det här innebär att de har väckt den frågan igen, men jag har förtroende för rikspolischefen fram till dess att det skulle komma information som gör att det måste omvärderas. Och där är vi inte i dag.

Morgan Johansson återvänder till Stockholm i kväll.

Överåklagare Anders Jakobsson vid särskilda åklagarkammaren säger till Expressen på onsdagsförmiddagen att det ännu inte inletts någon förundersökning mot rikspolischefen.

– Just ni tittar vi på det här så får vi se var det landar. Det handlar ju om att plocka hem en massa uppgifter och det kan man ju göra utan att inleda en förundersökning.

Den som har tillgång till personal- och lönesystemet ges möjlighet till en unik inblick i hur polisen arbetar. Förutom namn, personnummer och löner på alla anställda finns där också uppgifter om närmaste anhöriga och till och med barn. Man kan se vart enskilda poliser rest, olika meriter och scheman, skriver Ekot.

Eftersom det rör sig om hemliga uppgifter och berör rikets säkerhet måste  informationen mellan polisen och företaget krypteras enligt ett system godkänt av Försvarsmakten. Detta är tydligt i Säkerhetsskyddsförordningen.

Men för att spara pengar och tid så beslutade rikspolischefen Dan Eliasson, våren 2015 att man skulle göra ett undantag från Säkerhetsskyddsförordningen. Det innebar att han struntade i Försvarets krypteringslösning.

– Så får det inte gå till, säger Pia Gruvö, chef för IT-säkerhet på Militära underrättelse- och säkerhetstjänsten, MUST, till Ekot.

De enda som kan besluta om att göra avsteg från förordningen är regeringen.

Reaktioner har även strömmat in från flera politiska håll. På Twitter skriver Jonas Sjöstedt, Vänsterpartiets ledare: "Regeringen bör omedelbart informera riksdagen och partiet om vad som skett".

I Expressen TV utvecklar V-ledaren:

– Stämmer de här uppgifterna är det oerhört allvarligt, det är naturligtvis oerhört känsliga uppgifter. Riksdagen har inte informerats om detta, det luktar en rejäl skandal.

Sjöstedt vill ha en förklaring från rikspolischefen själv.

En annan som har reagerat är Jan Björklund, partiledare för Liberalerna.

Roger Haddad från Liberalerna är även han upprörd över uppgifterna som framkommit.

– Det här är synnerliga allvarliga uppgifter som har kommit fram i Ekots granskning och påminner om de brister vi har sett i Transportstyrelsen och regerings IT- haveri. Det börjar bli alldeles för många exempel där vi ser brister i myndigheternas rutiner, säger han till Expressen.

Även Centern ser mycket allvarligt på nyheten.

– Det är utomordentligt allvarligt. Vi har andra gången på kort tid ett flagrant brott mot säkerhetsbestämmelserna på en svensk myndighet. Om det som skrivs stämmer är det fullständigt oacceptabelt, säger Centerpartiets rättspolitiska talesperson Johan Hedin till TT.

Även KD-ledaren Ebba Busch-Thor är kritisk till rikspolischefens agerande. På Twitter skriver hon: "Svensk polis förtjänar bättre än en ledning som kan ha riskerat enskilda polisers och rikets säkerhet.

I Expressens Senaste nytt fortsatte hon att tydliggjorde hon KD:s inställning till Eliasson:

– Om detta stämmer så är det mycket allvarligt. Svensk polis har redan ett mycket utsatt jobb i dag och då är det självklart väldigt allvarligt att den högsta ledningen kan ha frångått säkerhetsskyddsförordningen och riskerat att enskilda polisers personuppgifter, bostadsadress och namn på familjemedlemmar hamnat i orätta händer, säger Busch-Thor.

– Vi har ju krävt Dan Eliassons avgång tidigare på grund av att han på ett dåligt sätt hanterat den kris som är inom svenskt polisväsende och att hans egen organisation har sagt att det saknar förtroende för hans ledning. Men det är klart att de se senaste dagarnas skriverier inte förbättrar saken.

Hur ser du på myndigheters hantering av känsligt material som outsourcas?

– Vi vet sedan tidtigare att det finns en förbättringspotential här. Det har funnits en naivitet genomgående i många delar av det svenska samhället när det kommit till säkerhetsfrågor. Oavsett om man outsourcar eller ej, det är inte det som är den avgörande frågan, så måste man göra det på ett ansvarsfullt sätt och man måste hela tiden hålla sig till de säkerhetsföreskrifter som finns.

Sara Skyttedal, KD, skriver på Twitter:

"Tror Dan Eliasson snodde några sändningsminuter av mig. Men eftersom det handlar om hans kommande avgång är han förlåten"

Sverigedemokraterna kräver Dan Eliassons avgång på Twitter.

I ett skriftligt uttalande till TT tillbakavisar Polismyndigheten att det har begåtts lagbrott:

"Med anledning av dagens medieuppgifter att polisen ska ha hanterat uppgifter i strid mot säkerhetsskyddsförordningen vill Polismyndigheten vara tydlig med att Polismyndigheten har agerat i enlighet med säkerhetsskyddsförordningen.

Försvarsmaktskrypto måste användas om hemliga uppgifter sänds i datanät utanför polisens kontroll. Om hemliga uppgifter sänds i datanät som polisen har kontroll över behöver försvarsmaktskrypto inte användas utan andra kryptosystem får användas, i enlighet med Säkerhetsskyddsförordningens §13."

På onsdagen lade polisen ut ett förtydligande på sin hemsida. "Vi har inte överfört hemliga och känsliga uppgifter. Vi har agerat helt i enlighet med säkerhetsskyddsförordningen och säkerhetsskyddslagen. De uppgifter som ska vara skyddade är väl skyddade", skriver polisen.

Även påståendet att känslig information om anställdas och deras anhörigas personuppgifter kan ha hamnat i orätta händer dementeras. "Hemliga uppgifter är skyddade på det sätt säkerhetsskyddsförordningen och säkerhetsskyddslagen föreskriver. Det finns ingen risk att denna information har läckt ut till obehöriga."

Enligt polisen handalar det inte heller om att myndigheten outsourcat arbetsuppgifter. "Däremot har vi ett företag som hjälper vår IT-avdelning och andra delar av Polismyndigheten att hantera driften i vårt personaladministrativa system Palasso."

Polisen menar att det är ett missförstånd kring grunderna för beslutet att inte använda kryptolösningen från Försvarsmakten som ligger bakom all uppståndelse.

"Vi beslutade att ge utrymme för vår IT-avdelning att inte använda Försvarsmaktens krypto, för att i stället använda datanät inom polisens kontroll med andra säkerhetslösningar. Det är i enlighet med 13§ säkerhetsskyddsförordningen. Så här i efterhand kan man konstatera att beslutet borde ha formulerats tydligare. Det ger en missvisande beskrivning av vad vi de facto har gjort. Vilket vi beklagar, " skriver polisen.

Beslutet togs i ett läge då det fanns viss risk att löneutbetalningarna till de anställda inte hade gått att genomföra.

Justitieutskottets ordförande Tomas Tobé, M, kallar både rikspolischefen Dan Eliasson och justitieminister Morgan Johansson till utskottet.

– Jag och justitieministern är överens om att oppositionens partier nu måste beredas möjlighet om att nu få information. Det handlar om att vi måste gå till botten med vad som skett. Kan någon misstänkas för brott? Hur kommer det sig att justitiedepartementet så pass sent verkar ha fått reda på den här upphandlingen hos polismyndigheten?

Ska man tolka det som att Dan Eliasson sitter kvar ett tag till?

– Det är upp till regeringen huruvida de väljer att entlediga myndighetschefer. Moderaternas uppfattning är att Sverige behöver en ny rikspolischef. Men det har ingen bakgrund i de här uppgifterna. Skulle det stämma är det klart att det är ytterligare försvårande omständigheter.
