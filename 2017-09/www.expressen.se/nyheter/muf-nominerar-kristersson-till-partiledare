Muf nominerar Kristersson till partiledare
Mats Bråstedt

Efter att Anna Kinberg Batra avgick så har flera förbund nominerat Ulf Kristersson. Den senaste i raden är ungdomsförbundet som höll ett möte under måndagskvällen.

– Vi tycker att Ulf Kristersson är bäst lämpad att leda partiet. Han har redan lyckats ingjuta förtroende i stora delar av organisationen och kan få partiet på fötter igen, skriver Benjamin Dousa i ett sms till Expressen.

Benjamin Dousa har även meddelat om ungdomsförbundets beslut på Twitter.

Det var förra veckan som Ulf Kristersson meddelade att han kandiderar till posten efter att Anna Kinberg hade meddelat att hon lämnar posten som partiledare.

– Jag tycker det är en tuff tid i svensk politik väldigt mycket om inte fungerar, och det är tufft för Moderaterna. Jag känner ansvar, och jag känner mig redo om andra tror jag är rätt man för uppgiften, har Ulf Kristersson tidigare sagt till Expressen angående att han ställer upp och kandiderar till posten.

Flera länsförbund, bland annat Dalarna, Norrbotten, Västerbotten och Sörmland har tidigare nominerat och sagt att de vill se Kristersson som partiledare.

Till Expressen TV säger Bejamin Dousa:

– Vi tycker att Ulf är bäst lämpad att leda partiet. I Muf ser vi inte några andra konkurrenter, utan vi tror att han har tillräckligt stöd för att bli Moderaternas nye partiledare.

Under måndagskvällen lämnade även Moderaterna i Gävle besked. Valet föll på Carl Bildt.

– Vi tror att partiet behöver en stark och känd ledare som kan ta över, i varje fall under ett tag så att vi kan komma upp ur det nuvarande läget. Ulf Kristersson ser vi som ett kommande namn, kanske den som får ta över efter Carl Bildt. Men i nuläget nominerar vi bara ett namn, säger Anders Jansson till Gefle Dagblad.
