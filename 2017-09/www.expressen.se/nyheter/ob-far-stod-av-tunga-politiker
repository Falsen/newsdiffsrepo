ÖB får stöd av tunga politiker
Erik Högström

Under en tid har Sverker Göranson varit satt under lupp. I en intervju med SvD i början av januari sade han att Sverige skulle klara sitt försvar av ett bestämt mål i omkring en vecka. Det uttalandet har sedan gjort att chefsåklagaren Thomas Lindstrand nu utreder om Göransons ord kan ha skadat Sveriges försvar, vilket skulle kunna ge ett fängelsestraff på upp till två år.

På lördagen berättade SvD att försvaret koncentrerar sig på fem områden i Sverige och bara kan försvara ett av dem i händelse av krig – vilket är tvärtemot regeringens uppfattning om att hela landet ska försvaras.

Turbulensen kring försvaret får flera allianspolitiker med inriktning på försvarsfrågor att prata öppet.

Kristdemokraten Mikael Oscarsson, som är ledamot i riksdagens försvarsutskott, säger till SvD att situationen med Ryssland, som bara i år gör en 25-procentig upprustning, innebär att Sverige måste anpassa sig till en ny säkerhetspolitisk situation:

– För framtiden är det oansvarigt att inte ha någon närvaro på Gotland när Östersjön skulle kunna bli ett förstahandsmål i en framtida kris. Det är viktigt att ta höjd för att det kan bli ett tuffare läge, säger Oscarsson till SvD.

Allan Widman, FP, säger att det territoriella försvaret varit nedlagt i 15 års tid:


– Det är ett stort och omfattande arbete att bygga upp det igen. Målet är inte längre att ha en gubbe i varje buske utan att satsa på flexibla och rörliga förband, men vi befinner oss i ett uppbyggnadsskede och det är en återställning som kommer att ta tid, säger Allan Widman.

Och Centerns Staffan Danielsson öppnar för samverkan med andra nationer - eller med Nato:

– Mycket talar för att försvarsbudgeten måste ökas och min analys är att den måste ökas mer om vi inte utvecklar ett närmare samarbete med andra nationer. Sverige har aldrig i modern tid varit mer beroende av sin omvärld för att försvara sig. Ändå blockeras en analys av den frågan i försvarsberedningen av både Moderaterna och Socialdemokraterna. Följden är att vi i stället med många små steg närmar oss Nato allt mer, men helt utan en öppen debatt, säger Staffan Danielsson.

Försvarsministern, moderaten Karin Enström, har sökts av SvD för en kommentar.
