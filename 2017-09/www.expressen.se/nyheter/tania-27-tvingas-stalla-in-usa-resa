Tania, 27, tvingas ställa in USA-resa
Linette Israelsson

Donald Trumps nya flykting- och visumstopp för medborgare i sju länder i Afrika och Mellanöstern, däribland Iran, har orsakat kaos. Och tiotusentals – kanske hundratusentals – svenskar kan drabbas.

En av dem är Tania Hörnickes mamma, som har iranskt ursprung.

Tania, hennes sambo, deras nio månader gamla dotter Alicia och Tanias mamma hade tänkt resa till Melbourne i Florida för att hälsa på sin släkt och fira persiskt nyår i mars. Tania Hörnickes moster och kusiner bor i USA och de såg alla fram emot resan.



LÄS MER: Trumps order stoppar familjens återförening



Resan var bokad, semestern godkänd – och visumen beviljade.

– Så skedde det här så min mamma inte kan åka. Min kusin ringde från USA och berättade att de drar in hennes visum. Hon har åkt varje år i flera års tid men nu kommer hon inte få träffa sin syster, berättar Tania Hörnicke.

Då vägrar även resten av familjen att åka.

– Det finns ingen mening att stödja ett land som förbjuder min familj.



LÄS MER: Oscarsregissör portas från USA av Trump



Tania Hörnicke säger att situationen som nu utspelar sig i USA är "absurd".

– Att det ens kan hända sådant här det här årtiondet.

Det skulle bli lilla Alicias första resa till USA. Men nu blir den alltså inte av.

– Det känns fruktansvärt, inte alls roligt. Och mamma är jätteledsen.

Familjer kommer att få tillbaka pengarna från resebolaget. Men Tania Hörnicke tror inte att det kommer att bli någon resa alls – inte heller längre fram i år.



LÄS MER: Statsvetaren: 300 000 svenskar kan drabbas



Hon har skrivit om händelsen på Facebook:

"Jag är så otroligt ledsen.

Vår 1a resa med Alicia i mars som vi sett fram emot så länge blir inte av.

Pga en man som kallar sig USAs "president".

En man som förbjuder min familj & släkt från att åka till USA. För dem är tydligen ett "terrorist-hot"".
