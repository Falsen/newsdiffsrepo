Smash and grab mot flera butiker
– Kraschade rakt in i modebutik
Filippa Rogvall

Larmet inkom till polisen vid 03.47 på tidiga tisdagsmorgonen. Butikerna som utsatts är Hanson sport och J Lindeberg, som ligger intill varandra.

– Det är oklart om fordonet användes i båda butikerna eller inte. I nuläget kan jag inte uttala mig om det. Vi har polispatruller som jobbar på plats och ska bland annat göra beslag av fordon, det som användes som murbräcka, säger RLC-befäl John Enzinger.

Ett okänt antal gärningsmän ska ha tagit sig in i butikerna och sedan kastat ut fotanglar under sin flyktväg, för att försvåra för polis och väktare.

Enligt ÖP hade tjuvarna god tid på sig – eftersom inga poliser tjänstgjorde på orten var patrullen på plats drygt 40 minuter efter larmet.

En boende med koppling till en av butikerna berättar att tjuvarna fått med sig både vanliga kläder och dyra skidställ.

– Det var lite obehagligt allting. Bilen stod fortfarande på tomgång och nedanför var det ett träd som hade vält, och polisen visste inte om de hade kört ner det också. Det låg en brandsläckare i bilen som de förmodligen använt för att krossa glaset, säger vittnet.

Polisregion Nord har kopplat in både region Bergslagen, region Mitt och även polis i Norge i ärendet.

– När det är brott där man kan misstänka att gärningspersonerna tar sig över gränsen kontaktar vi norsk polis, säger John Enzinger och fortsätter:

– Vi samarbetar alltid med Norge när det händer nära gränserna, det är bara för att informationen ska finnas ute. De informerar sina patruller som är ute. Vi kan inte spekulera i vilket håll flykten har gått.

Norska VG har pratat med Ole Tuset, vid polisen i Trøndelag, som har blivit informerad om händelsen.

– Det är inte otänkbart att ta sig över gränsen för att komma undan, då jobbar vi med våra svenska kolleger. Om någon ser något kan de kontakta oss eller höra av sig direkt till svenska polisen, säger han till tidningen.

Det är i nuläget oklart till vilket värde som gärningsmännen fick med sig gods från butikerna.

– Förundersökningsledaren väljer om han vill släppa mer information under dagen, säger Enzinger.
