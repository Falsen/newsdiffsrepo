Skådespelare höggs ihjäl på scenen
Rebecca Hagnestad

En japansk skådespelare dog efter att han huggits i magen av ett samurajsvärd, skriver CNN. Mannen skadades under en repetition inför en pjäs där svärdet ska ha använts.

Under repetitionen övade mannen en stridsscen, när han ska ha träffats av svärdet. Mannens medspelare hörde att han grymtade och de såg sedan att mannen krupit ihop. Han fördes snabbt till sjukhus där han senare avled. Ingen av de andra skådespelarna ska ha sett exakt vad som hände, skriver CNN.

Polisen utreder nu om händelsen var en olycka eller om det ligger ett brott bakom. De har inte gett någon närmre beskrivning av vapnet, men uppger för CNN att det rör sig om ett "svärdsliknande objekt".

Om svärdet är äkta eller om det rör sig om rekvisita vill de inte heller gå ut med, skriver AP. Det finns inte heller några uppgifter om svärdet kan ha varit utrustat med någon typ av säkerhetsutrustning.

Det här är andra gången på en månad som en skådespelare dör i en olycka på scen, rapporterar CNN. I början av februari kvävdes en italiensk skådespelare i Pisa. Olyckan hände under ett framförande av ett experimentellt teaterstycke där mannen deltog i en hängningsscen.

En kvinnlig läkare i publiken märkte att mannens rep satt för hårt kring halsen. Hon sprang då fram till mannen och tillsammans med en annan åskådare lyckades de får ner mannen. Han fördes till sjukhus där han senare förklarades kliniskt död. I samband med familjen togs sedan beslutet att donera mannens organ.

Polisen påbörjade en utredning för att undersöka om olyckan berodde på otillräckliga säkerhetsrutiner. Mannen ska själv ha valt att genomföra den iscensatta hängningen.
