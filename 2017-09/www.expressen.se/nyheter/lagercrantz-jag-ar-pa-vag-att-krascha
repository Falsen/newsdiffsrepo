Lagercrantz: "Jag är på väg att krascha"
Kim Malmgren

Vid midnatt, natten mot torsdag, släpptes den fjärde delen i bokserien om Millennium. Lanseringen är ett jätteprojekt och innebär att boken får världspremiär i 27 länder samtidigt.

Det innebär också att litteraturvärldens strålkastare har vänts mot bokens författare David Lagercrantz. Från att ha haft en väldigt hektisk månad med mycket intervjuer intensifierades läget ytterligare i samband med boksläppet.

I en uppmärksammad intervju i SVT:s Aktuellt på torsdagskvällen fick han frågan om han skrev boken för berömmelsens skull.

– Jag ska säga dig, berömmelsen är jag så jävla trött på nu att jag håller på att bli galen. Jag sitter i intervjuer hela tiden. Jag kunde inte föreställa mig det här, svarade Lagercrantz då.

Förlaget bakom boksläppet, Norstedts, har varit förberedda på enorm uppmärksamhet, både i Sverige och internationellt. Trots det så har det stora mottagandet överträffat alla förväntningar, enligt förlagschef Eva Gedin.

Mycket fokus har hamnat på David Lagercrantz och i flera direktsända intervjuer med svenska medier har han själv beskrivit det som att han intervjuas "dag och natt". Hans egna ordval kring den uppskruvade stämningen har varit "absurd", "surrealistisk" och "obegriplig".

Samma sak har han kommunicerat till Norstedts i den löpande dialog som finns mellan författaren och förlaget.

– Han har uttryckt det väl själv i intervjuer de senaste dagarna. Han tycker att vissa saker har känts helt bisarra och de har också plågat honom. Samtidigt tycker han att det är väldigt roligt, det är en blandning givetvis, säger Eva Gedin.

Intervjuer med medier från hela världen har varit inbokade flera månader i förväg, men för Lagercrantz eget välmående har man nu valt att dra i en broms.

– Vi har sett över hans schema och trappat ned, säger Eva Gedin och fortsätter:

– Vi har flyttat saker och ställt in saker men David är inte i något sådant tillstånd att han behöver avbryta allting. Det är inte tal om så drastiska åtgärder, utan vi stämmer hela tiden av med honom och ser hur mycket han orkar, säger Eva Gedin.

På torsdagen skulle David Lagercrantz ha intervjuats i Sveriges Radios program P4 Extra på plats i studion. En intervju han först ställde in – men sedan ändå gjorde, fast på telefon.

– Jag är ledsen att jag strular, men jag är på väg att krascha. Jag sover ingenting, sa Lagercrantz till P4 Extra om sina snabba ändringar.

I programmet pratar författaren vidare om att han tidigare varit orolig för recensionerna av boken. Och de första svenska sådana har inte direkt varit hyllningar. Bland annat skrev Expressens Jens Liljestrand att "Det som inte dödar oss" är en hopplöst blek kopia.

Men David Lagercrantz väljer i stället att fokusera på de internationella medierna – vilket får honom på bättre humör.

– Nu strömmar det in recensioner från The Guardian, New York Times, US Today, Le Monde, Daily Telegraph och de är helt lysande! Nu har jag fått en ny energi! säger han till P4 Extra.

Förlagschefen är kritisk till medier som valt att konfrontera Lagercrantz med tuffa resonemang om den infekterade stämning som råder mellan originalförfattaren Stieg Larssons sambo Eva Gabrielsson och den andra sidan, med bland annat Norstedts, som fattat beslutet om uppföljningen av den avlidne författarens bokserie.

– Att det också har kommit en hätsk debatt som egentligen är riktad mot oss, men som David fått fronta, är jag väldigt olycklig och faktiskt lite förbannad över. Det är ohederligt. Jag tycker att rätt frågor ska ställas till rätt person.

Nu är den svenska lanseringen med ständiga intervjuer över. I början av nästa vecka åker Lagercrantz på utlandsturné för att marknadsföra den nya boken.

– Utlandsturnén sker på ett annat sätt. Det handlar inte om att sitta i flera intervjuer varje dag. Där är det också boksigneringar och det kommer att ske i ett annat tempo, säger Eva Gedin.
