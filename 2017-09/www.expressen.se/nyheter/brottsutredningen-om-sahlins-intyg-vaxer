Brottsutredningen om Sahlins intyg växer
Filip Johansson

Mona Sahlin avgick förra veckan som chef för Nationella samordnare mot våldsbejakande extremism, efter Expressens avslöjande om att hon skrivit ett falskt löneintyg till sin medarbetare och tidigare livvakt för att han skulle köpa en bostadsrätt för tio miljoner på Solsidan i Saltsjöbaden.

Intyget gjorde gällande att den före detta livvakten tjänade 60 000 kronor hos Nationella samordnaren, och 60 000 kronor från Mona Sahlins egen firma.

I själva verket tjänade han 43 000 kronor i månaden hos Nationella samordnaren, och Sahlin satte in 60 000 kronor på ett konto hos Skatteverket först efter att Expressen konfronterat henne med uppgifterna.

Under onsdagen kunde Expressen avslöja att Mona Sahlin skrivit ytterligare ett falskt intyg, som skickades in den 31 mars 2015 till en tjänsteman på Handelsbanken. Två dagar senare köpte livvakten en lyxbil för närmare en miljon kronor.

Åklagaren Anders Jakobsson på Särskilda åklagarkammaren i Stockholm leder förundersökningen kring det första intyget - en utredning som nu utökas efter avslöjandet om ett andra intyg.

Åklagaren har nu begärt ut flera handlingar i ärendet.

– Jag väntar på att få de här uppgifterna som jag har begärt. När jag har fått de uppgifterna kommer jag sätta mig ner och fundera på hur jag ska gå vidare, säger Anders Jakobsson.

Det här intyget som vi skrev om i går (onsdag), har du begärt ut det?

– Ja, det kommer bli en följd av det ni skrev att jag kommer titta närmare på det också.

Har du fått det än?

– Nej, jag sitter och väntar på handlingar. Jag har inte fått det än.

På Handelsbanken kan man inte uttala sig om det enskilda ärendet, men lovar att vara behjälpliga om polisen begär, eller har begärt, ut handlingar i ärendet.

– Självklart hjälper vi till om myndigheter ställer frågor till banken, säger Johan Wallqvist, presschef på Handelsbanken.



SE TV: Så lever Mona Sahlins före detta livvakt lyxliv



Brottsrubriceringarna i förundersökningen är misstänkt osant intygande och missbruk av osant intygande.

Ingen person är ännu delgiven misstanke om brott och ingen har heller kallats till förhör. Men flera utredare arbetar med ärendet som i nuläget handlar om att bearbeta dokument.

Anders Jakobsson vill inte, med hänvisning till förundersökningssekretess, gå in på om han fått vetskap om fler handlingar eller intyg som kan påverka utredningen.

– Jag har begärt in en massa handlingar. Det är ingen som är skäligen misstänkt och det är ingen som är kallad till förhör, säger han.

Kan det finnas handlingar som inte har uppmärksammats?

– Det kan det finnas. Men det behöver inte finnas, det är det vi får titta lite närmare på här, säger han.

Samtidigt väcker det andra intyget ytterligare frågetecken kring om andra brott har begåtts av Mona Sahlin. Stämmer uppgiften att hon betalat ut lön från sin egen firma på 20 000 i månaden i mars 2015 så kan det röra sig om skattebrott, alternativt skatteförseelse.

Detta då hon inte var registrerad som arbetsgivare, eller har betalat in arbetsgivaravgifter.

Mona Sahlins bolag har inte varit registrerat som arbetsgivare under hela 2015. Har lön betalats ut från hennes firma till livvakten kan ärendet hamna hos skattebrottsenheten hos Skatteverket.

– Arbetsgivaravgifter är man skyldig att betala om man är arbetsgivare. Det är en hygglig procentsats på lönen som ska betalas in, och det ska redovisas. Deklarerar man inte kan det vara fråga om skattebrott, eller skatteförseelse om det rör sig om mindre belopp, säger Thomas Saltin, enhetschef på skattebrottsenheten i Sverige.



LÄS MER: Snabb sammanfattning - detta har hänt



Det råder sträng förundersökningssekretess både hos Ekobrottsmyndigheten och hos skattebrottsenheten. Därför kan ingen svara på om Mona Sahlins ärende utreds eller kommer att utredas.

– Om det inte har varit någon lön ska det inte heller betalas några arbetsgivaravgifter. Då kan det handla om osant intygande eller förfalskning av handlingar, men då hamnar det inte hos oss, säger Thomas Saltin.

Advokat Claes Borgström har anlitats för att företräda Mona Sahlin i brottsutredningen. Han kommenterar de senaste uppgifterna om det nya intyget så här:

– Jag har inte gått igenom det med henne. Om det finns någon felaktig uppgift så är det i så fall inte med uppsåt från hennes sida. Hon har inte begått något brott.

Expressen har förgäves sökt Mona Sahlin och hennes före detta livvakt.
