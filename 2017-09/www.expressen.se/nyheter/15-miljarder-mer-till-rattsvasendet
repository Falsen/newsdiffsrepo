1,5 miljarder mer till rättsväsendet
Rebecka Martikainen

Efter att kungen hade förklarat riksmötet öppnat var det statsministern tur att presentera sin regeringsförklaring.

Och han passade då på att avslöja ytterligare en nyhet från den kommande budgetpropositionen.

Regeringen kommer nästa år satsa ytterligare 1,5 miljarder kronor på rättsväsendet. Enligt Reinfeldt blir anslagen till rättsväsendet därmed drygt 10 miljarder högre än 2006.

- Det är en mycket stor ökning av rättsväsendets kapacitet och vi förväntar oss väsentligt förbättrade resultat, säger Reinfeldt.

Alliansregeringen vill skärpa straffen för upprepad misshandel, hot mot närstående och sexualbrott.  Regeringen vill också skärpa straffen för bostadsinbrott och organiserad brottslighet.

Statsministern inledde dock sin regeringsförklaring med att beskriva en föränderlig värld med nya stormakter och ny teknik och nya ekonomiska strukturer som växer fram.

- Datorkraft som tidigare krävde hela rum bär vi nu omkring i fickan, sa Reinfeldt.

Europa har svårt att hävda sig i denna tid, framhöll han och påpekade att den ekonomiska krisen nu går på sitt femte år.

- Det kommer att ta år av ansträngningar att ta oss ur detta, sa Reinfeldt.

Samtidigt framhöll han att detta inte är Sveriges verklighet. Tack vare både tidigare och nuvarande regeringars ansvarstagande står Sverige starkt, framhöll Reinfeldt.

- I en orolig tid kan Sverige därför välja en annan väg än många europeiska länder. Vi kan investera i Sverige – i kunskap och utveckling. Vi kan investera i sammanhållning – i välfärd och full sysselsättning, sade han.

- Vi kan investera i framtidstro – i hopp och engagemang. Vi kan investera i människor. Så bygger vi Sverige starkare.

Statsministern lyfte fram förslaget om att sänka bolagsskatten.

- Det ger starka incitament att öka näringslivets investeringar, vilket leder till ökad produktivitet, högre reallöner och en högre sysselsättning, sade statsministern och hävdade att regeringens politik för jobb har fått effekt:
