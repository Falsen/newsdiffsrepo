Mördade mamman och tog hennes barn
Jenny Rydén

Oregon och Washington har utlyst statsomfattande larm efter 16-åriga Hannah Anderson och möjligtvis också hennes 8-årige lillebror Ethan.

Syskonen försvann i söndags efter att deras mamma Christina Anderson, 44, hittats död i James DiMaggios brinnande hus i Boulevard öster om San Diego i Kalifornien.

I huset fanns även kvarlevorna efter ett barn som befaras vara Ethan, men kroppen har ännu inte kunnat identifieras, skriver USA Today.

James DiMaggio var nära vän till familjen Anderson som kallade honom "farbror Jim". Nu är han efterlyst misstänkt för mord.

DiMaggio kör en blå Nissan Versa och tros vara på väg mot Kanada. I går fick polisen i Washington tips om att en man som körde en liknande bil synts på motorvägen 101 med en kvinnlig passagerare.

16-åriga Hannah berättade nyligen för en vän att hon inte ville vara ensam med DiMaggio efter att han sagt att han gärna skulle ha dejtat henne om han var i hennes ålder, skriver New York Daily News.

Brett Anderson, make till Christina och pappa till barnen, vädjade nyligen till DiMaggio att han skulle låta Hannah gå.

– Du har tagit allt annat. Jim, jag kan inte ta in hur du tänkte. Skadan är redan skedd, sa Brett Anderson enligt USA Today.
