Nu förstärker Putin sin gräns mot Nordkorea
Anna Mattsson

Konflikten mellan USA och Nordkorea har snabbt trappats upp. Nordkorea tänker fortsätta sina missiltester, som ses som rena provokationer, och USA har hotat med ett "överväldigande och effektivt" svar om Nordkorea gör verklighet av sitt hot om "ett fullskaligt krig".

– Vi kommer att slå tillbaka mot varje attack, säger vicepresidenten Mike Pence enligt nyhetsbyrån AFP.

Under en intervju med CNN säger Pence också att det är slut på eran med tålamod och att USA inte tänker ha några direkta förhandlingar med Nordkorea.

Nordkorea har också skickat ett hotfullt meddelande till USA – och det är tydligt: "Bråka inte med oss".

Av rädsla för att krig ska bryta ut mellan USA och Nordkorea skickade Kina nyligen 150 000 soldater till sin gräns mot Nordkorea. Nu följer Ryssland efter.

Vladimir Putin befarar att ett krig mellan USA och Nordkorea kan resultera i en massflykt från Nordkorea och han har därför skickat trupper och militärutrustning till Rysslands gräns mot Nordkorea.

Bilder visar nu hur Putin rustar upp vid gränsen. Filmat material visar hur tåg fullastade med militärutrusning anlänt. Det rör sig, utöver soldaterna, om helikoptrar och stridsvagnar.

– Förflyttningen av militär utrustning visar att vårt lands myndigheter håller koll på situationen - och vidtar lämpliga åtgärder, säger den ryske militärveteranen Stanislva Sinitsyn enligt Daily Mail.

Han fortsätter:

– Det här är inte första gången Nordkorea brutit freden i regionen och det är därför den rådande situationen måste uppmärksammas.
