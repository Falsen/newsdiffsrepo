Kraftig jordbävning i Mexiko
Anna Mattsson

Jordbävningen, med magnituden 8,2, ägde rum utanför kusten i sydvästra Mexiko. Epicentret var 165 kilometer väster om Tapachula i södra Mexiko, inte långt från gränsen till grannlandet Guatemala, och inträffade på 35 kilometers djup, enligt AP.

Kraftiga skakningar kändes dock även i huvudstaden Mexico City. Byggnader började skaka och folk flydde ut på gatorna av rädsla för att byggnaderna skulle kollapsa, rapporterar AP.  Byggnader ska ha skakat i minuter och delar av staden blev strömlös.

– Det är skador på sjukhus som har förlorat strömmen. Hem, skolor och sjukhus har drabbats, säger Manuel Velasco, guvernör i Chiapas, enligt Telegraph.

Minst 35 personer uppges ha omkommit. Två av dem var barn och omkom i delstaten Tabasco, enligt AP. Ett av barnen ska ha omkommit när en vägg kollapsade och det andra, en baby, dog på ett sjukhus. Babyn var uppkopplad till en syresättningsmaskin som slutade fungera när sjukhuset blev strömlöst.

Guvernören Velasco uppger enligt AP att flera dödsfall även inträffat i staden San Cristobal de las Casas i delstaten Chiapas.

Grannlandet Guatemalas president Jimmy Morales har även uttalat sig i lokal tv och manat till lugn.

– Vi har fått rapporter en del skador och ett dödsfall även om vi inte har de exakta uppgifterna, säger han enligt The Telegraph.

Enligt honom ska det dödsfallet ha inträffat i staden San Marcos vid den mexikanska gränsen.

UD har i nuläget inga uppgifter om att svenskar ska ha skadats eller omkommit till följd av jordbävningen. Man uppmanar svenskar på plats att noga följa uppdateringar från de lokala myndigheterna.

– Det här är en kraftig jordbävning. Den kommer säkerligen kännas inom ett stort område och potentiellt orsaka skador, säger Randy Baldwin, geolog vid det amerikanska geologiska institutet USGS till NBC News.

Enligt USGS rörde det sig om en jordbävning med magnituden 8,0 . Dussintals efterskalv ska även ha inträffat. Ett av efterskalven uppmättes till 5,7 på Richterskalan men det finns risk för efterskalv som är så pass kraftiga som 7,0.

Förskolor, skolor och universitet i delstaterna Tabasco, Guerrero, Oaxaca, Edomex, Puebla, Hidalgo, Morelos och Veracruz hålls stängda på fredagen på grund av jordbävningen.

Mexikos president Enrique Peña Nieto ber invånarna att inte drabbas av panik och regeringen varnar för spridning av falska rykten. Enligt honom var fredagens jordbävning den kraftigaste i Mexiko på 100 år. 1985 inträffade en jordbävning med magnituden 8,0 i huvudstaden Mexico City. Minst 10 000 människor omkom då och de materiella skadorna blev enorma.

I Juchitan i Oaxaca kollapsade delar av stadshuset, ett hotell, en bar och andra byggnader blivit till spillror. Det finns dock inga uppgifter om att några personer ska ha omkommit i rasen.

På grund av den kraftiga jordbävningen utfärdades en tsunamivarning för Mexiko, Guatemala, El Salvador, Costa Rica, Nicaragua, Panama, Honduras och Ecuador, rapporterar Reuters.

Tsunamivågor på uppe emot tre meter väntades slå in över Mexikos kust, bland annat i turistorten Acapulco.  En 0,7 meter hög tsunamivåg har redan slagit till mot turistorten Huatulco i delstaten Oaxaca i södra Mexiko. Även i Salina Cruz och Puerto Angel har lägre tsunamivågor rapporterats.

Invånarna i Puerto Madero i delstaten Chiapas i sydöstra Mexiko har även evakuerats som en försiktighetsåtgärd efter att tsunamivarning utfärdats i området, rapporterar AP.

– Tsunamirisken är hög, säger seismologen Björn Lund.

Hur tsunamin slår beror bland annat på var den över sprickan i skalvområdet befinner sig, uppger seismologen.

– Stillahavsplattan trycks ned under Mexiko vilket orsakar dessa stora jordbävningar, förklarar Björn Lund.

Svenska Sofia Björklund och hennes pojkvän befinner sig i Tapachula i delstaten Chiapas.

– Jordbävningen var jättekraftig och den höll på mycket längre tid än de andra jag känt. Det var fruktansvärt obehagligt, säger hon.

Hon och hennes pojkvän körde efteråt staden men inte sett några omfattande skador på byggnaderna.

De har även besökt det sjukhus där hennes pojkvän arbetar. Enligt Sofia Björklund var dock stämningen förhållandevis lugn.

– Men folk är chockade och rädda och telefonerna går varma. Alla vill se till så att alla de känner är okej.

En tsunamivarning har utfärdats och en våg har redan slagit till mot kustorten Huatulco. Tapachula ligger dock cirka 2,5 mil från kusten.

– Så jag intalar mig att vi är säkra här, men givetvis tänker man på dem som bor precis vid kusten, säger Sofia Björklund.

Före detta Expressen-medarbetaren Niclas Lövkvist befinner sig just nu i Mexiko city och berättar att han befann sig i ett hotellrum när skalvet inträffade.

– Jag låg i sängen och kände hur det skakade och gungade rejält. Det knakade i väggarna och hela byggnaden gungade. Det höll på ganska lång tid, säger Lövkvist som varit med om jordbävningar tidigare men inget lika kraftigt som detta.

Efter skalvet uppmanades gästerna att snabbt ta sig ut ur hotellet. Lite senare kunde de dock återvända till rummen.

– Många är ganska tagna av det som hänt. Just nu surrar helikoptrar ovanför oss och polisbilar kör förbi med sirenerna påslagna, säger Niclas Lövkvist som även såg hur kraftigt personalen på hotellet reagerade på skalvets magnitud.

Victoria Collin, 23, gör en utbytestermin i Mexico City och låg och sov i sin säng när hon vaknade av ett larm gick.

– Jag undrade vad det var som lät. Sen började sängen skaka allt mer och jag såg hur mina kläder svajade.

Victoria Collin bor i ett hus med fem andra svenskar. De alla sprang ut på gatan när det började skaka.

– Jag mådde illa och benen skakade på oss alla när vi väl kom ut. Vi stod på andra sidan gatan där det inte finns hus och försökte få tag på närmsta anhörig. De stängde av elen, så hela staden var becksvart, säger hon.

Efter en och en halv timme på gatan kunde Victoria och hennes kompisar gå in i huset igen. Men trots att det är mitt i natten är det svårt att somna om.

– Jag är fortfarande jätteskakis. Nu packar jag väskan med det viktigaste ifall det skulle ske igen.

Samtidigt befinner sig orkanen Katia i den Mexikanska golfen och väntas även den slå till mot fastlandet till helgen. Östra Mexiko ligger mest i riskzonen, skriver vädersajten Weather.com.
