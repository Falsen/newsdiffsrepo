Kraftig jordbävning i Mexiko – tsunamivarning utfärdad
Anna Mattsson

Jordbävningen ska ha ägt rum utanför kusten i sydvästra Mexiko. Epicentret var 165 kilometer väster om Tapachula i södra Mexiko, inte långt från gränsen till grannlandet Guatemala, och inträffade på 35 kilometers djup enligt AP.

Kraftiga skakningar kändes dock även i huvudstaden Mexiko city. Byggnader uppges ha börjat skaka och folk ska ha setts fly ut på gatorna av rädsla för att byggnaderna skulle kollapsa, rapporterar AP.  Situationen i staden beskrivs som kaotisk. Delar av den uppges även vara strömlös. Det har dock inte framkommit några uppgifter om personskador i samband med jordbävningen.

– Det här är en kraftig jordbävning. Den kommer säkerligen kännas inom ett stort område och potentiellt orsaka skador, säger Randy Baldwin, geolog vid det amerikanska geologiska institutet USGS till NBC News.

Enligt USGS rörde det sig om en jordbävning med magnituden 8,0 . Flera efterskalv ska även ha inträffat. Ett av efterskalven har uppmätts till 5,7 på Richterskalan.

Fredagens jordbävning uppges vara den kraftigaste sedan 1985. Då omkom tusentals människor.

På grund av den kraftiga jordbävningen har en tsunamivarning har utfärdats för Mexiko, Guatemala, El Salvador, Costa Rica, Nicaragua, Panama, Hinduras och Ecuador, rapporterar Reuters. Man utvärderar även om en tsunamivarning ska utfärdas för Hawaii, Guam och andra Stillahavsöar i närheten.

Tsunamivågor på uppe emot tre meter väntas slå in över Mexikos kust, bland annat i turistorten Acapulco.  Kommer det tsunaminvågor så beräknas det ske inom tre timmar efter jordbävningen.

– Tsunamirisken är hög, säger seismologen Björn Lund.

Hur tsunamin slår beror bland annat på var den över sprickan i skalvområdet befinner sig, uppger seismologen.

Före detta Expressen-medarbetaren Niclas Lövkvist befinner sig just nu i Mexiko city och berättar att han befann sig i ett hotellrum när skalvet inträffade.

– Jag låg i sängen och kände hur det skakade och gungade rejält. Det knakade i väggarna och hela byggnaden gungade. Det höll på ganska lång tid, säger Lövkvist som varit med om jordbävningar tidigare men inget lika kraftigt som detta.

Efter skalvet uppmanades gästerna att snabbt ta sig ut ur hotellet. Lite senare kunde de dock återvända till rummen.

– Många är ganska tagna av det som hänt. Just nu surrar helikoptrar ovanför oss och polisbilar kör förbi med sirenerna påslagna, säger Niclas Lövkvist.

– Jag har aldrig varit på ett ställe där marken rört sig så mycket. Först skrattade jag men när strömmen gick visste jag inte vad jag skulle göra. Jag ramlade nästan, säger Luis Carlos Briceno, som är på besök i Mexiko city till Reuters.

Samtidigt befinner sig den orkanen Katia i den Mexikanska golfen och väntas även den slå till mot fastlandet till helgen. Östra Mexiko ligger mest i riskzonen, skriver vädersajten Weather.com.
