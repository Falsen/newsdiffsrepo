Kraftig jordbävning i Mexiko
Anna Mattsson

Jordbävningen ska ha ägt rum utanför kusten i sydvästra Mexiko. Epicentret var 165 kilometer väster om Tapachula i södra Mexiko, inte långt från gränsen till grannlandet Guatemala, och inträffade på 35 kilometers djup enligt AP.

Kraftiga skakningar kändes dock även i huvudstaden Mexiko city. Byggnader uppges ha börjat skaka och folk ska ha setts fly ut på gatorna av rädsla för att byggnaderna skulle kollapsa, rapporterar AP.  Vid midnatt, lokal tid, ska flera stora byggnader ha skakat i runt en minut och delar av staden uppges även vara strömlös.

– Det är skador på sjukhus som har förlorat strömmen. Hem, skolor och sjukhus har drabbats, säger Manuel Velasco, guvernör i Chiapas, enligt Telegraph.

Minst fem personer uppges ha omkommit, två av dem barn som ska ha omkommit i delstaten Tabasco, rapporterar AP. Ett av barnen ska ha omkommit när en vägg kollapsade och det andra, en baby, dog på ett sjukhus. Babyn var uppkopplad till en syresättningsmaskin som slutade fungera när sjukhuset blev strömlöst.

Guvernören Velasco uppger enligt AP att de andra dödsfallen inträffat i staden San Cristobal de las Casas i delstaten Chiapas.

Grannladet Guatemalas president Jimmy Morales har även uttalat sig i lokal tv och manat till lugn.

– Vi har fått rapporter en del skador och ett dödsfall även om vi inte har de exakta uppgifterna, säger han enligt The Telegraph.

Enligt honom ska den dödsfallet ha inträffat i staden San Marcos vid den mexikanska gränsen.

– Det här är en kraftig jordbävning. Den kommer säkerligen kännas inom ett stort område och potentiellt orsaka skador, säger Randy Baldwin, geolog vid det amerikanska geologiska institutet USGS till NBC News.

Enligt USGS rörde det sig om en jordbävning med magnituden 8,0 . Flera efterskalv ska även ha inträffat. Ett av efterskalven har uppmätts till 5,7 på Richterskalan.

Fredagens jordbävning uppges vara den kraftigaste sedan 1985. Då omkom tusentals människor.

På grund av den kraftiga jordbävningen har en tsunamivarning har utfärdats för Mexiko, Guatemala, El Salvador, Costa Rica, Nicaragua, Panama, Hinduras och Ecuador, rapporterar Reuters.

Tsunamivågor på uppe emot tre meter väntas slå in över Mexikos kust, bland annat i turistorten Acapulco.  En 0,7 meter hög tsunamivåg har redan slagit till mot turistorten Huatulco i delstaten Oaxaca i södra Mexiko. Även i Salina Cruz och Puerto Angel har lägre tsunamivågor rapporterats.

– Tsunamirisken är hög, säger seismologen Björn Lund.

Hur tsunamin slår beror bland annat på var den över sprickan i skalvområdet befinner sig, uppger seismologen.

– Stillahavsplattan trycks ned under Mexiko vilket orsakar dessa stora jordbävningar, förklarar Björn Lund.

Svenska Sofia Björklund och hennes pojkvän befinner sig i Tapachula i delstaten Chiapas.

– Jordbävningen var jättekraftig och den höll på mycket längre tid än de andra jag känt. Det var fruktansvärt obehagligt, säger hon.

Hon och hennes pojkvän har kört runt i staden men inte sett några omfattande skador på byggnaderna.

De har även besökt det sjukhus där hennes pojkvän arbetar. Enligt Sofia Björklund är dock stämningen förhållandevis lugn.

– Men folk är chockade och rädda och telefonerna går varma. Alla vill se till så att människorna de känner är okej.

En tsunamivarning har utfärdats och en våg har redan slagit till mot kustorten Huatulco. Tapachula ligger dock cirka 2,5 mil från kusten.

– Så jag intalar mig att vi är säkra men givetvis tänker man på dem som bor precis vid kusten, säger Sofia Björklund.

Före detta Expressen-medarbetaren Niclas Lövkvist befinner sig just nu i Mexiko city och berättar att han befann sig i ett hotellrum när skalvet inträffade.

– Jag låg i sängen och kände hur det skakade och gungade rejält. Det knakade i väggarna och hela byggnaden gungade. Det höll på ganska lång tid, säger Lövkvist som varit med om jordbävningar tidigare men inget lika kraftigt som detta.

Efter skalvet uppmanades gästerna att snabbt ta sig ut ur hotellet. Lite senare kunde de dock återvända till rummen.

– Många är ganska tagna av det som hänt. Just nu surrar helikoptrar ovanför oss och polisbilar kör förbi med sirenerna påslagna, säger Niclas Lövkvist som även såg hur kraftigt personalen på hotellet reagerade på skalvets magnitud.

– Jag har aldrig varit på ett ställe där marken rört sig så mycket. Först skrattade jag men när strömmen gick visste jag inte vad jag skulle göra. Jag ramlade nästan, säger Luis Carlos Briceno, som är på besök i Mexiko city till Reuters.

Samtidigt befinner sig orkanen Katia i den Mexikanska golfen och väntas även den slå till mot fastlandet till helgen. Östra Mexiko ligger mest i riskzonen, skriver vädersajten Weather.com.
