Löfven ställer in resan till Göteborg efter dådet
Niklas Svensson

Statsminister Stefan Löfven skulle i eftermiddag ha öppnat Socialdemokraternas partikongress på Svenska mässan i Göteborg.

Men terrordådet i Stockholm fick honom att ställa in.

På lördagsmorgonen meddelade den biträdande presschefen Anne Ekberg att Stefan Löfven blir kvar i Stockholm under lördagen.

Också inrikesminister Anders Ygeman - med ansvar för polis och Säkerhetspolis - stannar tills vidare i Stockholm.

– Det är inte helt bestämt. I nuläget är det inte planerat att de reser ner men vi får se senare i veckan. I första hand handlar det just nu om att ta hand om landet, säger Socialdemokraternas presschef Håkan Gestrin.

Löfvens planerade pressträff vid lunchtid ställdes in.

I stället inledde partisekreteraren Lena Rådström Baastad partikongressen i Göteborg med ett kortare invigningstal klockan 14.

Partiet vill inte kommentera säkerheten kring kongressen.

Samtalsstöd finns på plats i kongresslokalerna för personal på plats.

– Det hade vi på plats tidigt i går kväll och de har funnits tillgängliga under natten. Det första vi gjorde var att räkna in all vår personal och se till att de var i säkerhet, säger Gestrin.

Strax efter klockan 13:00 kom Stefan Löfven fram till den spontana minnesplats som växt fram utanför Åhléns-varuhuset vid Drottninggatan i Stockholm. Han kom till fots efter en promenad från närliggande Hötorget.

Han böjde sig ner vid de blommor och tända ljus som finns vid platsen, och satt en stund tyst innan han reste på sig, och gav ett kort tal.

Han började med en kort skadesummering innan han tackade den räddningspersonal, sjukvårdspersonal, polis och de ur allmänheten som efter lastbilsattacken i fredags gjorde sitt yttersta för att rädda liv.

– Man gjorde sitt yttersta för att hjälpa sina medmänniskor. Det var en mycket stark signal och besked från Sverige, menade han.

Stefan Löfven berättade också att det på måndag klockan 12:00 kommer att hållas en minnesceremoni och i samband med det också en tyst minut, utlyst av regeringen.

Statsministern försökte också under sitt tala ingjuta hopp i nationen.

– Vi vet att målet med den här typen av attacker är att sprida skräck och hat i samhället och få oss att bli rädda. Men jag ser ju, liksom ni andra, att under det här dygnet som har gått, så har också Sverige visat sig från sin allra bästa sida, med att hjälpa varandra, stötta varandra och öppna upp sina hem för andra människor. Och det visar också vilken styrka som finns i vårt land. Den styrkan kan ingen någonsin ta ifrån oss, sade han, och fortsatte:

– I dag sörjer Sverige. Men vi kommer ta oss igenom det här tillsammans.



LÄS MER: Så blev politikerna skyddade efter dådet

Ett extra regeringssammanträde hölls i går kväll och det fattades då bland annat beslut om att ytterligare stärka gränskontrollerna.

Flera ministrar kallades hem från Göteborg med anledning av terrordådet. Bland dem inrikesminister Anders Ygeman.

Stefan Löfven var själv i Skene för att hedra offren efter den tragiska bussolyckan förra veckan då han fick beskedet om vad som hänt på Drottninggatan.  Statsministern flög snabbt tillbaka till Stockholm med helikopter.

På kvällen besökte statsministern även platsen för terrordådet, där han la en blomma.

Krisberedskapsenheten i regeringskansliet Rosenbad har arbetat under natten med att löpande samla in information och hålla nyckelpersoner uppdaterade.

På lördagsmorgonen meddelade Miljöpartiet att språkrören Gustav Fridolin och Isabella Lövin kommer att lägga ned blommor vid Drottninggatan klockan 09.30.



LÄS MER: Hela Stefan Löfvens tal efter terrorattacken i Stockholm
