Här är skolan som värvar
barnsoldater till IS
Filippa Rogvall

Indonesien har en av de största muslimska befolkningarna i världen.

De flesta är inte strikt religiösa, men på senaste tiden har IS ökat kraft i landet. Enligt Reuters har IS över 1200 medlemmar i Indonesien och runt 500 har åkt för att strida i Syrien.

Hatf Saiful Rasul var bara elva år när han berättade för sin pappa att han ville bli IS-krigare.

Den indonesiske pojken besökte sin terrordömde pappa i högsäkerhetsfängelset när han var ledig från den muslimska internatskolan Ibnu Mas'ud. Pappan Syaiful Anam har senare skrivit om mötet med sonen och hans övertygelse i en längre text som publicerades på nätet, skriver Reuters.

– Först svarade jag inte och tog det som ett barns skämt, men det blev annorlunda när Hatf upprepade sin vilja igen och igen, säger han.

Haft berättade att flera av hans vänner och lärare från internatskolan hade åkt för att strida för IS och bli martyrer där. Anam tillät sin son att åka och och konstaterar att skolan drivs av "kamrater som delar vår ideologi".

Hatf åkte till Syrien 2015, vilket bekräftas av indonesiska anti-terrorpoliser, skriver Reuters.

Han var en av minst tolv personer från skolan Ibnu Mas'ud, som ligger i staden Bogor på västra Java, som stred för IS mellan 2013 och 2016 – åtta av dem var lärare, fyra av dem barn.

Åtminstone 18 ytterligare personer med kopplingar till skolan har dömts för terrorbrott, bland annat för de tre dödligaste attackerna i Indonesien de senaste 20 månaderna, enligt Reuters.



LÄS MER: Här är det Indonesien som kungen inte får se



Skolan nekar själv till att de stöttar IS eller någon annan militant islamistgrupp, men:

– Vi ser till att barnen förstår religionen och är redo att slåss för den, säger skolans rektor i ett Youtube-klipp som senare plockades ner, skriver Reuters.

Ibnu Mas'ud är bara en av omkring 30 000 muslimska internatskolor i Indonesien som utbildar eleverna i religion. Enligt indonesiska myndigheter kan flera av dem kopplas till extremism och rekryteringscenter.

På bilder som 12-årige Hatf lagt ut i sociala medier poserar han med en Ak-47 nästan lika stor som sig själv. Han dog under en flygräd i den syriska staden Jarabulus i september 2016 – två månader innan sin 13-årsdag.

– Jag känner mig inte ledsen, förutom den lilla sorg en fader känner när han lämnats av sitt älskade barn. Jag är i stället glad över att mitt barn har nått martyrskap, säger hans pappa Syaiful Anam till Reuters.
