Jättebrand rasar i Los
Angeles – flera skadade
Filippa Rogvall

Den kraftiga skogsbranden startade i fredags i området La Tuna i närheten av Burbank i nordvästra Los Angeles.

De höga temperaturerna kombinerat med hårda vindar har gjort branden svårsläckt, och det är i nuläget 206 brandbilar och nio helikoptrar involverade i räddningsarbetet, skriver CNN.

Sedan branden startade har 5895 acres, det vill säga omkring 2385 hektar brunnit. Stora rökmoln har legat tätt över området, och en större motorväg har tvingats stänga.





På måndagen meddelade Los Angeles räddningstjänst att omkring 25 procent av branden var kontrollerad. Över 1000 brandmän kämpar fortfarande mot skogsbranden, som är den största i Los Angeles historia, enligt CNN.

Flera personer har rök- och brännskadats i branden – inklusive fyra brandmän som åtdragit sig lindriga skador. Omkring 300 hem i Burbank och 180 i Los Angeles har fått evakueras.

Samtidigt pågår flera bränder i delstaten Kalifornien. CNN rapporterar att över 12 000 brandmän är involverade i släckningsarbetet av 19 olika skogsbränder.





På söndagen utfärdade Kaliforniens guvernör Jerry Brown ett undantagstillstånd i hela delstaten. Undantagstillståndet möjliggör att all nödvändig personal och utrustning kan användas i räddningsarbetet.

– Dessa väderfaktorer kan resultera i att elden sprider sig snabbt i de drabbade områdena, rapporterade vädertjänsten, enligt CNN.
