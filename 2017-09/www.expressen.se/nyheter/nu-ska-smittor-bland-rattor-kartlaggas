Nu ska smittor bland råttor kartläggas
TT

Råttor bär på flera virus och bakterier såsom salmonella, campylobakter, yersinia (som orsakar pest) och leptospirabakterien som människor och djur kan bli väldigt sjuka av, och i vissa fall även dö av, berättar Åke Lundkvist, professor i virologi vid Uppsala universitet. I somras upptäcktes det så kallade Seoul-hantaviruset hos en tamråtta i Sverige. Råttan kom från England där flera människor smittats det senaste året. Människor som smittas drabbas av feber och njurpåverkan och i de svåraste fallen blödarfeber.

Upptäckten av Seoul-viruset fick en forskargrupp vid Uppsala universitet och Smittskyddsinstitutet att i ett EU-stött forskningsprojekt inrikta sig på att ta reda på om viruset finns hos andra tamråttor och vilda råttor i Sverige. De letar också efter andra virus och bakterier, enligt Åke Lundkvist.

– Jag tycker att det är viktigt att undersöka råttor som smittbärare mer i detalj, eftersom de ökar i antal och redan finns i miljoner i Sverige i dag.

I dag är städer mycket gynnsamma miljöer för råttor med mycket föda och inga rovdjur.

– Det blir allt bättre förutsättningar för råttor, säger Håkan Kjellberg, skadedjursexpert på Anticimex.

– Det är slit och släng, vi äter snabbmat och producerar stora mängder avfall.

Fram till augusti i år gjorde Anticimex 20 932 råttsaneringar – fler än under hela året 2006.

Visst ska råttor få finnas, men det finns en konflikt mellan människa och råtta eftersom de orsakar stora skador när de till exempel gnager sönder elkablar och vattenlås, anser Kjellberg. Han efterlyser mer och bättre samarbete mellan fastighetsägare, kommuner och sanerare för att bekämpa råttorna.
