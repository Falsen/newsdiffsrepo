Obamas sågning av Trumps beslut
Mats Bråstedt

Donald Trump ger nu kongressen i USA sex månader för att ersätta programmet, enligt källor med insyn i frågan.

Det så kallade DACA-programmet infördes av Obama-administrationen med syftet att möjliggöra arbetstillstånd för personer som kommit olagligen till USA som barn.

Personerna som omfattas av programmet kallas också för "dreamers", eller "drömmare", och har gett lagligt arbetstillstånd för nästan 800 000 unga män och kvinnor som olagligen vistats i landet sedan ung ålder, enligt nyhetsbyrån Reuters.

Många av personerna kommer från Syd- och Latinamerika och är en del av de cirka elva miljoner papperslösa som uppskattas vistas i USA.

Programmet har stöttats av både demokrater och republikaner i USA.

Trump hade som vallöfte att han skulle deportera samtliga som ingår i DACA-programmet.

Men många amerikaner motsäger sig att utvisa unga migranter som tillbringat största delen av sitt liv i USA.

I fredags uppmanade Paul Ryan, talesperson i representanthuset, Trump att inte skrota programmet.

Ryan fick stöd av andra högt uppsatta republikaner, skriver Reuters.

De som stöttar programmet menar att det skyddar personer som vuxit upp i USA och är välintegrerade i samhället, med få rötter i sitt gamla hemland. Motståndssidans främsta argument är att personerna tar arbeten från amerikanska medborgare.

På tisdagskvällen tog Barack Obama avstånd från beslutet i ett långt Facebook-meddelande.

I inlägget skriver han att han tycker det var fel och att det handlar om en moralisk fråga.

"Att sparka ut dem kommer inte sänka arbetslösheten, eller lätta några skatter eller höja någons lön", skriver han i inlägget bland annat.
