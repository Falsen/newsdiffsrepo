Jonas Sjöstedt flyttar från Östermalm
Maria Rydhagen

Flyttlasset gick i mellandagarna, uppger DN.

Då flyttade Jonas Sjöstedt och hans familj från Gärdet i Stockholm till närförorten Midsommarkransen, söder om staden.

V-ledaren har fått ta emot hån för att han bott på Östermalm, där många av grannarna är höginkomsttagare.

När han flyttade dit kändes det först som ett "straff", har han sagt i en tidigare DN-intervju.

Det väckte också viss uppmärksamhet när hans adress mörkades på Vänsterpartiets valsedlar. Men då sa partiet att det är allmänt känt var ordföranden bor, och att den utelämnade adressen bara var ett misstag.

Men det är inte på grund av Östermalmshånet som Jonas Sjöstedt nu flyttar från stadsdelen.

I stället är skälet att hans fru, som är anställd på Utrikesdepartementet, inte har rätt att bo i tjänstbostaden längre.

– Min fru har haft tjänstebostad, men tjänstebostad har man en viss tid. Sedan får man hitta någonting annat, förklarar Sjöstedt för Dagens Nyheter.

På Östermalm röstar få på Vänsterpartiet. I Midsommarkransen fick V däremot nästan 18 procent vid senaste riksdagsvalet, jämfört med 5,7 procent i riket.

Familjen kommer att bo i andra hand. De hyr lägenheten av en bostadsrättsägare som ska leva utomlands i fyra år. Jonas Sjöstedt konstaterar i DN att han hamnar i samma grannskap som i alla fall en kollega:

– Det är nära Håkan Juholt i Västertorp.
