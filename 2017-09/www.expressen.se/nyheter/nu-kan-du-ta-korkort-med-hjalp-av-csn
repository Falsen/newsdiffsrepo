Nu kan du ta körkort
– med hjälp av CSN
Filippa Rogvall

Beslutet kommer efter att Vänsterpartiet och regeringen kommit överens i budgetförhandlingar. Syftet är att att möjliggöra fler arbetstillfällen eftersom många arbetsgivare har körkortskrav.

– Idag är det största hindret för många att kunna ta ett jobb att de inte har körkort. Det har blivit alltmer av en klassfråga. Nu vill vi möjliggöra för flera att ta körkort så att de kan ta ett jobb, säger Vänsterpartiets ordförande Jonas Sjöstedt i pressmeddelandet.

Drygt 600 miljoner kronor avsätts för detta de första tre åren, innan satsningen blir permanent. De som har rätt till lånet är inledningsvis unga arbetslösa i åldrarna 18–24 år som inte gått färdigt gymnasiet och personer mellan 25 och 47 år som varit arbetslösa i minst sex månader.

Från 2019 kommer även unga mellan 19 och 20 år som har en gymnasieutbildning att omfattas.

Frågan lyftes som ett vallöfte i statsminister Stefan Löfvens sommartal före valet 2014. Han sa då bland annat att det är ett "moment 22" för ungdomar som inte kan skaffa körkort för att de inte har jobb, och inte kan skaffa jobb för att de inte har körkort.

Formuleringen uppmärksammades av Expressens ledarskribent Patrik Konqvist för att vara saxad rakt från lobbyorganisationen Bil Swedens och körskolornas rapport "Körkortets betydelse" från året innan.

"Bli därför inte förvånad om priset för förarutbildning nu snabbt stiger till det maximala CSN-beloppet, det är alltid enklare att ta bra betalt för något när notan kommer först senare. Och bli heller inte förvånad om smarta lobbyister hädanefter siktar på studielån snarare skatteavdrag för branscher som har någon form av utbildningskoppling", skrev Kronqvist då.
