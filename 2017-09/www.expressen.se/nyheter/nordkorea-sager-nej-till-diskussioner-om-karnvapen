Nordkorea utlovar "tusenfaldig hämnd" mot USA
Heidi Hendersson

Enligt ett uttalande från regeringen i Pyongyang via den koreanska nyhetsbyrån, KCNA, så kommer man vidta åtgärder med anledning av sanktionerna mot landet, exakt vilka är dock inte klart.

Landet planerar hämnas på USA och hotar med att landet ska "få betala priset för sitt brott... tusentals gånger", skriver Sky News. Med brott hänvisar man till sanktionerna.

– Det finns inget större misstag än det att USA tror att landet är säkert på andra sidan havet, skriver KCNA, enligt Reuters.



LÄS MER: USA och Japan eniga – ska vidta åtgärder mot Nordkorea



Man säger att om USA försöker avsätta ledaren Kim Jong Un kommer man attackera landet i dess hjärta med kärnvapen, skriver CNN. Med det avser man att svara på CIA-direktören Mike Pompeos uttalanden förra veckan om att frigöra Nordkorea från Jong Un:s styre.

– Om den suveräna värdigheten är hotad, då måste man på förhand förinta de länder eller enheter som är direkt eller indirekt involverade i det, genom att mobilisera all typer av attacker, inkluderande kärnvapen, säger det nordkoreanska utrikesministeriet till KCNA.



LÄS MER: FN straffar Nordkorea efter nya robottester



Man har heller inga planer på att lägga kärnvapenutvecklingen på is.

– Vi kommer inte ta ett enda steg bak från att stärka vår kärnvapenstyrka, säger man enligt AFP.

Samtidigt har president Donald Trump och hans gelike i Sydkorea uttalat sig efter ett telefonmöte under söndagen om allvaret i Nordkoreas kärnvapenupptrappning.

De beskriver det som ett "allvarligt och växande hot mot USA, Sydkorea, och Japan, och till de flesta andra länder runtom i världen". I vad som uppgavs vara ett en timmes långt telefonsamtal, kom ledarna överens om att man ska fortsätta sätta press på landet.



LÄS MER: Amerikaner stoppas från att resa till Nordkorea

När retoriken mellan kärnvapenländerna trappas upp finns det risk för att det kan gå illa – vare sig någon vill det eller inte.

Det menar Niklas Swanström, chef för Institutet för säkerhets- och utvecklingspolitik.

– Den ökade aggressiviteten från båda sidor är oroande. Det öppnar för misstag som kan orsaka en militär konflikt, säger han och menar att länderna spelar med små marginaler:

– Det kan räcka med en 19-åring som råkar ge sig på en fiskebåt för att det ska eskalera.

Men Niklas Swanström tror samtidigt att en militär sammandrabbning ligger långt borta.

– Det är väldigt mycket retorik än så länge. Nordkoreansk militär vet att de inte har något att vinna vid en militär aktion, säger han, men lägger samtidigt till att Nordkoreas ledare Kim Jong Un kan dra nytta av den negativa opionen mot landet:

– Han tjänar på sanktionerna och kan visa att omvärlden är emot honom.

FN sade i fredags ja till nya hårda sanktioner mot Nordkorea med anledning av landets senaste robottester. Nordkorea fördömer tilltaget och säger att FN har förbrukat sin auktoritet, enligt Reuters.

Sanktionerna stoppar Nordkorea från att exportera kol, järn och fisk och anses vara det hårdaste ekonomiska paketet som någonsin lagts fram mot regimen i Nordkorea. Enligt the Guardian kan det kosta Nordkorea en tredjedel av exportintäkterna.

– Det är en kraftig påverkan på ekonomin – det kommer att bli förödande för Nordkorea, säger Niklas Swanström.



Nordkorea kallar det för ett "avskyvärt konspiration för att isolera och undertrycka" landet.



LÄS MER: USA redo att prata med Nordkorea



Nordkorea har gång på gång under sommaren gjort testskjutningar med robotar under ledning av landets diktator Kim Jong-Un.

Sedan landets första kärnvapentest 2006 har sex sanktioner genomförts tidigare.

På onsdagen deklarerade USA:s utrikesdepartement att vanliga amerikaner kommer att stoppas från att göra resor till Nordkorea från och med den 1 september. Journalister och hjälparbetare kan få ett särskilt tillstånd för att få resa dit.
