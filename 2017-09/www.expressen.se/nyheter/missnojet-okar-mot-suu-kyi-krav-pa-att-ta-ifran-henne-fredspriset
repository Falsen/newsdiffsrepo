Missnöjet ökar mot Suu Kyi – krav
på att ta ifrån henne fredspriset
Filippa Rogvall

Massflykten bland den muslimska gruppen rohingyas når nya rekordsiffror när över 146 000 personer har drivits till flykt till grannlandet Bangladesh.

Förföljelsen av folkgruppen har tidigare kallats "medveten etnisk resning" av FN, och man har varnat om att landminor placerats vid gränsen för att förhindra flyktingarna från att återvända till Burma, skriver Al Jazeera.

Nu höjer FN taket för hur många som väntas fly till grannlandet – från 120 000 till 300 000, skriver tidningen.



LÄS MER: 90 000 flyr undan våldet i Burma



Burmas ledare, Aung San Suu Kyi, har inte velat kommentera massflykten. Efter flera veckors tystnad skriver hon i ett inlägg på Facebook att våldet uppstått på grund av "terrorister", men säger ingenting om det egna landets militära våldsamheter mot minoritetsgruppen.

Istället menar Suu Kyi att omvärlden har fått en felaktig bild av massflykten på grund av desinformation, skriver New York Times.

På kort tid har Suu Kyi gått från hyllad fredspristagare till en ifrågasatt ledare. Namninsamlingar med hundratusentals underskrifter har startas för att ta ifrån ledarens fredspris.

– Hon har inte hållit fast vid fredsprisets betydelse, säger flyktingen Abdul Kalam till tidningen.

En av de som uttalat sig starkt i frågan är ytterligare en fredspristagare: Malala Yousafzai.

– Under de senaste åren har jag flera gånger fördömt denna tragiska och skamliga behandling. Jag väntar fortfarande på att Aung San Suu Kyi ska göra det samma, säger hon i ett Twitterinlägg.

I fjol skrev Malala och flera andra Nobelpristagare ett öppet brev som varnade för "potentiellt folkmord" i Burma, skriver New York Times.

Trots kravet på Suu Kyi har Nobelkommittén aldrig tidigare tagit tillbaka ett fredspris – och kommer troligtvis aldrig heller att göra det.

– Priset är ingen helgonförklaring. När beslutet har fattats och priset delats ut har kommittén inte längre något ansvar, säger Gunnar Stålsett, tidigare kommittémedlem till tidningen.
