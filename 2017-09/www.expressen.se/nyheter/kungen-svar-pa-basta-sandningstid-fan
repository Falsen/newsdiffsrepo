Kungen svär på bästa sändningstid: "Fan!"
Johan T Lindwall

Kungen har inför sin 70-årsdag på lördag, valborgsmässoafton, valt att ge flera intervjuer. Den som har kommit kungen allra närmast inpå livet är utan tvekan SVT-stjärnan och tidigare nyhetsankaret Claes Elfsberg.

I specialprogrammet "Ensamt majestät" som sänds i SVT i kväll klockan 20.00 följer Claes Elfsberg kungen i olika miljöer som på Stockholms slott, officiella uppdrag och även hemma på Drottningholms slott.

– Vi kom inför inspelningen överens om hur vi skulle lägga upp inspelningen. Jag tycker inte det var svårt. Det var en inspelning som så många andra, berättar Claes Elfsberg.

I programmet åker Claes Elfsberg också med kungen ut till Drottningholms slott och det är vid en promenad i den vackra parken som kungen plötsligt får panik. En av hans hundar som han rastar rymmer plötsligt och springer ner mot vattnet och isen som är bräcklig.

I SVT får vi se kungen busvissla gång på gång. Spontant kommer det också svordomar:

– Jävlar!

– Nu sticker hon! Jäklar! Vad gör hon? Fan om hon skulle sticka!

Sedan kommer kungen plötsligt på sig själv och säger:

– Är mikrofonen på här också?

Det får Claes Elfsberg att skratta och konstatera:

– Kungen kanske inte skulle svära så mycket?

– Det är svårt att låta bli när man har hund, säger kungen blixtsnabbt. Vad har hon hittat nu då? Något äckligt, antagligen, konstaterar han i nästa mening.

Claes Elfsberg konstaterar nu att det inte är något bärande i programmet - utan bara en sekvens av många i programmet:

– Det är en ung hund som är sprallig och sticker i väg. Inget annat.



Programmet sänds i kväll på SVT 1 klockan 20.00
