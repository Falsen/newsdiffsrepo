Björn Söder: De bästa politiska dokumenten
Karl-Johan Karlsson

Efter en femminutersfilm med budskapet att Sverigedemokraterna är outsidern bland partierna som ändå växer och växer, trots ständig motvind och under orättvis behandling av medier och etablissemang, inledde partiledaren Jimmie Åkesson landsdagarna.

Kanske för att möta den kritik som partiledningen fått för att vilja backa från ett rakt krav på svenskt utträde ur EU, slog Åkesson fast att diskussionen om förslaget till plattform för SD i valet till EU-parlamentet nästa år blir extra viktig.

– Den debatt vi kommer att ha här kommer att visa att vi är Sveriges mest EU-negativa parti, och det parti som kommer att kämpa för frihet och nationellt självbestämmande i EU-valet nästa vår, sa Åkesson.

Efter Åkesson var det dags för Björn Söder, partisekreteraren som i går meddelade att han tänker sluta, att tala. Han hävdade att partiets budgetmotioner hör till de bästa politiska dokument som skrivits de senaste decennierna.

– Jag är övertygad om att om alla svenskar hade läst igenom våra förslag hade vi suttit med i en politisk majoritet i riksdagen, sa Söder.

I handlingarna till landsdagarna skriver han att han räknar med ett dubbelt antal mandat jämfört med nu, 40 mot 20, i riksdagen efter valet nästa år.

– Vi är nu över 11 000 medlemmar och vi växer hela tiden, sa Söder.

De som säger att partiet inte har något inflytande i riksdagen nu har fel, sade han och hävdade att det nu är partiets skattepolitik som genomförs i riksdagen. Regeringen lade fram det femte jobbskatteavdraget först sedan SD sagt att de stöder det. Och de rödgrönas vilja att stoppa sänkningen av den statliga skatten för högavlönade kan lyckas just för att SD också är emot det.

Om det kommande valåret sa Björn Söder:

– Jag kan inte annat än att citera Jimmie Åkessons favoritfilosof Rocky Balboa. "Det handlar inte om hur hårt du slår, det handlar om hur hårt du kan bli träffad och fortsätta framåt, hur mycket du kan ta och fortsätta framåt. Det är så man vinner".
