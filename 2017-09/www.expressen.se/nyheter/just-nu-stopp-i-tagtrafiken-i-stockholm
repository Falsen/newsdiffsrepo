Just nu: Tågen rullar igen efter stoppet i Stockholm
Patrik Micu

Trafik från Stockholms central och norrut stod stilla på grund av branden. Det gällde bland annat expresstågen till Arlanda flygplats, men även fjärr- och regionaltåg samt pendeltåg.

Orsaken till stoppet var en brand i ett signalställverk.

– Det var strax efter sju som det började brinna i ett signalställverk. Reparatörer är på platsen om vi hoppas kunna få en prognos på hur länge detta kommer att påverka trafiken, uppger Pär Aronsson, presskontakt vid Trafikverket.

Stoppet kom mitt i rusningstrafiken när tusentals pendlare var på väg till jobbet.

Vid 08.15 meddelade dock Trafikverket att tågtrafiken var i gång igen efter dryg timmas totalstopp.

Men stora följdförseningar och inställda avgångar förekommer fortsättningsvis för fjärr- och regionaltåg mellan Stockholm C-Arlanda/Märsta-Uppsala, SL's pendeltåg på linje 38 Tumba-Uppsala, linje 36 Södertälje C-Märsta samt Arlanda Express Stockholm C-Arlanda.

– Man kan ju anta att det kommer att byggas på med folk på Stockholms central. Vi uppmanar resenärerna att kontakta sina respektive operatörer, SL, SJ och Arlanda Express för information om hur stoppet påverkar deras resande, säger Pär Aronsson vid Trafikverket.

Stockholms Lokaltrafik uppger att från  08.15 ska pendeltågen  linje 36 och 38 mellan Upplands Väsby och Arlanda C/Rosersberg, rulla igen.
