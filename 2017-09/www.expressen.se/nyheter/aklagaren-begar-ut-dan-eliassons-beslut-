Åklagaren begär ut
Dan Eliassons beslut
Hanna Jakobson

Sveriges Radios "Ekot" avslöjade under tisdagen att rikspolischefen Dan Eliasson gett ett privat företag åtkomst till hemlig och känslig information från Polismyndighetens personal- och lönesystem, Palasso.

Systemet innehåller känsliga uppgifter över polisanställdas personnummer, närmaste anhöriga och barn. Även detaljer om enskildas resor och scheman förekommer.

Regeringskansliet har nu inlett en kartläggning över vad som egentligen har hänt och både Dan Eliasson och justitieminister Morgan Johansson ska kallas till riksdagens justitieutskott för att svara på frågor.

Uppgifterna har också fått överåklagare Anders Jakobsson, vid Särskilda åklagarkammaren, att undersöka om ett brott kan ha begåtts.

Särskilda åklagarkammaren handlägger misstankar om brott av bland andra poliser, åklagare, domare och riksdagsmän. Första steget är att granska medieuppgifterna i relation till lagstiftningen.

– Här påstås att det har fattats ett beslut och att man skickat i väg sekretessbelagda uppgifter utan att det varit krypterat. Då är första frågan om det måste vara krypterat, säger Anders Jakobsson.

Nästa steg är att hämta in handlingar, en så kallad förutredning. Under torsdagen begärde överåklagaren ut Eliassons beslut, rapporterar Ekot. Bakgrunden är tre polisanmälningar i samband med uppgifterna, men han vill inte berätta mot vem eller vilket brott det kan röra sig om.

– Nu har det inkommit några anmälningar rörande den aktuella händelsen och med det som underlag kommer jag att gå in och vidta några förutredningsåtgärder, det vill säga ta in ett grundmaterial för att kontrollera om det skett något som är brottsligt eller inte, säger Anders Jakobsson, säger

Först tidigast nästa vecka kan överåklagare Jakobsson ta ställning till huruvida han ska inleda en förundersökning mot Dan Eliasson eller inte.

– Jag har väldigt svårt och tro att jag kommer kunna sätta ner fötterna den här veckan, säger han.

Under onsdagseftermiddagen meddelades att Säkerhetspolisen kopplats in i ärendet men det påverkar inte Särskilda åklagarkammarens arbete.

– Om det blir någonting av det här så kommer vi begära hjälp av Säkerhetspolisen eller Avdelningen för särskilda utredningar, säger Jakobsson.

Händelsen tog sin början när polisen våren 2015 fick problem med att sköta systemet anlitade man kanadensiska CGI, som äger Palasso och gav därmed företaget åtkomst till polisens lönesystem.

Enligt Säkerhetsskyddsförordningen ska hemliga uppgifter som kan kopplas till rikets säkerhet krypteras med ett system som godkänns av Försvarsmakten - om de ska flyttas mellan till exempel polisen och företaget.

Men enligt "Ekot" fattade Eliasson beslut om att göra ett undantag från förordningen för att spara pengar och tid. Detta trots att det bara är regeringen som går göra ett sånt undantag, enligt "Ekots" experter.
