Bildt: Nordkoreas ledare dödsdömd
Niklas Svensson

Situationen på Koreahalvön är farligare än på länge och konsekvenserna kan bli ett krig med katastrofala konsekvenser.

Det slog Carl Bildt fast när han gästade nypremiären av Expressens politikprogram "Bara Politik".

– Därför att vi har en oberäknelig ledare i Pyongyang, som har accelerat framför allt missilprogrammen. Han har fått tekniska möjligheter att på ett eller annat sätt göra detta. Om han skulle genomföra en femte kärnvapensprängning tror jag att det skulle kunna bli riktigt farligt.

Bildt konstaterar samtidigt att diktatorn Kim Jong-Un ser kärnvapen och missilprogram som nyckeln till sin regims överlevnad.

– Det är ett annat sätt att säga att han är rädd för regimens överlevnad. Han är rädd för sin egen situation. Han försöker säkra detta med kärnvapen och missilprogram, och han gör det på ett sätt som provocerar omvärlden på ett sätt som är väldigt farligt.

– Men han ska vara medveten om att om det går fel från hans sida, och han provocerar fram ett krig, då upphör både han och regimen att existera relativt snabbt.

De kommer att dödas?

– Ett krig vore förödande. Den regim han leder kommer självfallet inte att överleva det kriget. Det tror jag kan vara en återhållande faktor. Men samtidigt - hur fattar han sina beslut och vad har han för underlag? Det är ju ingen erfaren ledare, för att uttrycka saken försiktigt.

Enligt Carl Bildt hade den nordkoreanska regimen reformerats för länge sedan om maktens män i Peking fått bestämma.

– De tycker ju inte om den här regimen. De tycker den är obekväm, oberäknelig och delvis farlig. Men Kinas förutsättningar att göra något åt det är begränsade. De är också rädda för en kaskad av problem om regimen skulle falla; flyktingströmmar och kanske amerikanska trupper i Pyongyang. Ett stillsamt status quo är väl det som är att föredra för Peking.

Är det ett tänkbart scenario då?

– Det skulle kunna vara ett tänkbart scenario. Under förutsättning att den nordkoreanska ledningen lugnar ner sig.

Carl Bildt tycker dock att fokus nu borde ligga på att försöka få till stånd ett fredsavtal.

– Det är hög tid att lyfta den frågan. Då skulle vi få en rimligare utveckling av en regim som inte kommer att överleva.
