Bråk mellan bilist och flaggvakt i Linköping
Magnus Hellberg

Klockan 09.18 kom de första samtalen in till polisen om ett våldsamt bråk på Tornbyvägen i Linköping, enligt polisen.

"En bilist ska enligt de första uppgifterna ha hamnat i dispyt med en flaggvakt vid ett vägarbete. Bilisten ska ha misshandlat flaggvakten", skriver polisen på sin webbsajt.

Därefter ska bilisten, en man i 40-årsåldern, ha lämnat platsen.

Men strax efteråt kom det in nya samtal till polisen om att en person ska ha blivit misshandlad på en adress i närheten av vägarbetet.

Personen visade sig vara samme man som avvikit efter dispyten med vägvakten, enligt polisen.

En patrull beordrades till platsen för att hålla förhör med de inblandade parterna.

Resultatet: Polisen skrev en anmälan avseende trafikbrott mot bilisten, mannen i 40-årsåldern. Han är dessutom misstänkt för misshandel och ofredande mot fyra flaggvakter.

Samtidigt valde den misstänkte bilisten att göra en motanmälan mot flera av flaggvakterna. Det finns inga uppgifter om att någon skadats allvarligt vid händelsen, uppger polisen.
