Flyktingmiljonerna rullar in
på direktörernas bankkonton
Michael Syrén

Expressen granskade under 2015 privata företag som hyr ut lägenheter, med viss omsorg, till ensamkommande flyktingungdomar.

Ett av Sveriges mest vinstrika bolag var Steget Vidare AB i Mölndal som ägs av bolaget Vale fastighetsförvaltning AB.



LÄS MER: De tjänar miljoner på flyktingungdomarna



Ägare till hela koncernen är Pontus Teiler och hans kollega Nubar Kino.

För 2014 var omsättningen 68 miljoner kronor i Steget Vidare, för 2015 var den 93 miljoner. För 2016 ökade omsättningen till drygt 112 miljoner kronor och vinsten efter finansnetto blev 23 761 000 kronor – och det är skattebetalarna som får stå för notan.

I moderbolaget Vale fastighetsförvaltning AB, som bland annat äger Steget Vidare, blev vinsten drygt 30 miljoner kronor och ägarna unnande sig i somras 5,5 miljoner kronor var i aktieutdelning.

När Expressen granskade bolaget 2015 framkom det att bolaget hyrde ut enrumslägenheter till Mölndals kommun för ensamkommande flyktingungdomar, med viss tillsyn, för 46 500 kronor per månad.





LÄS MER: Ettorna hyrs ut till flyktingar för 46 500 kronor



Lägenheterna hyrde Steget Vidare för drygt 3 000 kronor per månad av fastighetsbolaget Balder som till största delen ägs av miljardären Erik Selin. Samtidigt satt Erik Selin och Balders vice vd Sharam Rahi i styrelsen i Vale fastighetsförvaltning som då hette Klivet Vidare. Och både Selin och Rahi var med och grundade bolaget.

Både kommunpolitiker och statsminister Stefan Löfven har tidigare blivit upprörda över de vinster som flyktingföretagen gör.

Så här har kommunstyrelsens ordförande i Mölndal tidigare sagt om Steget Vidares (S) vinster:

– Det är bedrövligt att man kan mjölka ut pengar på detta viset. Men vi hade inga alternativ och var inte rustade med egna boenden för barnen som kom.

Men flera flyktingbolag fortsätter att tjäna stora pengar.

Den till exempel förra socialdemokratiska riksdagsmannen Jan Emanuel Johanssons flyktingbolag, Hoppetgruppen, har på två år gjort vinster på nästan 60 miljoner kronor.



LÄS MER: Jan Emanuels vinst upp med 9 465 procent



Och miljonvinsterna lär fortsätta att ticka in på flyktingdirektörernas bankkonton.

Vale fastighetsförvaltning skriver i sin senaste årsredovisning att man under 2016, via ett intressebolag, förvärvat planbesked för uppförande av 28 lägenheter i en förort till Göteborg. I maj 2017 förvärvade bolaget ytterligare en fastighet med 16 lägenheter.

Så här har Nubar Kino tidigare sagt till Expressen om miljonvinsterna:

– Jag har inget att säga... Jag kan bara konstatera att vi är upphandlade utifrån de här priserna och vi råkar ha full beläggning. Det kunde lika gärna ha gått åt det andra hållet...

I intervjun sa han också:

– Det har gått bra för vårt bolag, men frågar du mig om moralen och allt det här runtomkring, det är en mycket djupare diskussion än att bara prata i en telefon... det ger en felaktig bild. Om SD vinner valet i morgon och stänger ner allt det här, var tror du vinsten tar vägen då?

I ett mejlsvar till Expressen kommenterar Kino och Teiler sin senaste vinst och aktieutdelning så här:

”Vi arbetar med att leverera en bra tjänst och hoppas kunna uppnå så bra resultat som möjligt utifrån de förutsättningar som finns. Verksamheten fortsätter att utvecklas på ett bra sätt även fortsatt och vi är positiva inför framtiden.

Vi har också gjort vår första stora utdelning sedan 2009. Den beskattningsbara utdelningen på 11 MSEK (ca 8 MSEK efter skatt) fördelat på ägarna är välavvägd och i relation till verksamhetens storlek och fortsatta kapitalbehov.”
