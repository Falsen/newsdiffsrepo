"Allt som var mitt är borta"
Henrik Högström

Margareta Bosson tar emot i tvårumslägenheten på Elineberg. En hyreslägenhet som hon har fixat själv. Möblemanget är minst sagt spartanskt. Hon berättar att det enda som är från den förra lägenheten är sängen och en svart skinnsoffa.

Hon tar fram en bunt om nio handskrivna papper i dagboksstorlek och visar. Det är en förteckning av bohag och prylar som försvunnit från den tvåa på Fredriksdal som hon lät 52-åringen sälja. En lägenhet som hon fått ärva efter sin morfar för många år sedan. – Vi var så här jag och morfar, säger hon och korsar fingrarna för att visa på deras nära relation. Margareta berättar att karusellen med lägenheten och det misstänkta bedrägeri som polisen utreder började för ett drygt år sedan. Hon gick på kurs i arbetsrehabilitering och under en studiedag pratades det om skuldsanering. Eftersom Margareta var och är skuldsatt blev hon intresserad.

Hon säger att hon var tveksam men fick höra att det fanns en kille i Landskrona som var speciell och som skulle kunna hjälpa henne. Det var så hon mötte 52-åringen. Margareta fick veta att det var viktigt att hon skrev under en generalfullmakt så att han skulle kunna ta hand om hennes affärer. Han skulle göra henne skuldfri och rusta henne för ett vanligt liv. – Där stod i princip att han skulle sälja lägenheten och ta pengarna, säger Margareta som reagerade på ordalydelsen.  – Men han förklarade att det måste stå så annars gäller det inte för myndigheterna.

Själva lägenhetsaffären gick ut på att tvåan skulle säljas. Pengarna från försäljningen skulle gå till en ny bostad, en etta, och att reda ut hennes skulder som uppgick till runt 22 000 kronor, enligt Margareta.  Under försäljningen skulle Margareta bo hos sin pojkvän. – Han sa att det bara skulle dröja några dagar. Men affären drog ut på tiden. När Margareta inte fick besked från sin skuldsanerare tog hon kontakt med mäklaren. Då fick hon veta att tvåan redan var såld. Efter vissa efterforskningar fick hon veta att lägenheten, värderad till 400 000 kronor, hade sålts för 375 000 kronor.

Eftersom hon fortfarande hade nycklar gick hon dit för att se om sitt hus. Då upptäckte hon att hennes saker var borta. Knivar, bestick, byrå, dagböcker - allt. – Jag blev helt paff. Allt som var mitt var borta. Efter förnyad kontakt med 52-åringen fick hon veta att sakerna var magasinerade. Enligt Margareta har han lovat att se till att hon får tillgång till grejorna gång på gång men att det ännu inte blivit av. Var vinsten från lägenhetsförsäljningen blivit av vet hon inte.

Nu sitter Margareta i en glest möblerad hyreslägenhet där det knappt finns bestick för två. Hon jobbar deltid och är sjukskriven 75 procent. – Alla frågar mig varför jag inte är förbannad. Men jag tror inte riktigt att jag har fattat vad jag varit med om än. – Andra måste få veta om det här så att de inte går på samma grej. Margareta Bosson har polisanmält 52-åringen.
