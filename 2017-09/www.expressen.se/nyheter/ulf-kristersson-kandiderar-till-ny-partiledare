Ulf Kristersson vill bli ny partiledare för Moderaterna
Ola Nilsson

Ulf Kristersson, Moderaternas ekonomiskpolitiska talesperson, ställer upp som partiledarkandidat. Det meddelade han på fredagen på sin Facebooksida.

– Jag tycker det är en tuff tid i svensk politik väldigt mycket om inte fungerar, och det är tufft för Moderaterna. Jag känner ansvar, och jag känner mig redo om andra tror jag är rätt man för uppgiften, säger han till Expressen.

Flera länsförbund – Dalarna, Norrbotten, Västerbotten, Sörmland – har tidigare meddelat att de stöder Kristersson. Vad han anser om konkurrensen till partiledarposten är han förtegen kring.

– Jag vill bygga ett lag, jag tror att ibland har man orimliga förväntningar på en enskild partiledare. Det måste vara ett starkt lag, framför allt om man börjar i ett sånt tufft utgångsläge som vi har just nu, säger Kristersson.

Moderaterna har haft det jobbigt i opinionsmätningarna.

– Det har varit en otroligt dålig mandatperiod, den sämsta mandatperiod jag kan överblicka för Sverige och för alliansen. Vi har inte uppfattats driva systematisk oppositionspolitik, det har kostat i trovärdighet, och i förtroendekapital. Det  måste vi vända, det gäller alliansen och det gäller uppenbart extra mycket för Moderaterna.

En stor fråga under Anna Kinberg Batras tid var hur Moderaterna ska förhålla sig till Sverigedemokraterna.

– Hur alliansen ska samverka med andra måste avgöras av alliansen gemensamt. De samtalen vill jag jag föra med alliansen i lugn och ro. Vi måste stå för vår egen politik och inte skygga om andra är beredda att stödja vår politik. Och vi ska stå upp för våra värderingar – som frihet, öppenhet och tolerans – och det är inte SD:s värderingar. Jag vill samarbeta med dem jag har värderingsgemenskap med. Om andra röstar röstar på oss, om det är SD, Socialdemokraterna, eller Miljöpartiet, så har jag inga problem med det, säger han.

På frågan om SD kan ingå i ett regeringssamarbete säger Kristersson:

– Nej, jag ser inget utrymme för det. I ett regeringssamarbete vill jag samarbeta politiskt med allianspartierna.

Anders Ygeman (S), gruppledare i riksdagen, efterlyser mer tydlighet:

– Han säger att han inte kan ingå ett regeringssamarbete med SD men säger samtidigt att han ska söka stöd för en alliansregering, även om alliansen skulle bli mindre än de rödgröna. Det liknar det besked som Anna Kinberg Batra gav. Det är en otydlighet i regeringsfrågan. Man kan tolka det som att han vill bygga ett regeringsunderlag med SD. Moderaterna måste välja fot i den här frågan.

Mikael Odenberg har tidigare meddelat att han också ställer upp som partiledarkandidat. Enligt TT uppger Odenberg att han tycker att det är bra att Ulf Kristersson har gett besked om att han kandiderar.

– Nu är det en valberedningsprocess som tar sin början och så får vi se vad valberedningen kommer fram till. Det är mycket möjligt att de kommer att förslå Ulf och då kommer jag att gratulera honom till det viktiga värv han har framför sig.

En som tidigare också var aspirant till partiledarposten var Elisabeth Svantesson. Hon meddelar nu att hon stöttar Kristerssons kandidatur.

– Ulf är den person som jag tror är bäst lämpad att bli Moderaternas nästa partiordförande, samla partiet och stärka förtroendet för vår politik, säger hon på Facebook.

Enligt Ulf Kristersson ställer Svantesson inte längre upp för egen del.

– Jag uppfattar det som att hon har dragit sig ur. Vi kommer kunna jobba bra tillsammans, vi kompletterar varandra som personer dessutom, säger han.

Den tidigare partiledaren Carl Bildt har berättat att han inte tänker ställa upp. Trots det har Moderaternas länsförbund i Västa Götaland nominerat honom till nästa partiledare. Valdistriktet är landets tredje största och har därmed mycket att säga till om vid extrastämman den 1 oktober.

– Våra föreningar har talat sitt tydliga språk. Det är en rungande majoritet för Carl Bildt, säger Ann-Sofie Alm, vice ordförande i förbundsstyrelsen i Västra Götaland.

Hon tror att hans svar ändras om han får en skarp fråga från valberedningen.

– Jag är inte säker på att det var ett ordentligt svar han gav. Jag tror att han kommer ena och leda oss genom valrörelsen.
