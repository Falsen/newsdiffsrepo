Ulf Kristersson vill bli ny partiledare för Moderaterna
Ola Nilsson

Ulf Kristersson, som för närvarande är Moderaternas ekonomiskpolitiska talesperson, ställer upp som partiledarkandidat för Moderaterna. Det meddelade han på fredagen på sin Facebooksida.

– Jag tycker det är en tuff tid i svensk politik väldigt mycket om inte fungerar, och det är tufft för Moderaterna. Jag känner ansvar, och jag känner mig redo om andra tror jag är rätt man för uppgiften, säger han till Expressen.

Flera länsförbund – Dalarna, Norrbotten, Västerbotten, Sörmland – har tidigare meddelat att de stöder Kristersson. Vad han anser om konkurrensen till partiledarposten är han förtegen kring.

Men Kristersson har redan börjat formera ett team.

– Jag vill bygga ett lag, jag tror att ibland har man orimliga förväntningar på en enskild partiledare. Det måste vara ett starkt lag, framför allt om man börjar i ett sånt tufft utgångsläge som vi har just nu.

Moderaterna har haft det jobbigt i opinionsmätningarna.

– Det har varit en otroligt dålig mandatperiod, den sämsta mandatperiod jag kan överblicka, för Sverige, och för alliansen. Vi har inte uppfattats driva systematisk oppositionspolitik, det har kostat i trovärdighet, och i förtroendekapital. Det  måste vi vända, det gäller alliansen och det gäller uppenbart extra mycket för Moderaterna.



Läs mer: Så går partiledarvalet till



En stor diskussionspunkt under Anna Kinberg Batras tid var hur Moderaterna ska förhålla sig till Sverigedemokraterna. Det är en fråga som är av intresse även under en kommande partiledare.

– Hur alliansen ska samverka med andra, det måste avgöras av alliansen gemensamt. De samtalen vill jag jag föra med alliansen i lugn och ro.

– Om man går in i såna samtal måste man veta vad man har för grundhållning och jag har två sådana. Vi måste stå för vår egen politik, inte skygga om andra är beredda att stödja vår politik. Och det andra är att vi ska stå upp för våra värderingar – som frihet, öppenhet och tolerans – och det är inte SD:s värderingar. Jag vill samarbeta med dem jag har värderingsgemenskap med. Om andra röstar röstar på oss, om det är SD, Socialdemokraterna, eller Miljöpartiet – så har jag inga problem med det.

På frågan om SD kan ingå i ett regeringssamarbete säger han:

– Nej, jag ser inget utrymme för det. I ett regeringssamarbete vill jag samarbeta politiskt med allianspartierna.

Anders Ygeman, Socialdemokraternas gruppledare i riksdagen, efterlyser dock mer tydlighet från Kristersson.

– Han säger att han inte kan ingå ett regeringssamarbete med SD men säger samtidigt att han söka stöd för en alliansregering, även om alliansen skulle bli mindre än de rödgröna. Det liknar det besked som Anna Kinberg Batra gav. Det är en otydlighet i regeringsfrågan. Man kan tolka det som att han vill bygga ett regeringsunderlag med SD. Moderaterna måste helt enkelt välja fot i den här frågan och jag hoppas naturligtvis att han ska lyssna på sina allianskolleger om att ta avstånd från SD, säger han.

Mikael Odenberg har tidigare meddelat att han också ställer upp som partiledarkandidat. Enligt TT uppger Odenberg att han tycker att det är bra att Ulf Kristersson har gett besked om att han kandiderar.

– Om det är några andra kandidater där ute så hoppas jag att de också kliver fram och ger besked. Nu är det en valberedningsprocess som tar sin början och så får vi se vad valberedningen kommer fram till. Det är mycket möjligt att de kommer att förslå Ulf och då kommer jag att gratulera honom till det viktiga värv han har framför sig, säger han till TT.

En som tidigare också var aspirant till partiledarposten var Elisabeth Svantesson, hon meddelar nu att hon stöttar Kristerssons kandidatur.

– Ulf Kristersson meddelat att han är beredd att axla ansvaret och leda Moderaterna. Det får mig att känna både glädje och optimism. Ulf är den person som jag tror är bäst lämpad att bli Moderaternas nästa partiordförande, samla partiet och stärka förtroendet för vår politik. Jag kommer också att stödja honom i det arbetet om han blir vald på extrastämman den 1 oktober, säger hon på Facebook.

Svantesson ställer inte längre upp för egen del enligt Kristersson.

– Jag uppfattar det som att hon har dragit sig ur. Vi kommer kunna jobba bra tillsammans, vi kompletterar varandra som personer dessutom, säger han.

Den tidigare partiledaren Carl Bildt har låtit meddela, i Expressen TV, att han inte tänker ställa upp i kampen om partiledarposten.

Trots det har det tunga valdistriktet Västa Götaland nominerar Carl Bildt till nästa partiledare.

– Våra föreningar har talat sitt tydliga språk. Det är en rungande majoritet för Carl Bildt, säger Ann-Sofie Alm, vice ordförande i förbundsstyrelsen i Västra Götaland.

Carl Bildt nomineras trots att han i "Bara Politik" i Expressen TV berättade att han inte ställer upp. Men Ann-Sofie Alm tror att om han får en skarp fråga från valberedningen kommer hans svar att ändras.

– Jag är inte säker på att det var ett ordentligt svar han gav.

Moderaternas länsförbund i Västra Götaland är landets tredje största och har därmed mycket att säga till om vid extrastämman den 1 oktober.

– Jag tror att han kommer ena och leda oss genom valrörelsen, säger Ann-Sofie Alm.
