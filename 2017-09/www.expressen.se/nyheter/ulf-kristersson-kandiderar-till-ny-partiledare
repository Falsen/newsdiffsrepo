Ulf Kristersson vill bli ny partiledare för Moderaterna
Ola Nilsson

Ulf Kristersson kommer att ställa upp som partiledarkandidat för Moderaterna. Det har han meddelat under fredagen.

Varför kandiderar du?

– Jag tycker det är en tuff tid i svensk politik väldigt mycket om inte fungerar, och det är tufft för Moderaterna. Jag känner ansvar, och jag känner mig redo om andra tror jag är rätt man för uppgiften.

Vad Kristersson anser om konkurrensen till partiledarposten är han förtegen kring. Om Mikael Odenbergs kandidatur exempelvis.

– Jag tänker inte värdera det, jag har bara svarat på frågan för valberedningen om jag står till förfogande, där är mitt svar ja.

Men Kristersson har redan börjat formera ett team.

– Jag vill bygga ett lag, jag tror att ibland har man orimliga förväntningar på en enskild partiledare. Det måste vara ett starkt lag, framför allt om man börjar i ett sånt tufft utgångsläge som vi har just nu.



LÄS OCKSÅ: Så går Moderaternas partiledarval till



”Jag är alltså beredd att leda laget som kan bygga Moderaterna och Sverige starkare. Och jag skulle vilja att partiets båda viceordförande, Elisabeth Svantesson och Peter Danielsson, tillsammans med mig bildar kärnan i det laget.”, skriver Kristersson på Facebook.

Ulf Kristersson skriver att han vill se ett Sverige som präglas av jämlikhet:

"Jag vill att Sverige ska präglas av företagsamhet, jämlikhet och social rörlighet där varje ny generation får en chans att forma sitt eget liv, inte bara följa i sina föräldrars fotspår. Jag tror att nästan alla människor av egen kraft kan skapa ett gott liv, tillsammans med andra. Att vi både har en moralisk skyldighet att ta fullt ansvar för våra egna liv - och bry oss om andras."

En stor diskussionspunkt under Anna Kinberg Batras tid var hur Moderaterna ska förhålla sig till Sverigedemokraterna. Det är en fråga som är av intresse även under en kommande partiledare.

– Hur alliansen ska samverka med andra, det måste avgöras av alliansen gemensamt. De samtalen vill jag jag föra med alliansen i lugn och ro.

– Om man går in i såna samtal måste man veta vad man har för grundhållning och jag har två sådana. Vi måste stå för vår egen politik, inte skygga om andra är beredda att stödja vår politik. Och det andra är att vi ska stå upp för våra värderingar – som frihet, öppenhet och tolerans – och det är inte SD:s värderingar. Jag vill samarbeta med dem jag har värderingsgemenskap med. Om andra röstar röstar på oss, om det är SD, Socialdemokraterna, eller Miljöpartiet – så har jag inga problem med det.

Kan SD ingå i ett regeringssamarbete?

– Nej, jag ser inget utrymme för det. I ett regeringssamarbete vill jag samarbeta politiskt med allianspartierna.

Det är en tuff tid för Moderaterna som har haft det jobbigt i opinionsmätningarna.

– Det har varit en otroligt dålig mandatperiod, den sämsta mandatperiod jag kan överblicka, för Sverige, och för alliansen. Vi har inte uppfattats driva systematisk oppositionspolitik, det har kostat i trovärdighet, och i förtroendekapital. Det  måste vi vända, det gäller alliansen och det gäller uppenbart extra mycket för Moderaterna, säger Kristersson.

Flera länsförbund – Dalarna, Norrbotten, Västerbotten, Sörmland – har tidigare meddelat att de stöder Kristersson, som för närvarande är Moderaternas ekonomiskpolitiska talesperson.

Ett annat alternativ till posten är som sagt Mikael Odenberg. Enligt TT uppger Odenberg att han tycker att det är bra att Ulf Kristersson har gett besked om att han kandiderar.

– Om det är några andra kandidater där ute så hoppas jag att de också kliver fram och ger besked, säger han.

Odenberg meddelade tidigare att han ställer upp.

– Jag har bara sagt att om valberedningen vill föreslå mig så finns jag här och står till valberedningens förfogande. Och nu är det en valberedningsprocess som tar sin början och så får vi se vad valberedningen kommer fram till. Det är mycket möjligt att de kommer att förslå Ulf och då kommer jag att gratulera honom till det viktiga värv han har framför sig, säger Mikael Odenberg till TT.

En som tidigare också var aspirant till partiledarposten var Elisabeth Svantesson, hon meddelar nu att hon stöttar Kristerssons kandidatur.

”Ulf Kristersson meddelat att han är beredd att axla ansvaret och leda Moderaterna. Det får mig att känna både glädje och optimism. Ulf är den person som jag tror är bäst lämpad att bli Moderaternas nästa partiordförande, samla partiet och stärka förtroendet för vår politik. Jag kommer också att stödja honom i det arbetet om han blir vald på extrastämman den 1 oktober.”, skriver hon på Facebook.

Svantesson ställer inte längre upp för egen del enligt Kristersson.

– Jag uppfattar det som att hon har dragit sig ur, säger han.

– Vi kommer kunna jobba bra tillsammans, vi kompletterar varandra som personer dessutom.



Det är många som stöder Kristersson.

“Jag känner tillförsikt och optimism inför tiden vi har framför oss”, skriver Jesper Skalberg, riksdagsledamot och förbundsordförande Gotland på Twitter.

Skalberg stöttar, precis som Tomas Tobé, riksdagsledamot och rättspolitisk talesperson för Moderaterna. ”Viktigt och bra besked”, skriver han.

Den tidigare partisekreteraren i Moderaterna, Kent Persson, är också positiv.

Den före detta moderate försvarsministern Anders Björck tror att det är upplagt för framgång för Ulf Kristersson.

- Det pekar på att det blir han som kommer att föreslås, säger Björck till TT.

- Nu kan det bli lugn och ro, med tanke på det som har hänt, och det är viktigt.

Björck tror att Kristersson kommer dra åt mer klassisk moderat politik.

- Och det tror jag många i partiet förväntar sig.

Den tidigare partiledaren Carl Bildt har låtit meddela, i Expressen TV, att han inte tänker ställa upp i kampen om partiledarposten.

Trots det har Göteborg nominerat Carl Bildt som nästa partiledare, skriver GP.

– Vi har haft en öppen och demokratisk process kring nomineringen av ny partiledare. Alla föreningar i Västra Götaland har fått komma in med sina förslag och trots den korta tid medlemmarna har haft på sig sig har vi fått stort gensvar och vårt beslut är i dag väl förankrat, säger Ann-Sofie Alm, vice ordförande i förbundsstyrelsen i Västra Götaland, i ett pressmeddelande.
