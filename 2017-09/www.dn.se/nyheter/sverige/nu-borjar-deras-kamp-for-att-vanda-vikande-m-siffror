Nu börjar deras kamp för att vända vikande M-siffror
Karin Eriksson

Ett par personer hejdar Ulf Kristersson på promenaden genom Stockholms centralstation. Det händer rätt ofta att folk vill prata om läget med mannen som med stor sannolikhet kommer att efterträda Anna Kinberg Batra som moderat partiledare. Andra kan inte låta bli att snegla.

— Vi var ute i helgen på familjeutflykt i Sörmland, och då sa barnen att ”pappa, de tittar på dig, och de viskar lite”, berättar han.

Det var förra fredagen som Ulf Kristersson gick ut och meddelade att han stod till förfogande som kandidat till posten som partiordförande. I ett utförligt inlägg på Facebook gjorde han bland annat klart att han vill fortsätta samarbeta nära med partiets vice ordföranden. Den arbetsmarknadspolitiska talespersonen Elisabeth Svantesson är en av dem.

Så är det i praktiken Moderaternas nya ledarduo som tar plats vid ett kafébord på centralstationen? Kommer hon att bli hans finansministerkandidat? De svarar avvärjande.

— Det är alldeles för tidigt att säga något om den saken. Jag har bara sagt att jag står till förfogande om valberedningen finner att jag har ett brett stöd. Men politik är ett lagarbete. Vi har jobbat bra tillsammans i flera år nu, säger han.

— Ulf är inte vald partiledare. Jag har ställt mig tydligt bakom hans kandidatur. Vad som händer sedan, det får vi återkomma till, säger hon.

Klart är att Moderaterna inte bara förbereder ett partiledarbyte, utan också en partistämma, där de politiska riktlinjerna för valet 2018 ska klubbas. Ulf Kristersson och Elisabeth Svantesson har lett arbetsgrupperna om ekonomi och jobb.Jag är lite besatt av idén om att det behövs en ny fördelningspolitik. Vi måste gifta ihop välfärdspolitiken med den ekonomiska politiken.

Det blir ingen stor omläggning av politiken. Fokus ligger kvar på starka offentliga finanser och jobb i stället för bidrag, med sedan tidigare kända förslag om bidragstak. Men Ulf Kristersson hoppas också att han kan tillföra nya perspektiv med sin bakgrund som både civilekonom och socialpolitiker.

— Jag är lite besatt av idén om att det behövs en ny fördelningspolitik. Vi måste gifta ihop välfärdspolitiken med den ekonomiska politiken, säger han.

Han vill att den nya fördelningspolitiken ska handla mindre om bidrag och skatter, och mer om sammanhållning och social rörlighet.

— Hur ska människor som fått en dålig start komma till sin rätt? Hur ska invandrarbarn få den allra bästa utbildningen som finns? Den fördelningspolitiken har vi moderater aldrig på allvar varit på. Vi har sagt nej till dåliga skatter och dåliga bidrag, men vi har aldrig fullt ut förstått varför rättvisa och fördelning är en helt fundamental del av ett bra samhälle.

I början på sommaren lade allianspartierna fram ett gemensamt förslag om så kallade inträdesjobb med låga löner. Nu vill Moderaterna prata mer om hur Sverige ska klara sig i den internationella konkurrensen.

— Enkla jobb är viktigt här och nu för att fler ska komma i arbete men det är högkvalificerade arbetstillfällen som bygger Sverige starkt, säger Elisabeth Svantesson.

En rad förslag till stämman går ut på att göra människor mer anställningsbara. Bland annat lanseras idén om utbildningsavdrag för att människor ska kunna byta bana mitt i livet.

Moderaterna har också valt att plocka upp tråden från partistämman för två år sedan, när ombuden sa ja till att förändra arbetsrätten. Enligt det nya förslaget ska kompetens få större tyngd i turordningsreglerna.

— Vi har en lagstiftning från 1970-talet och arbetsmarknaden har förändrats sedan dess. Vi vill att medarbetarnas kompetens ska väga tyngre, säger Elisabeth Svantesson.

Förslaget bäddar för en klassisk konflikt mellan höger och vänster i valrörelsen. Socialdemokraterna vill gå till val på budskap om att skydda den svenska modellen.

Men Moderaterna vill också sträcka ut en hand för samarbete över blockgränsen om bostadspolitiken. De förra samtalen havererade, men Moderaterna är beredda att försöka igen.

— Det måste tas ett helhetsgrepp i alla delar från rörligheten, hyresmarknaden och nybyggnationen till finansieringen och skuldsättningen, säger Ulf Kristersson.

Moderata seniorer vill se Bildt eller Kristersson som partiledare

Den 1 oktober ska den nya partiledaren väljas, och en och en halv vecka senare inleds arbetsstämman i Örebro. Då får den nya ledningen inleda det svåra arbetet med att försöka återupprätta stödet för Moderaterna.

Förtroendet för Moderaternas ekonomiska politik har sjunkit i takt med stödet för opinionssiffrorna. Ulf Kristersson tror att det bottnar i en djupare osäkerhet om vart partiet är på väg.

— Man ska inte ge tappt. Men man ska ju förstå att det är allvar. Det krävs att partiet bestämmer sig för att gå i en bestämd riktning och uppträda som ett samlat parti och stå för sina värderingar fullt ut. Vi måste återupprätta förtroendet för Moderaterna som politisk kraft.

Ewa Stenberg: Kristerssons besked om SD och alliansen svåra att få ihop
