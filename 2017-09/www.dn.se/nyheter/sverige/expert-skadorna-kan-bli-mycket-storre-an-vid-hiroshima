Expert: Skadorna kan bli mycket större än vid Hiroshima
Peter Letmark

Moderna vätebomber kan ha en sprängkraft som räknas i megaton. Sådana sprängstyrkor har uppnåtts i tester som har gjorts av de så kallade etablerade kärnvapenländerna som till exempel USA och Storbritannien.

Martin Goliath, fysiker och forskare kring kärnvapenfrågor vid FOI, uppskattar att den bomb som Nordkorea uppger att regimen har sprängt kanske kan ha en sprängstyrka som är tio gånger kraftigare än de som släpptes över Japan. Han tror att det kan röra sig om en sprängkraft på 200 kiloton.

– I så fall blir radien större. Men den ökar inte proportionerligt och blir tio gånger större. Den kanske fördubblas och blir mellan två och tre kilometer.

Kärnvapen skapar också en strålning som är skadlig. Den har dock inte lika lång räckvidd som sprängkraften. Martin Goliath tror att det kan röra sig om mindre än två kilometer.

– Det bildas också en extrem värme från explosionen som ger brännskador och skapar bränder. Den kan sträcka sig ganska långt, upp till fem kilometer vid en sprängkraft på 200 kiloton, tror han.

Läs också: Nordkorea kan bluffa om vätebomben

Vad säger han då om Nordkoreas påstående att landet kan bestycka sina nya långtflygande missiler med den här typen av vätebomber.

– Det är den stora frågan som alla vill ha svar på. På bilderna visar regimen upp något som Kim Jong-Un står bredvid.

Om det verkligen är en vätebomb går inte att säga säkert. Men Martin Goliath utgår att det är något som är tillräckligt litet och lätt för att det ska kunna monteras på landets missiler.

– Annars skulle han ju inte visa upp det. Om det är en sådan här sak som har sprängts vet vi dock inte. Det enda vi vet är att regimen spränger kärnladdningar. Och skickar interkontinentala ballistiska missiler.

För att en sådan missil ska ha någon funktion måste klara att skjutas upp och lämna atmosfären, och sedan klara återinträdet utan att brinna upp.

– Det är svårt att veta hur långt Nordkorea har kommit med den här tekniken. Men de länder som har satsat på att bemästra den har också klarat det. Det finns inget som säger att inte Nordkorea kan göra samma sak.

Kan missiler från Nordkorea i så fall skjutas ned?

– Amerikanerna har utvecklat många olika sorters missilförsvarssystemen. USA har visat att man kan skjuta ned missiler. Men det är tyvärr många frågetecken som inte har några säkra svar på.
