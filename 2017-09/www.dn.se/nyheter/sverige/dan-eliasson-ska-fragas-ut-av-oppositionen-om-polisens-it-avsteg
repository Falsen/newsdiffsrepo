Dan Eliasson ska frågas ut av oppositionen om polisens it-avsteg
Mats J Larsson

Det var Morgan Johansson som sökte Tobé efter uppgifterna i Sveriges Radio om att ett avsteg från säkerhetsskyddsförordningen gjorts av polisledningen. Rikspolischefen Dan Eliasson är på resa, men väntas kommentera uppgifterna i kväll, uppger polisens presstjänst för DN.

Den redan hårt kritiserade Eliasson kommer också troligen att kallas till justitieutskottet, enligt ordföranden Tomas Tobé.

– Givetvis måste rikspolischefen och polisen få en möjlighet att förklara sig nu. Det bästa vore om känsliga uppgifter inte har äventyrats, säger Tomas Tobé till DN.

Men nu har ju polisen förklarat sig på departementet. Vad fick du för bild i samtalet med Morgan Johansson om vad som hittills har framkommit?

– Att vi inte har tillräcklig information för att säga att ett brott har ägt rum, men inte heller för det motsatta.

Hur har ditt förtroende för rikspolischefen påverkats av det som hittills har framkommit?

– Om detta stämmer är det ytterligare någonting som är väldigt besvärande. Jag tycker att svenska folket har rätt att ställa väldigt höga krav på en rikspolischef och på polisen.

Kommer han att kallas till utskottet eller hur ska utfrågningen att äga rum?

– Vi är överens om att vi måste hitta former för att oppositionens partiet ska få information både från rikspolischefen och justitieministern. Min utgångspunkt är att det sker bäst genom ett utskott. Är det så att det handlar om sekretessbelagd information finns det möjligheter att hantera det också.

Är det här en ny it-skandal?

– Detta kan tyvärr vara ett exempel. Med anledning av de händelser vi sett på Transportstyrelsen är jag inledningsvis väldigt förvånad över att justitiedepartementet så här pass sent verkar känna till den här upphandlingen hos polisen.

Har inte ni i oppositionen varit lite väl snabba i era fördömanden med tanke på att du nu säger att ni ska avvakta tills ni får mer information?

– Nej, det handlar ju om väldigt känsliga uppgifter om poliser och deras familjer. Det är klart att det känns väldigt oroväckande, men nu är det viktigt att vi går till botten med detta. Sedan får vi dra våra slutsatser utifrån det.
