Studie: Fler skjutningar i Sverige än i många andra länder
Katarina Lagerwall

Den nya studien är ännu inte publicerad, men forskargruppen lade tidigare i år fram en liknande forskningsrapport.

– Där tittade vi mer på geografin bakom skjutningarna. Nu har vi tittat på trenderna, hur det ser ut över tid, säger krimonologen Joakim Sturup.

Den nya studien visar att det sker fyra till fem gånger så många skottlossningar med dödlig utgång i förhållande till folkmängden i Sverige jämfört med till exempel Norge och Tyskland. Enligt Joakim Sturup är det svårt att hitta en motsvarighet i andra länder; Sverige är snarare i paritet med södra Italien.

På en plats där det redan har varit en skjutning fyrdubblads risken för att det ska inträffa ytterligare en skjutning. Och i ett utsatt område kan risken vara ännu större, summerar forskarna.

Forskarna konstaterar också att det grova våldet har gått ner i åldrarna och har flyttat från mc-gängmiljön till storstädernas ytterområden. Men de kan inte förklara varför skottlossningarna ökar.

– Vi vet inte om det är en ökad förekomst av illegala vapen i de här miljöerna eller om det beror på att det finns en tendens att snabbare använda de vapen som finns. Men någonting har hänt, säger Joakim Sturup till Ekot.

Värst drabbade är storstäderna Stockholm, Göteborg och Malmö, varav den senare är den stad i Sverige som i förhållande till sin befolkning har haft störst problem med skottlossningar.

En annan faktor som skiljer Sverige från andra länder är låg uppklaringsgrad av skjutningarna. Nationellt klaras runt 50 procent av skjutningarna upp och i storstäderna klaras runt 25 procent upp, enligt polisen och kriminologen Amir Rostami. Han pekar på att länder med lågt skjutvapenvåld har höga uppklaringsgrader: Tyskland ligger på nästan 90 procent och Finland över 90 procent. I Sverige har uppklaringsgraden minskat sedan slutet av 90-talet i takt med att skjutvapenvåldet stadigt har ökat.

Amir Rostami tror att högre straff för vapenbrott kan bidra för att vända trenden, men det måste också till mer forskning för att ta reda på varför Sverige är mer drabbat än grannländerna.

– Det tror jag är rätt väg att gå. Skjutningar är ingen social fråga, det är främst en polisiär fråga. Vi kommer inte bort från att uppklaringsgraden på skjutvapenvåldet och framförallt det dödliga skjutvapenvåldet måste gå upp, säger han till Ekot.
