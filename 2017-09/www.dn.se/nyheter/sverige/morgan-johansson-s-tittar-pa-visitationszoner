Morgan Johansson (S) tittar på visitationszoner
Peter Letmark

Morgan Johansson tycker att det danska systemet, där polis får gå in och visitera för att leta efter vapen på allmän plats, utan att det finns skälig misstanke, är en intressant metod för att komma till rätta med vapentillgången.

Det skriver SVT Nyheter som med hjälp av polisen har tagit fram siffror som visar att det har inträffat 178 skjutningar i Sverige under det första halvåret i år. 25 personer har dödats och 73 personer har skadats i skottdåden.

Morgan Johansson tycker att det är ett stort problem och säger nu att han tycker att den danska metoden med så kallade visitationszoner är ett intressant sätt för att komma till rätta med problemen med vapentillgången.

– Jag skulle gärna vilja ta del av erfarenheterna av det danska systemet för att se hur det fungerar, säger justitieminister Morgan Johansson till SVT.

Läs mer: Livstid blir normalstraff för mord

I Danmark har polisen sedan 2004 rätt att använda sig av vad som kallas tillfälliga visitationszoner. Det betyder att polisen kan gå in och visitera människor på allmän plats för att söka efter vapen, utan att ha skälig misstanke.

I sommar har dansk polis använt denna regel på två platser i Köpenhamn. Enligt Morgan Johansson måste man väga in att de risker som en sådan metod kan innebära för den personliga integriteten. Det är också något som har framförts i den danska debatten.

– Det skall naturligtvis alltid vägas mot integritetsaspekterna, men som jag förstår det så har det haft effekt i Danmark och jag ska med intresse se vilka utvärderingar som finns, säger Morgan Johansson till SVT.

Läs mer: Malmöpoliser hoppas på nya vapenlagen
