Misstänkta blev osynliga i polisregistret
Kristoffer Örstadius

DN kan nu avslöja en hittills okänd och allvarlig incident i polisens it-system.

Det handlar om misstankeregistret, en av Polismyndighetens viktigaste databaser som innehåller uppgifter om samtliga personer som är skäligen misstänkta för brott.

Läs även: Linus Larsson: En sak ter sig en aning märklig kring polisens it-system

Registret används dagligen av en rad myndigheter. Till exempel gör Säpo slagningar när personer på känsliga positioner ska säkerhetsprövas. Polisen använder registret för att säkerställa att de hundratusentals personer i Sverige som har vapenlicens inte har begått brott.

I somras inträffade ett allvarligt haveri i registret. Samtliga personer som under drygt en veckas tid fördes in i registret hamnade aldrig i databasen. Individer som alltså egentligen skulle ha funnits i misstankeregistret blev alltså okända för både polisen och andra myndigheter, enligt DN:s källor.

Bland de myndigheter i Sverige som har tillgång till misstankeregistret finns Skatteverket, Tullverket, Säpo, Polismyndigheten och Kustbevakningen.

DN:s uppgifter bekräftades under onsdagen av Polismyndigheten. Enligt Karl Holm, som i somras var ställföreträdande chef för polisens rättsavdelning, ska samtliga berörda myndigheter ha informerats i samband med incidenten.

– Så fort jag uppmärksammades om felet så informerade vi berörda myndigheter om att systemet inte uppdaterats med nya misstankar. Vi gick dessutom ut med ett meddelande internt i myndigheten. Så fort felet åtgärdades tog vi fram listor på de misstankar som kommit in under perioden och skickade ut dem till de lokala enheterna inom myndigheten som kan tänkas påverkas av det, säger Karl Holm.

Det är ännu oklart om incidenten ledde till några allvarliga konsekvenser, till exempel om personer felaktigt fått vapenlicens trots att de misstänks ha begått brott. Polisens rättsavdelning har däremot hittills inte fått in några rapporter från polisregionerna om att något sådant har inträffat.

Att ett it-system drabbas av problem under mer än en veckas tid är allvarligt, enligt Karl Holm.

– Det är inte bra att ett it-system som många är beroende av går ner. Men när det upptäcktes vidtog vi åtgärder för att förhindra informations-, person- och beslutsskador. Att helt undvika stopp i it-system går förmodligen inte, men jag tycker att vi har agerat adekvat i ärendet, säger Karl Holm.

Situationen ska ha upptäckts av en vapengrupp i Stockholm som tyckte det var konstigt att de inte fick några träffrapporter. Då initierade Polismyndigheten omedelbart åtgärder för att rätta till felet som i dag ska vara helt åtgärdat.

Karl Holm vet inte vad felet beror på, men det ska enligt DN:s uppgiftslämnare inte bero på dataintrång.

Efter incidenten har polisen inlett en utredning för att gå till botten med det som inträffat.

– Vi behöver se över våra rutiner. Jag har gett uppdrag internt att inventera hur vi kan bli snabbare och bättre att hantera sådana situationer. Som informationsägare måste vi skademinimera i de här lägena och det ska göra så fort det går. Här måste vi titta på om vi kan bli bättre.
