Regeringen: Inget förbud mot tiggeri i nuläget
Katarina Lagerwall

Avtalet mellan Sverige och Rumänien slöts för två år sedan efter att många fattiga rumäner, främst romer, började komma till Sverige för att tigga 2010. Syftet är att förbättra situationen för utsatta EU-medborgare i hemlandet genom att exempelvis utbyta erfarenheter och underlätta samarbete mellan frivilligorganisationer i respektive land.

Åsa Regnér är på besök i Bukarest för att följa upp avtalet över vilka framsteg som har gjorts.

– När vi tillträdde 2014 tyckte inte vi att det var en bra situation utan vi vill att tiggeriet ska upphöra. Därför har vi vidtagit en del åtgärder i Sverige vad gäller lagstiftning men vi skrev även ett avtal med Rumänien som handlar om fattigdomsbekämpning för att de ska stärka sina egna medborgare, säger hon.

– Vi tycker att lösningen måste vara hemlandets ansvar.

På tisdagen presenterade Moderaterna ett nytt program för kriminalpolitiken som ska behandlas på partistämman i Örebro 12–15 oktober. Moderaterna vill se ett nationellt förbud mot tiggeri som man anser är ett stort problem idag. I Vellinge kommun har man beslutat om att införa ett förbud mot att tigga på vissa platser.

Enligt Åsa Regnér har regeringen inget förslag om förbud mot tiggeri i nuläget. I stället hänvisar hon till en lagskärpning mot människohandel som läggs fram i riksdagen snart, samt att man har gjort det lättare att avhysa olagliga bosättningar.

– Vi har har valt att vidta de här åtgärderna. Behöver vi göra mer kommer vi göra det, säger ministern.

Du utesluter inte att det kan bli ett tiggerförbud?

– Det är viktigt med balansgången och vi följer den här frågan noga för att inte möjliggöra att människor blir utnyttjade i de här situationerna. Jag får återkomma i frågan för jag tycker inte att tiggeri är bra. Hela välfärdsmodellen är ett svar på att man inte behöver sitta på knä och be om pengar.

Flera olika undersökningar visar på ett ökat stöd bland svenskarna för ett förbud mot tiggeri, bland annat presenterade Aftonbladet/Inizio på tisdagen en undersökning där sex av tio svarade att de vill att tiggeri ska förbjudas i lag. Åsa Regnér är medveten om att det finns ett ökat tryck på förbud.

– Många hör av sig om det här och tycker att det är svårt för det är utsatta människor man ser framför sig. Jag brukar själv inte ge pengar till de som till exempel sitter utanför affärer. Om man känner sig osäker kan man betala pengar till en seriös frivilliorganisation. Jag har har respekt för att männniskor känner sympati med människor i utsatthet och därför är det här en svår balansgång.

– Men vi är i Rumänien för att öka möjligheterna att människor kan hitta en inkomst och ett bra liv i sitt hemland, säger Åsa Regnér.

Rumänien, liksom andra länder, har infört flera åtgärder för att förbättra situationen för sina fattiga medborgare. Även om det görs framsteg så visar undersökningar att det väldigt långsamt, enligt ministern.

– Det är det vi måste hjälpas åt med att föröska öka insatserna och ha mer träffsäkra insatser. Men framför allt är det här Rumäniens ansvar och det är därför vi är här och diskuterar det med dom, säger Åsa Regnér.

Flera partier är kritiska till Moderaternas förslag om tiggeriförbud. ”Det är en ovärdig politik som inte löser några som helst problem. Det är fruktansvärt att människor är tvungna att tigga, men att kriminalisera att människor ber om hjälp ökar bara deras utsatthet och fattigdom”, säger Maria Ferm, Miljöpartiets gruppledare i riksdagen och talesperson för migration och lika rätt, i en skriftlig kommentar till TT. Även Centerpartiet vänder sig mot förslaget.

– Man kan både ha moraliska och praktiska betänkligheter, liksom lagtekniska. Men det viktigaste är att det mesta talar för att ett tiggeriförbud med bötesstraff skulle bli verkningslöst, säger Johan Hedin (C), rättspolitisk talesperson.

Moderata ungdomsförbundet, Muf, är också emot förslaget från partiledningen.
