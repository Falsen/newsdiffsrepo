Åtta av tio ensamkommande bedöms vara över 18 år
Katarina Lagerwall

Sedan i våras kan Migrationsverket erbjuda alla asylsökande som inte kan styrka sin ålder genom identitetshandlingar en åldersbedömning hos Rättsmedicinalverket.

Hittills har Rättsmedicinalverket fått in 7.898 beställningar från Migrationsverket av ensamkommande. Av dem hade 4.107 ärenden genomförts mellan mitten av mars och fram till den 31 augusti. I 83 procent av fallen bedömer Rättsmedicinalverket att den undersökta är 18 år eller äldre (93 asylsökande av kvinnligt kön och 3.322 av manligt kön).

– Det visar att en väldigt hög andel av de som inte kunnat göra sin ålder sannolik är över 18 år, säger Elias Palm, rättsläkare och avdelningschef på Rättsmedicinalverket.

Åldersbedömningarna har fått kritik för att de inte anses vara helt tillförlitliga. Men enligt Elias Palm är tillförlitligheten hög och bygger på tre faktorer. Den asylsökande genomgår två undersökningar, en röntgenundersökning av visdomständerna och en magnetkameraundersökning av knäleden.

Dessutom väger man in socioekonomiska faktorer eftersom en uppväxt med sämre levnadsvillkor gör att en individ mognar långsammare på gruppnivå.

– Det är den återkommande frågan. Men säkerheten ligger i flera led och vi har valt en metod som egentligen avspeglar en mognadsfas man går igenom i 20-årsåldern för att omhänderta normalspridningen: Några mognar tidigare och några senare, säger Elias Palm.

Samtidigt finns det en felmarginal, framförallt om personen ligger nära 18-årsåldern.

– Vid en osäkerhet bedömer man till fördel för den asylsökande. Vi vågar aldrig slå fast en ålder utan resultatet är en bedömning om personen är över eller under 18 år, säger Elias Palm.

I 621 ärenden bedömer Rättsmedicinalverket att personen är under 18 år (9 asylsökande av kvinnligt kön och 612 asylsökande av manligt kön). För 27 personer har det inte gått att bestämma någon ålder, bland annat eftersom visdomständer har saknats (endast asylsökande av manligt kön).

Kostnaden för varje undersökning är cirka 4.000 kronor.
