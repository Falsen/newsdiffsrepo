Fortsatt många unga män dödade i skjutningar
Katarina Lagerwall

Under perioden 2000 till 2014 orsakade skottskador i snitt knappt sex dödsfall om året i den här gruppen.

– Det har verkligen hänt någonting. Skjutningar har både under 2015 och 2016 tagit betydligt fler unga mäns liv än tidigare år under 2000-talet. Tittar man på personer över 30 år ser det inte alls lika oroväckande ut, säger Socialstyrelsens utredare Jesper Hörnblad.

Socialstyrelsens statistik över dödsorsaker sträcker sig från 1987 till 2016. Länge syntes en nedåtgående trend för det dödliga våldet i befolkningen i stort. Men från 2012 märks en ökning bland män mellan 15 och 29 år, och det som ökar är framförallt skjutningar med dödlig utgång. Flest sådana dödsfall, 23 stycken, inträffade under 2015.

Samtidigt framhåller Jesper Hörnblad att det rör sig om relativt få fall av dödsskjutningar och att antalet kan variera stort år från år.

• Läs mer: Studie: Fler skjutningar i Sverige än i många andra länder.

Totalt dog drygt 91.000 personer i Sverige under 2016. Hjärt-kärlsjukdomar var den vanligaste dödsorsaken, även om dessa dödsfall minskat från drygt 46 procent år 2000 till knappt 35 procent 2016. Tumörer är den näst vanligaste dödsorsaken.

Enligt Jesper Hörnblad visar de långa trenderna att det dör ungefär lika många människor varje år, liksom hur många som tar livet av sig. Men vad gäller självmord bland män är antalet under 2016 på historiskt låga nivåer. Vad som ligger bakom minskningen är oklart.

Totalt inträffade 1.130 dödsfall som klassificerades som självmord förra året.

• Läs mer: Stefan Lisinski: Förortsgangstrar tar livet av varandra som aldrig förr.

Psykiska sjukdomar och beteendestörningar samt sjukdomar i nervsystemet där framförallt demens respektive Alzheimer är dominerande är två dödsorsaksgrupper som procentuellt sett ökat mycket under 2000-talet.

– Det har ökat väldigt mycket och man kan säga att det är en uppåtgående trend, säger Jesper Hörnblad.

I åldern 15-39 år är skador och förgiftningar och överdoser vanligast som dödsorsak. Det sker betydligt fler dödsfall bland män bland yngre jämfört med kvinnor: 65 män per 100 000 invånare och 29 kvinnor per 100 000 invånare.
