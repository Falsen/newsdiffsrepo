Utmanare på högerkanten skakar om i Norden
Karin Eriksson

På ytan ser det norska stortingsvalet i nästa vecka ut som en klassisk statsministermatch mellan höger och vänster. Enligt opinionsmätningarna väger det jämnt in i det sista mellan den sittande statsministern Erna Solberg från Høyre och det socialdemokratiska Arbeiderpartiets kandidat Jonas Gahr Støre.

På Instagram poserar hon med boxhandskar och pilbågar i valrörelsens slutskede. Budskapet är tydligt. Hon ger allt.

Men det är i Norge som i Sverige: Efter valdagen återstår ett komplicerat pussel. Trots att toppolitikerna i Oslo och Stockholm har haft helt olika strategier i regeringsfrågan.

Erna Solberg och konservativa Høyre valde att bilda koalition med högerpopulistiska Fremskrittspartiet efter stortingsvalet 2013. De borgerliga mittenpartierna Venstre och Kristelig Folkeparti föredrog att stanna utanför som stödpartier.

Sent förra hösten höll samarbetet på att spricka på grund av regeringens miljöpolitik. Då fördes till och med diskussioner om en norsk variant av den svenska decemberöverenskommelsen, så att regeringen fick en fullmakt att fortsätta regera. I stället lyckades Solberg nå en sakpolitisk uppgörelse med stödpartierna.

Men oenigheten i borgerligheten består. Kristelig Folkepartis motvilja mot Fremskrittspartiet skapar spänningar och det är inte säkert att Erna Solberg kan hålla ihop det borgerliga blocket. Dessutom kan liberala Venstre hamna under fyraprocentsspärren och tappa de flesta av sina mandat i Stortinget.

Överallt i Norden har regeringsfrågan blivit en rysare.

— Och då är Norge ändå möjligen lite mindre härjat av de här regeringskriserna och spänningarna som vi ser i Sverige, Finland och Danmark. Man har haft lite tydligare majoritetsförhållanden, säger Jonas Hinnfors, professor i statsvetenskap vid Göteborgs universitet.

I Sverige valde alliansen att avgå och lämna över makten till de rödgröna efter valet 2014. Sedan tog det bara några månader från maktskifte till regeringskris. I december valde Sverigedemokraterna att demonstrera sin styrkeposition i riksdagen, genom att lägga rösterna på alliansens budgetalternativ. Decemberöverenskommelsen blev utvägen. Den sprack formellt hösten 2015, och sedan dess har borgerligheten kämpat med frågan om hur de ska förhålla sig till makten.

Danmark styrdes i sjutton månader av en svag minoritetsregering från liberala Venstre. Den föll i november 2016, och Venstre bildade en lite starkare minoritetsregering med Liberal Alliance och de konservativa. Högerpopulistiska Dansk Folkeparti har valt att stå utanför regeringen, och har nu för första gången upprättat kontakt med de danska socialdemokraterna. Det var en sensation när partiledarna i vintras uppträdde sida vid sida i en fackförbundstidning.

På Island drogs regeringen in i Panamaskandalen och statsministern fick avgå efter avslöjanden om skatteplanering våren 2016. De traditionella partierna backade kraftigt i valet samma höst, och det tog två och en halv månad att utse en ny regering.

Finland har en tradition av breda majoritetsregeringar. Men i juni i år skakades landet av en spektakulär regeringskris. Då utsåg nationalistiska Sannfinländarna den invandringskritiske EU-parlamentarikern Jussi Halla-aho till ny partiledare. Därmed såg koalitionen med Centerpartiet och konservativa Samlingspartiet ut att spricka. I stället sprack Sannfinländarna, och den nya partigruppen Nytt alternativ stannade kvar i regeringen.

Turbulensen på andra sidan Östersjön visar att det inte finns någon enkel lösning på utmaningen från de nationalistiska och högerpopulistiska partierna. Breda blocköverskridande samarbeten har sina särskilda problem.

— Finland har alltid haft svårt att hitta långvariga stabila majoriteter. Partierna kommer från olika håll ideologiskt och det gör att det byggs in spänningar i regeringen. Då har man ofta stött på patrull i någon fråga, och så har någon fått gå, eller så har ett parti hoppat av eller spruckit, eller så har hela regeringen fallit. Det har varit svårt att bedriva en effektiv politik, säger Jonas Hinnfors.

Fremskrittspartiet i Norge har kunnat hantera steget in i regeringen jämförelsevis lättare än Sannfinländarna. Det var tufft i början, sedan kom flyktingkrisen, och partiet kunde mobilisera i en hjärtefråga.

Det norska exemplet ger inget stöd till hypotesen att högerpopulistiska partier skulle förlora stöd om de bara fick inflytande och ansvar.

— Den tesen bygger på antagandet att populistpartier bara är missnöjespartier. Men missnöjet är ju sakorienterat. De här partierna är som alla andra. Det viktiga är om de får gehör för sina frågor och om de har en stark partiorganisation, säger Ann-Cathrine Jungar, forskare vid Södertörns högskola.

De nordiska länderna har rykte om sig som stabilt styrda demokratier. Det är en beskrivning som Jonas Hinnfors gärna modifierar. I Danmark och Finland har det varit turbulent i politiken många gånger.Alla de nordiska länderna har byggt upp stabila välfärdsstater, och det har funnits en ganska stor politisk enighet om det projektet. Nu har det kommit in andra frågor, och då är det inte samma enighet om vart vi är på väg.

Men kanske har det funnits en enighet om de politiska målen.

— Stabila Norden bygger på lite av en myt. De andra länderna har inte haft lika tydliga block av partier som Sverige. Men alla de nordiska länderna har byggt upp stabila välfärdsstater, och det har funnits en ganska stor politisk enighet om det projektet. Nu har det kommit in andra frågor, och då är det inte samma enighet om vart vi är på väg, säger han.

Regeringsfrågan brukar ibland avfärdas som ett spel om vem som ska ta vem på valnatten. Men den bottnar i sakpolitiken och värderingarna. I dag drar väljarna och partierna åt många olika håll.

— Det är många alternativ och många sorters frågor som skär över varandra. Det gör att det kan uppstå nya spänningar mellan partier som annars är ganska lika varandra. Det är väl de svenska Moderaterna och Centerpartiet praktexempel på just nu, säger Jonas Hinnfors.

Utmaningen från högerpopulism och nationalism har Sverige, Norge, Danmark och Finland gemensamt. Men det finns också stora skillnader mellan länderna. Inte minst i synen på de nya partiernas hjärtefråga, invandringen.

I slutet av augusti åkte Norges invandrings- och integrationsminister Sylvi Listhaug till Stockholmsförorten Rinkeby för att måla ut Sverige som ett avskräckande exempel. När den svenska migrationsministern Heléne Fritzon förstod syftet med visiten, ställde hon in ett möte i sista stund.

Listhaug, som tippas bli nästa partiledare för Fremskrittspartiet, är van vid att skapa rubriker. Men hon har fått kritik på hemmaplan för att hon blandade ihop sina roller som statsråd och kampanjmakare. Det var inte första gången som Solberg fick försvara sin kontroversiella minister.

När DN mötte den norska statsministern i Tromsø i vintras gjorde hon klart att retoriken ofta var det största problemet med Fremskrittspartiet.

— Det är inte svårt att komma överens i sak i invandringspolitiken, men det har varit svårt med några av begreppen. Men jag tycker att vi har kloka ministrar i en bra regering i dag, sa Solberg till DN den gången.

Hon protesterade också, som hon brukar, mot jämförelsen mellan Fremskrittspartiet och Sverigedemokraterna

I Norge – och Danmark – har högerpopulistiska partierna länge varit en kraft att räkna med i politiken. Dansk Folkeparti och Fremskrittspartiet står för en hård invandringspolitik. Men de har inte Sverigedemokraternas rötter i rasismen och nazismen.

I Sverige har det politiska etablissemanget in i det längsta försökt isolera Sverigedemokraterna. Efter partiets intåg i riksdagen 2010 valde de andra partierna att gå i mer liberal riktning i invandringspolitiken.

— Konfrontationen innebar att de övriga partierna bakband sig själva i migrationsfrågan. De kunde inte förhindra att Sverigedemokraterna växte, och de kunde inte förhindra att invandringsfrågan kom högre upp på dagordningen. Däremot bidrog de till att Sverigedemokraterna modererade sin politik. Men det är möjligt att det hade hänt även utan isoleringen, för att partiet ville bredda väljarbasen, säger Ann-Cathrine Jungar.



Den stora frågan inför valet 2018 är om ett eller flera borgerliga partier är beredda att bryta isoleringen av Sverigedemokraterna. Moderaterna tog ett försiktigt steg i januari i år, genom att häva kontaktförbudet med partiet. Då rasade stödet för partiet.

I Danmark har Dansk folkeparti kunnat ta nästa steg in i värmen, genom att tina upp den tidigare frostiga relationen med de danska socialdemokraterna.

— Det är ganska osannolikt att Dansk folkeparti skulle bilda regering med Socialdemokraterna men det har öppnats en dörr, både i Danmark och faktiskt också i Österrike. Det återstår att se vad som händer långsiktigt. Men det ser ut som om de här så kallade högerpopulisterna kan inta en medianposition på högervänsterskalan. Samma position som de liberala partierna hade förut, säger Ann-Cathrine Jungar.

Alla nordiska toppolitiker kommer att följa valet i Norge med stort intresse. Men i regeringsfrågan finns inga enkla lärdomar att dra.

Inget nordiskt land har hittat en enkel lösning på hur landet ska styras, när väljarna och partierna drar åt olika håll.

— Nej, det är faktiskt svårt att se vad det skulle vara, säger Ann-Cathrine Jungar.

Om Jonas Hinnfors ska göra en prognos, så tror han att Sverige går mot någon form av mer blocköverskridande samarbete efter valet 2018. Men det behöver inte betyda att det blir stabilt i politiken.

— Det är inte otroligt att det värker fram en situation där några borgerliga partier samarbetar med några rödgröna partier. Men det är kanske ingen långsiktig lösning. Decemberöverenskommelsen hade vissa problem med sig. Men andra arrangemang har också problem. Det uppstår spänningar och låsningar.
