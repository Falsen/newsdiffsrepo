Svensk åtalas för folkmord i Rwanda
Johannes Cleris/TT

Den nu åtalade mannen är svensk medborgare och har rwandisk bakgrund. Han uppges ha haft en ledande roll på lokal nivå under folkmordet. Enligt åtalet misstänks han för folkmord genom mord, försök till mord, grov våldtäkt och människorov mot tutsier med avsikt att helt eller delvis förgöra folkgruppen.

Huvudförhandlingen inleds i Stockholms tingsrätt den 12 september.

I februari i år dömdes Claver Berinkindi till livstids fängelse av Svea hovrätt för delaktighet i folkmordet. Brottet beskrevs som kanske det grövsta som prövats i svensk domstol. Den numera svenske, ursprungligen rwandiske, medborgaren ska ha lett folkhopar som klubbade, högg och sköt ihjäl tusentals män, kvinnor och barn i prefekturen Butare i södra Rwanda.

Berinkindi var den andre som fällts i Sverige för folkmordet i Rwanda. Den förste var Stanislas Mbanenande, som även han fick livstids fängelse i en dom 2013. Deras fall har tagits upp i Sverige eftersom de har blivit svenska medborgare.
