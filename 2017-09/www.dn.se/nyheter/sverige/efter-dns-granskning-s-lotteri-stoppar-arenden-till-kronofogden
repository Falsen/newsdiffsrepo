Efter DN:s granskning: S-lotteri stoppar ärenden till Kronofogden
Mattias Carlsson

Lottoverksamheten har under decennier varit Socialdemokraternas stora intäktskälla. De senaste tio åren har partiet fått in en halv miljard i vinster från lottoverksamheten som drivs i den ekonomiska föreningen A-lotterierna och underbolaget Kombispel. Som DN avslöjade i måndags säljs lotterna på kredit och tusentals av kunderna har sedan inte kunnat betala.

Efter DN:s granskning har Kombispel meddelat att de tillfälligt slutar att skicka kunder till Kronofogden och se över rutinerna. De ska även börja ta kreditupplysningar på kunder, för att förhindra att skuldsatta köper lotter på kredit.

Mellan 2014 och 2017 skickade Kombispel och A-lotterierna tillsammans 9.770 ärenden till Kronofogden för indrivning. Det motsvarar mer än sex personer varje dag.

Att ett företag så ofta tvingas vända sig till Kronofogden för att få betalt är mycket ovanligt.

Av Sveriges samtliga företag har Kombispel placerat sig i den absoluta toppen under flera år. Under valåret 2014 hade enbart Kombispel till exempel 4.000 ärenden, enligt uppgifter från Kronofogden som DN tagit del av. Det placerar dem på plats 37 på topplistan över de bolag som har flest ärenden hos Kronofogden.

Kombilotteriet ligger då jämsides de stora finans- och inkassobolagen. Exempelvis hade Kombispel fler ansökningar om betalningsförelägganden än både Ebay, Europark och Resurs Bank.

Under 2015 och 2016 minskar antalet ärenden år för år, för att sedan återigen stiga under 2017. Om man ser till hela perioden januari 2014 och fram till augusti 2017 placerar sig Kombispel på plats 70 över alla bolag i Sverige.

Socialdemokraterna vill inte kommentera placeringen på topplistan men pressekreteraren Martin Rynoson säger:

– Partiet syn är det är inte okej att det går till på det här oetiska sättet och det är bra att åtgärder nu vidtas.

Att sälja lotter på kredit är förbjudet i Sverige men en lag ger allmännyttiga föreningar undantag. Just nu pågår ett arbete i regeringen att se över regleringen kring spel. Både Moderaterna och Vänsterpartiet har starkt kritiserat hur Socialdemokraternas skött spelverksamheten. Nu öppnar även Centern för att lagen borde ändras så att kreditförsäljningen stoppas.

En annan lottoarrangör som använder undantaget i lagen är Folkspel i Sverige AB som driver Bingolotto och Sverigelotten. Överskottet från spelverksamheten går till idrottsrörelsen. Precis som Kombispel säljer de också lotterna med betalning på faktura.

Även Folkspel har tusentals ärenden hos Kronofogden. Under perioden 2014 till 2017 har Folkspel 8.500 ärenden, vilket placerar dem på plats 72 över företagen i Sverige med flest ärenden. Folkspel säljer 75.000 lotter i veckan och enligt vice vd Mathias Skoglund har de inga planer på att ändra upplägg eller sluta skicka ärenden till Kronofogden.

– Det är någonstans mellan 25 och 50 personer i veckan av 75.000. Det är givetvis beklagligt men det är en ganska liten del och man måste sätta det i relation till totalen.

– Vi har sammantaget extremt små kreditförluster, och vad skälet är till att människor inte betalar. Det behöver ju inte betyda att de inte kan betala. De kan ju bara betyda att de ger fasiken i att betala, möjligen, det är bara en spekulation från min sida, säger Mathias Skoglund vice vd Folkspel.

Tror du att det är vanligt att de ger fasiken i att betala?

– Ja det finns ju säkert en hel del människor som glömmer att betala sin faktura, eller ger fasiken i att betala sin faktura. De rör inte bara spel utan en stor mängd tjänster i samhället, det är min hypotes, säger Mathias Skoglund.

Att flera myndigheter och även politiska partier nu talar om att lagen måste ändras så att kreditförsäljning blir förbjudet vill han inte kommentera.

Läs mer: Stark kritik mot S-lotter – ”Dubbelmoral”
