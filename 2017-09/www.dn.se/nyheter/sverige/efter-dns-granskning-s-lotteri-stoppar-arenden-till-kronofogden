Efter DN:s granskning: S-lotteri stoppar ärenden till Kronofogden
Mattias Carlsson

DN avslöjade i går hur det Socialdemokratiska lotteriet Kombispel skickat mer än 8.000 personer till Kronofogden för obetalda lotter sedan 2014. Avslöjandet väckte omfattande kritik och bland annat gick både Moderaterna och Vänsterpartiet ut och kritiserade agerandet.

På tisdagsmorgonen meddelade Kombispel att de inför ett stopp för att skicka ärenden till Kronofogden. Under tiden ska rutinerna ses över. I ett pressmeddelande säger Kombispels vd Jonas Lindholm och Sten Olsson, styrelseordförande i A-lotterierna:

”Kombispel har redan vidtagit åtgärder exempelvis genom att begränsa antalet lotter man kan köpa på faktura och genom att förhindra kunder som inte har betalat från att köpa nya lotter så länge kunduppgifterna lagras. Men det behöver bevisligen göras mer.”

Läs mer: S säljer lotter på kredit till skuldsatta

Bolaget uppger att de också kommer att börja ta kreditupplysning på nya kunder för att ”förhindra att personer med skuldsaldo hos Kronofogden hamnar i nya problem.”

Kombispel backar också från en kritiserad reklam som uppmärksammades i DN-artikeln.

”Det har även framkommit att vissa vinnarporträtt har innehållit citat från vinnare som kan tolkas som att lotterier kan lösa privatekonomiska utmaningar. Det är oacceptabelt och därför kommer Kombispel skärpa granskningen inför publicering av vinnarcitat”, skriver de i pressmeddelandet.

Texten uppdateras

Läs mer: Stark kritik mot S-lotter – ”Dubbelmoral”
