Jägare ombeds hjälpa till att spåra Galna älg-sjuka i Sverige
Juan Flores

Sjukdomen som konstaterats hos vildrenar i Nordfjälla i Norge kallas CWD (Chronic Wasting Disease), och smittade djur blir magra, oskygga och står och hänger med huvudet. I slutet av sjukdomsförloppet vinglar djuren omkring och dreglar.

Sjukdomen liknar Galna ko-sjukan, som skapade panikstämning i Europa på 1990-talet, efter ett större utbrott i Storbritannien som krävde många människoliv i den mänskliga varianten av sjukdomen, CJS.

– Likheten är att det är samma smittämne. Det är ett protein som blivit felveckat, kroppen kan då inte bryta ner det och prionet sprider sig. Den angriper hjärnan och djuret dör, säger Bodil Elmhagen, forskningskommunikatör på Svenska Jägarförbundet, till Sveriges Radio.

Men till skillnad från Galna ko-sjukan verkar CWD inte bryta artbarriärerna, det finns inga kända fall där människor blivit smittade av hjortar. Tester har gjorts på människoliknande apor, som inte heller har blivit smittade.

Sjukdomen sprids mellan betande hjortdjur, när de slickar på varandra, eller genom avföring. Prionerna kan ansamlas i miljön och smitta djur, men det krävs ganska stor mängd smittämne.

Två älgar på gränsen till Jämtland har bekräftats ha sjukdomen CWD, och enligt Svenska Jägarförbundet kan den alltså redan finnas i Sverige, eftersom djuren rör sig över gränserna.

– Om den finns i Sverige kan det ta decennier innan den spridits i någon större omfattning. Samtidig är den omöjlig att bli av med när den väl etablerat sig, för inkubationstiden är flera år, och djuren smittar innan de själva visar symptom på sjukdomen, säger Bodil Elmhagen till DN.

Inför årets jakt efterlyser man därför, som förra året, att prover från älgar som ser sjuka ut ska skickas in för analys.

– Det handlar om att man skickar in skallarna. Förra året var det 72 prover som skickades in till SVA (Sveriges veterinärmedicinska anstalt), men inget av dem hade spår av smittan. Det finns andra, vanligare sjukdomar hos älgar som gör att de beter sig på ett liknande sätt som när de är sjuka i CWD.

Om sjukdomen skulle etablera sig i Sverige kan det bli som i USA – som  smittan kommer ifrån – att 1-5 procent av hjortdjuren är sjuka. I sådana fall skulle det antagligen bli som med vildsvin och parasiterna trikiner, att man måste ta prover från varje skjutet djur och analyserar dem.

– I Sverige vet vi att CDW går på ren och älg och att kronhjort är mottaglig. Rådjur vet vi inte, säger Bodil Elmhagen.

I Norge ska man i ett försök att stoppa sjukdomen skjuta av hela det bestånd av vildren som smittats och sedan hägna in området under fem års tid. Därefter ska friska djur släppas in.

– Det är ganska drastiska åtgärder, men sedan är det en väldigt allvarlig sjukdom också.

Hur smittan kommit till Nordfjälla i Norge vet man inte. En teori är att någon jägare importerat smittat, urinbaserat lockmedel från USA.
