Räddningstjänst och polis attackerades med glasflaskor i Malmö
Kalle Holmberg

– Det började först med att vi fick larm om en bilbrand, som visade sig vara tre bilar som brann några hundra meter från Sörbäcksgatan i Kroksbäck. Sen fick vi larm om att det brann i ett soprum vid Sörbäcksgatan. När vi kommer dit med en polispatrull började det kastas glasflaskor mot oss, säger Torbjörn Krokström, inre befäl på räddningstjänsten syd.

Flera polispatruller kallades till platsen för att säkra området.

– Räddningstjänsten blir påkastade med glasflaskor. De avbryter sitt arbete och kör därifrån. Polisen kommer till platsen och blir påkastade med minst en glasflaska. Där är en ansamling av människor, men vi vet inte om det är människor som är nyfikna på blåljuset eller om de är där och kastar, säger Rickard Lundqvist, presstalesperson vid polisen Region syd.

När polisen har kontroll över situationen kunde räddningstjänsten slutföra sitt arbete.

Har bilbränderna och branden i soprummet något samband?

– Det enda vi har klart för oss är att de två adresserna ligger nära varandra och att det har skett i närtid, säger Rickard Lundqvist.

Ännu vid 01-tiden hade inga gripanden gjorts. Insatsen var då avslutad.
