Helgens väder en mardröm för meteorologer
Peter Letmark

I det stora hela så blir det högtrycksbetonat väder i helgen med en hel del sol. På söndag kommer det dock in ett lågtryck som rör sig in i landet från Polen.

– Det gör att det blir risk för regn i landets sydöstra delar, främst under söndagseftermiddagen, säger Charlotta Eriksson, meteorolog vid SMHI.

I de sydvästra delarna av landet tror hon att det blir litet mer växlande molnighet och att solen kommer att vara dominerande ju längre norrut man kommer.

Lågtrycket som väntas dra in på söndag hade på fredagen redan börjat bildas nere på kontinenten och SMHI tror att det börjar röra sin norrut över Polen på lördagen, för att sedan fortsätta in över sydöstra Götaland och Svealand på söndag.

– Men det är osäker som så ofta när det kommer söderifrån, säger Charlotta Eriksson, och berättar att det är ett väderläge som brukar kallas för ”metrologernas mardröm”.

Det är ett så kallat 5b-lågtryck som är på väg hit. Det vanliga är att lågtrycken kommer från andra hållet.

– Vi är vana att analysera lågtryck som kommer in från väst och sydväst, Det gör att alla våra modeller är inkörda på det, säger Charlotta Eriksson och hänvisar till artiklar i ämnet ”ökända 5b-lågtryck” som finns på SMHI:s hemsida.

Det är alltså svårt att veta vilken bana som molnigheten kommer att ta, om den drar österut mot Finland och Baltikum, eller om den drar mer västerut mot oss.

– Ibland är det bara några mils skillnad mellan sol och regn vid sådana här situationer.

När vi kommer till nästa vecka så ser det ut att bli en ostadig inledning med 5b-lågtrycket som rör sig uppåt i landet.

– Sedan tror vi att det blir en stabilisering med uppehållsväder i slutet av veckan.

Längre fram är det för osäkert för att ge några prognoser. Rent generellt kan man däremot konstatera att september är den första höstmånaden.

Det betyder att luften blir kyligare och att solen gör sig allt mindre påmind, enligt Charlotta Eriksson. Sommarregn och korta skurar ersätts av mer sammanhängande lågtryck och regn.

– I och med att den varmaste luften försvinner, och med dem stackmolnen, så blir lågtrycken mer storskaliga och dominerande. Prognoserna blir egentligen bättre under hösten eftersom vi inte har lika mycket av det småskaliga vädret.

Det är också nu som höststormarna, som brukar komma i oktober och november, börjar byggas upp.
