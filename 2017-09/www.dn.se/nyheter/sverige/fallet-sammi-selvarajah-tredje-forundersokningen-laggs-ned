Fallet Sammi Selvarajah: Tredje förundersökningen läggs ned
Kalle Holmberg

Anledningen är att det inte går att bevisa att polisernas agerande ska lett till att Selvarajah dog, skriver Åklagarmyndigheten i ett pressmeddelande.

Riksåklagaren (RÅ) beslutade i maj i år att förundersökningen skulle återupptas efter det att nya uppgifter framkommit i medierapporteringen om fallet. Men enligt chefsåklagaren vid Särskilda åklagarkammaren finns det ingen anledning anta att de utpekade poliserna har begått något brott.

Däremot går åklagare vidare med en förundersökning om tjänstefel mot poliserna.

Läs mer: Dödsfall på psykavdelning utreds igen

Det var den 10 december 2014 som polis kallades till vuxenpsykiatrin i Västmanland där en man, Sinthu Selvarajah, skulle ha agerat våldsamt mot personalen. Enligt polisen var mannen då fortsatt våldsam och de tvingades använda våld.

I samband med ingripandet drabbades Selvarajah av akut syrebrist. Han flyttades därför till intensivvårdsavdelningen där han dagen därpå avled.

Läs mer: Riksåklagaren beslutar att utreda Sinthu Selvarajahs död

Efter Sinthu Selvarajahs bortgång har hans familj kämpat för att utkräva ansvar för dödsfallet. Efter det att den andra förundersökningen lagts ned vände sig hans efterlevande till Justitiekanslern (JK) med en begäran om skadestånd i miljonklassen.

28-åringens lillasyster Sammi Selvarajah hade redan då mist förtroendet för rättsväsendet.

– Jag var naiv, trodde att vi skulle få rättvisa, men det har vi inte fått. Det är så mycket i den historien som mörkats och förvrängts. Hade fallet inte uppmärksammats i media tror jag det skulle ha sopats undan direkt, det är otäckt, sade hon till DN:s Ulrika By.

Läs mer: Begär miljonskadestånd för dödligt polisvåld

Kampen gick ändå vidare, med stöd från ideella organisationen Civil Right Defenders (CRD).

– Vi menar att familjen har rätt till skadestånd enligt skadeståndslagen. Om inte JK finner att så är fallet så har vi Europakonventionen att luta oss emot, sade John Stauffer, chefsjurist på Civil Right Defenders, då till DN.

Han sade vidare att ”det är uppenbart att staten har felat vid polisingripandet” och att det betydde att Sinthu Selvarajahs liv släcktes.
