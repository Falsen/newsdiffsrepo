Ekot tvingades dra tillbaka artikel om Kristersson
Clas Svahn

Det var under fredagen som Sveriges Radios Ekoredaktion publicerade en artikel om Ulf Kristersson i samband med att det stod klart att Kristersson kandiderar som ny partiledare för Moderaterna efter Anna Kinberg Batra.

53-årige Kristersson är sedan 2014 ekonomisk-politisk talesperson för partiet.

Ekot summerade Kristerssons karriär i 15 punkter varav 11 av dem var negativa som:

1994: Jämför svenska modellen med apartheid.

1997: Kristersson skriver bok och anklagas för rasism.

2007: Kristersson har anlitat städhjälp svart.

2013: Får sämst resultat i ministergranskning.

Efter omkring en halvtimme backade Ekot och artikeln drogs in. Istället publicerades en ny artikel under rubriken ”Vi omarbetar artikeln om Ulf Kristerssons politiska bakgrund” och även en intervju med Kristersson.

Där konstaterade Ekot att bilden av Kristerssons politiska bakgrund ”blev ofullständig” och att redaktionen fått kritik för sin publicering.

Vad Ekot inte nämnde i sin summering av Kristerssons politiska karriär var bland annat följande:

1991: Blev riksdagsledamot för Stockholms stad.

1994: Gav ut boken ”Non-working generation”.

2002: Blev finanskommunalråd i Strängnäs.

2006: Blev socialborgarråd i Stockholm.

2010: Blev socialförsäkringsminister i regeringen Reinfeldt.

När Ekot lade ut artikeln spred man den också via sociala medier vilket gav den en mycket stor läsekrets. Och många reaktioner.

Hur kunde det bli så här?

– Artikeln var inte ordentligt kollad av vår desk och den skulle aldrig ha publicerats. Jag beklagar verkligen att detta gjordes. Urval och ordval var inte bra, säger Ekots publiceringschef Klas Wolf-Watz.

Vad betyder en sådan publicering för en redaktion som har en så hög trovärdighet som Ekot?  – Publiceringen bygger inte på vårt förtroende men om det begås misstag så ska de rättas till. Det gör vi nu genom att skriva en ny artikel om Kristerssons bakgrund.
