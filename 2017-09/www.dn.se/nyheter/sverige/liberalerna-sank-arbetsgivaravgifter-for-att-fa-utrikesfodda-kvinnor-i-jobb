Liberalerna: Sänk arbetsgivaravgifter för att få utrikesfödda kvinnor i jobb
Peter Letmark

Enligt regeringen står 30 procent av alla kvinnor som är utomeuropeiskt födda, i åldern 20-64 år, utanför arbetsmarknaden. Därför vill man satsa 135 miljoner kronor på åtgärder, till exempel för att underlätta att de ska kunna lära sig svenska och starta eget företag.

Mats Persson är inte kritisk till själva åtgärderna, men menar att ”det är löjeväckande litet pengar”.

– Det är en futtig insats i relation till hur stort samhälls problemet är. I vissa grupper, med utomeuropeiskt födda kvinnor med lägre utbildning, är det fyra av tio kvinnor som står utanför arbetskraften, som inte ens söker arbete.

– Det är inget fel med de här insatserna som föreslås, de kan säkert göra något gott. Men det är helt otillräckligt i förhållande till hur stort problemet är. Kvinnor som är födda utanför Europa står väldigt långt utanför arbetsmarknaden. Många söker inte arbete och är inte heller en del av arbetsmarknaden.

Om människor inte får vara en del av en gemenskap på en arbetsplats och fastnar i ett bidragsberoende, så leder det till framväxten av en ny underklass i Sverige, menar han.

– Det är en av vår tids viktigaste samhällsfrågor, och vårt gemensamma problem, säger Mats Persson. Det som behövs är en rejäl reform som ger fler riktiga enkla jobb, där man får möjlighet att komma in på arbetsmarknaden med en lägre ingångslön, i stället för att som i dag behöva vara sysslolös och leva på bidrag.

Det skulle göra att fler kan testa ett arbete och komma in på arbetsmarknaden, menar han.

Finns det inte risk att det skapar en ny underklass?

– Nej, ett bidragsberoende, att inte ha ett arbete, skapar ett socialt utanförskap. Men att ha arbete, och arbetskamrater, en gemenskap på en arbetsplats – det är en väg som leder in i samhället.

Hur mycket pengar och vilka åtgärder är det som behövs, enligt Liberalerna?

– Vi föreslår att man låter arbetsgivare som anställer nyanlända ska få en lägre arbetsgivaravgift.

Hur mycket kostar det?

– Det vi har föreslagit handlar om någonstans 3 miljarder kronor, för att sänka arbetsgivaravgifterna för dem som anställer nyanlända och unga utan fullgod gymnasieutbildning.

Det skulle göra det möjligt för offentliga och privata arbetsgivare att anställa människor som står långt från arbetsmarknaden, menar Mats Persson.

Läs också: Regeringen satsar för att utrikesfödda kvinnor ska få jobb
