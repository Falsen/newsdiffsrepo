Maggie Haberman om Trump: ”Han har blivit argare under de senaste sex åren”
Evelyn Jones

Peter Wolodarski: Var är du just nu?

Maggie Heberman: Jag är i mitt hem.

Och det är i New York?

Ja, jag är i Brooklyn, i New York. Just nu befinner jag mig i luckan mellan att min barnvakt kommer hit och att min man har lämnat hemmet. Så förhoppningsvis kommer barnen att uppföra sig.

Jag lyssnade på en annan intervju med dig, och under den podcasten skrev du en artikel?

Ja, det var inte min starkaste stund.

Är det så det är nu för tiden?

Ja, det slutar aldrig. Det gör inte det.

Men du skriver inte just nu?

Inte just nu. Då skulle ni inte kunna titta på mig, men jag håller mina ögon fokuserade.

Du följer Trump och har tre barn, och du är konstant online. Hur klarar du det?

Vissa dagar är svårare än andra. Det är ett jonglerande, vilket jag vet låter som en kliché, men jag har mycket hjälp. Jag har en fantastisk barnvakt, mina föräldrar bor i samma stad och kan hjälpa mig och jag har en jättebra man. Men den här administrationens takt har varit förbluffande. Jag talade med en redaktör som jag har arbetat med i många år, bland annat på Politico där jag jobbade tidigare. Jag frågade honom om han någonsin varit så upptagen som under de senaste sju månaderna, och om han kunde komma ihåg en mer intensiv period i hans karriär. Han sa att han inte kunde det. För mig är tiden efter 9/11-attackerna 2001 det enda som är jämförbart med dagens situation. Då menar jag dock inte den emotionella eller globala påverkan det hade. Under den tiden var det ett utdraget intensivt fokus i flera månader, men sedan blev det ett sätt att leva. Vi levde igenom hela ombyggnadsprocessen. Att bevaka Trump är bara en konstant frenetisk ström av nyheter. Det blir ett sätt att leva, och man anpassar sig.

När går du och lägger dig?

Jag har inte sovit en hel natt på länge. Men jag försöker gå och lägga mig klockan 00.30 och går upp vid sex. Det är inte så farligt. Om jag får sova den tiden klarar jag mig.

Hur hållbart är det här på lång sikt? Kommer det fortsätta vara så här?

Jag tror att det är ett tungt arbete att bevaka Vita huset oavsett administration. Det finns bara strax över tjugo korrespondenter som har bevakat flera administrationer i Washington. De säger att den här intensiteten inte liknar någonting de tidigare sett. Jag vet inte, men jag tror att vi kommer få veta mer om prognosen för Trump-administrationens agenda under 2018, särskilt efter halvtidsvalet. Så vi får se vad som händer därefter.

Du är i New York, och bevakar Trump från New York, snarare än på plats i Washington som man brukar göra. Hur fungerar det att vara Trump-reporter utan att vara i Washington?

Vi är sex personer i vårt team, så det är en del av hur det fungerar. Men min närmaste medarbetare är Glenn Thrush, och vi har arbetat tillsammans i stadshuset och varit nära vänner i 15 år. Så där finns en naturlig synergi och rytm som fungerar till bådas fördel. Jag bevakade nationell politik från New York i sju år, men det var mindre komplicerat i en era av Skype och mobiltelefoner. Det är svårare med Vita huset eftersom man måste vara fysiskt närvarande till högre grad. Så jag har tillbringat mer tid i Washington än vad jag trodde från början. När vi utarbetade den här planen, där jag är i New York, trodde vi nog att Trump skulle återvända till New York oftare. Han har bara varit tillbaka två gånger, och i Trump Tower en gång. Jag förväntar mig att han kommer till New York för 9/11-ceremonin på måndag, men jag tror inte att han kommer bo i New York. Men jag tror att han saknar staden. För en president som inte har någon vidare impulskontroll är hans beslut att inte konstant skapa kaos i Midtown ett exempel på impulskontroll.

Gillar han att skapa kaos i Midtown?

Jag tror att han gillar att vara i sitt hem. Jag tror att han känner sig ensam i Washington. Jag tror att det har varit en väldigt svår omställning för honom, och att han skulle vilja komma tillbaka mer.

Du nämnde att du tidigare arbetat för New York Post och andra kvällstidningar, och du har bevakat Trump i mer än tio år. Vilken typ av relation har du fått med honom över det här årtiondet?

Jag kom honom inte nära förrän 2011 när han började överväga att ställa upp som presidentkandidat. När man arbetar på kvällstidningarna är Trump ständigt närvarande. När jag tittar tillbaka är det intressant att se hur länge han har varit en del av vårt kulturella medvetande i USA, och särskilt i New York. Men 2011, när han övervägde att ställa upp, hade jag mycket med honom att göra för Politico. För Politico var en perfekt kanal för honom att testa sina budskap. Han har blivit argare under de senaste sex åren. Men jag tror inte att jag skulle ha lika mycket med honom att göra om jag inte arbetade för New York Times. Tidningen har en stor plats i hans medvetande.

Och ändå kallar han New York Times ”fallerande”...

Ja, han lägger till det ordet. Men han vill också ha tidningens gillande. Och vi är inte ”fallerande”.

Så vad tycker han om Maggie Haberman?

Jag har ingen aning. Det får du fråga honom.

Du måste ha någon aning?

Jag tror att han tycker att jag är hård mot honom. Men jag vill inte utge mig för att tala för honom.

Tror du att han tycker att du förstår honom?

Nej, det är det som är grejen. Även om han tyckte det skulle han inte säga det. I Trumps ögon är den enda Trump-experten han själv. Det är en av de intressanta sakerna med honom, och en läxa som tog mig alltför lång tid att lära. Olika kandidaters talespersoner säger ofta att de önskar att man kunde se kandidaten på ett mänskligt sätt. ”Jag önskar att du kunde se personen som jag ser.” Men sanningen är att Trump inte vill bli mänskliggjord. Artiklar som vi skrivit som mänskliggjort honom tar han avstånd ifrån, eftersom han ser dem som tecken på svaghet.

Varför ser han det som en svaghet?

Jag tror att han tycker att allt som låter människor förstå honom på ett eller annat sätt är en svaghet. Hela hans varumärke handlar om att visa upp styrka.

Du har sett honom på nära håll många gånger under åren. Hur är han privat?

Privat kan han vara otroligt elak och förminskande mot de människor som jobbar för honom. Han kan också vara otroligt omhändertagande och generös mot sina barn och om sina barn. Jag vill inte säga för mycket, för det finns inofficiella interaktioner med överenskommelser som jag inte vill bryta. Men oavsett intensiteten i responsen mot Jared Kushner och Ivanka Trump just nu är hans barn vanligtvis väldigt lätta att ha att göra med. Och generellt sett har det under åren setts som ett bevis för honom, deras mor och till viss del deras farfar, som varit med och uppfostrat dem. Trump som pappa och utanför strålkastarljuset är en mycket snällare person, eller kan vara det, vilket är svårt att få ihop med andra delar av hans personlighet.

Jag har hört dig säga att du gillar att prata med honom?

Ja, han är rolig, och väldigt charmerande. Jag har också sagt att det känns som han försöker sälja någonting till mig, och den produkt han försöker sälja är Trump. Han är den bästa försäljaren jag någonsin träffat.

Hur skyddar man sig mot det?

Man får inte bli bländad. Michael Bloomberg är också rolig och charmerande, men det betyder inte att jag inte skriver artiklar som är rigorösa, kritiska och tillräckligt hårda. Det måste man. Du lyfter en intressant fråga, för jag tror att många reportrar som inte har gjort det här tidigare har varit väldigt mottagliga för Trumps charm. Han är rolig och charmerande, och under sina valmöten sade han mycket roliga saker, även om mötena blev alltmer negativa, laddade och svårjobbade. Att använda humor för att härska är en stor del av vad han gör.

Har han någonsin varit elak mot dig?

Ja, absolut, både mot mig och om mig. Mestadels om mig.

Kan du ge ett exempel?

Han är väldigt sällan elak mot mig i min närvaro.

Har det någonsin hänt?

Det har hänt några gånger, men ingenting jätteallvarligt. Men jag har varit på mottagarsidan av ett Trump-utspel.

Vad är det typiska mönstret? Vad är det han vill åstadkomma?

Vanligtvis handlar det om att man varit väldigt orättvis mot honom, eller någon variation på det temat.

Finns det något som han ogillar särskilt? Vilka saker reagerar han starkt på?

Det han inte gillar är när man målar upp en ganska riktig bild av honom. Han är väldigt mån om att skapa sin egen verklighet, och han gillar inte när man inte accepterar verkligheten som han ser den. Han säger det inte rakt ut men i sitt offentliga liv motsätter han sig idén om självständig fakta.

Mycket av er rapportering görs med hjälp av anonyma källor. Hur problematiskt är det?

Vi försöker alltid vara så öppna som möjligt om våra källor. Men det finns två olika aspekter av bevakningen som måste göras med hjälp av anonyma källor. Dels är det frågor om nationens säkerhet och de utredningar som görs. Den bevakningen har berört en mängd ämnen från Rysslandsutredningarna till hans administrations aktiviteter gällande nationens säkerhet. Den andra aspekten är det som människor hånfullt kallar för ”palatsintriger”. Men de berättelserna är faktiskt väldigt viktiga, det handlar inte om skvaller. Det här är en president som knappt förstår de exakta detaljerna i politiken. Personlighet spelar stor roll för honom. Han gör ofta saker baserat på magkänsla, humör eller känsla, så att veta vilka som står honom nära och hur de försöker guida honom är väldigt viktigt. I båda dessa fall skulle man helt enkelt inte kunna få någon att berätta offentligt, om man inte ville använda anonyma källor. Vi har försökt förflytta oss bort från anonyma källor i möjligaste mån. Men det är helt enkelt inte möjligt.

Hur skyddar man sig då från att utnyttjas av människor som vill sprida falska nyheter?

Jag vill tro att jag, efter att ha arbetat med det här i 21 år, har en ganska bra förmåga att förstå människors motiv. Vi skulle inte ge en person anonymitet för att hoppa på någon. Vi låter inte människor ge anonyma citat om det bara handlar om att prata negativt om någon annan eller attackera någon. Vi försöker att ta in information och sätta oss själva i den andra personens roll. Men det är en väldigt viktig fråga.

Jag hörde att ”en rådgivare nära Trump” ofta faktiskt är Trump själv?

Jag kan inte tala om min egen rapportering, för där jag inte kan säga något om källor. Men jag kan säga att det ofta ringdes in till New York Posts skvallersidor från källor som var så nära Donald Trump att de hade samma hår, kavaj och hud som han har. Trump är bra på det där.

Givet allt du vet om Trump efter att ha bevakat honom under så lång tid, hur skulle du tro att han reagerar på verbala attacker som dem från Nordkoreas diktator?

Jag tror att du sett mycket av hans respons. Hans Twitterflöde är nästan som ett fönster in i hans själ, och vi har sett honom i realtid reagera på verbala attacker. En del av hans problem är att han blandar ihop sig själv med institutionerna han representerar. Jag tror att Kim Jong Un har räknat ut det, och därför räknat ut hur han fungerar. Jag är lite överraskad över att Trump inte reagerat mer negativt under de senaste veckorna. Men under helgen började han till exempel attackera Sydkorea, vilket är en ganska intressant reaktion på Nordkoreas verbala attacker. Men det är i linje med hur den här presidenten hanterar påtryckningar från någon som han inte själv direkt kan ta sig an. Han slår på den som är bredvid. Jag tror inte han vet hur han ska hantera den här kritiken. Jag tror han fortfarande försöker utarbeta ett sätt, och där har Twitter blivit en monitor i realtid.

Folk här skrattar, men det vi faktiskt pratar om är risken för ett kärnvapenkrig. Var slutar det här?

Jag hoppas att det här inte slutar med slutet, och det säger jag inte för att skämta. Jag tror två saker. Jag tror att Trump inte alltid förstår effekten av sina ord. I hans huvud finns alltid en plan, men det behöver inte betyda att han förstår effekten av den planen. Han har en grupp generaler runt sig, även om vi i USA har försökt att inte ha en så stor koncentration av militär personal på civila regeringsposter. Men den här gruppen generaler tar USA:s konstitution och dess säkerhet på stort allvar. Det är inte en grupp militaristiska generaler, de är inte människor som söker efter krig. Om man tittar på vad presidenten säger och vad försvarsminister James Mattis säger är skillnaderna slående. Även om deras uttalanden kanske låter likadana är de verkligen inte det. Man måste läsa Mattis fullständiga uttalande. Jag tror att Kim Jong Un har vissa personlighetsdrag som är extravaganta eller excentriska, men jag tror inte att han är dum. Jag tror att problemet med Nordkorea är att det alltid är väldigt svårt att se vad som är rök och vad som är eld. Det är inte ett jättebra svar på din fråga, men jag tror att det är svårare än någonsin att ta reda på vad som är verkligt här. Och jag tror det finns en stor skillnad, för båda dessa män, mellan vad som sägs offentligt och vad som faktiskt händer.

Med allt du vet om Trump, borde vi stålsätta oss för en kollision?

Nej. Jag tror att han är en person som har konkurrerande impulser, en av dem är en militär fetischism, men den kombineras med ett drag av icke-interventionism.

Och med den hoppfulla tanken tackar vi dig för att ha varit med oss från New York.
