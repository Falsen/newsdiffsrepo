Morgan Johansson: Vi är på väg att knäcka organiserade brottsligheten
Mats J Larsson

På tisdagen presenterades innehållet i en ny undersökning som visar att dödligt våld var fyra gånger vanligare i Sverige än i Tyskland under perioden 2008–2014. Sverige ligger i nivå med södra Italien, uppgifter som ministern kommenterar så här:

– Vi har en grupp mer förhärdade kriminella i Sverige än vi haft tidigare. Vår uppgift är att vi se till att vi burar in dem. Det är därför vi under den här mandatperioden skärpt en rad straff för de grova våldsbrotten som grov misshandel och olaga hot samt de grövsta narkotikabrotten. Vi är också på väg fram med en lagstiftning för att också skärpa minimistraffen för de grova vapenbrotten, säger Morgan Johansson.

Han tycker att regeringen är på rätt väg och menar att det inte är mycket nytt under solen i den moderata partiledningens förslag på det kriminalpolitiska området som presenterades på tisdagen inför partiets arbetsstämma den 12–15 oktober, bland annat fler övervakningskameror.

– Där är de sena på bollen. Det är yrvaket när vi redan är på väg fram med kameror på särskilt utsatta platser finns det ett färdigt utredningsförslag som vi kommer att gå fram till riksdagen med under det här året. De slår in öppna dörrar, hävdar Morgan Johansson.

Ministern menar till exempel att Moderaterna med sitt förslag att öka antalet polisanställda med 5.000 poliser och 5.000 civilanställda till 2025 har en lägre ambitionsnivå än regeringen som sagt att man vill ha 10.000 fler polisanställda till 2024.

– Jag tror att vi kommer att hamna mellan 6.000 och 7.000 poliser, säger Morgan Johansson som menar att regeringen byggs ut utbildningstakten jämfört med under de borgerliga regeringsåren.

Han säger nej till en riktad satsning för att få upp polislönerna, liknande den som genomförts för lärare.

– Lönerna är en fråga för parterna på arbetsmarknaden, säger justitieministern.

Han är skeptisk till att helt ta bort straffrabatten.

– Då skulle vi hamna i helt orimliga situationer där en mängd lindrigare brott skulle kunna ge mycket hårdare straff än grova våldsbrott, säger Morgan Johansson.

När det gäller ytterligare skärpta straff är han dock beredd att studera M-förslaget att brott med ett straffvärde mellan sex månader och ett år ska kunna leda till utvisning.

– Det är jag beredd att titta närmare på, säger Morgan Johansson.
