Ingen sensommar i sikte
Carl-Johan Kullving

Från 8 till 19 på måndagen föll det 19,6 millimeter regn i Tullinge, som hade den högsta uppmätta nederbörden i hela Svealand under dagen.

– Det kommer inte komma mer regn från det här regnområdet, det ligger nu vid norska gränsen vid Värmland och norra Götaland, vilket det kommer göra under morgondagen också, säger Stina Kihlgren, meteorolog på SMHI.

Under tisdagen väntas ingen nederbörd i Stockholmsområdet utan det ser ut att bli en del solchanser och ett uppsprucket molntäcke med temperaturen kring 15–16 grader. Även under onsdagen ser prognosen fin ut, men det kan passera en lättare skur och temperaturen ligger runt 13-14 grader.

– I slutet av veckan är prognoserna desto osäkrare. Under helgen kan det säkert vara perioder med regn över Stockholm och uppehållsväder. Det blir regn och uppehåll med ganska mycket moln under helgen, men det är så osäkert med tidpunkter för när regnet kommer. Mitt på dagen har du temperaturer på mellan 12 och 15 grader, säger Stina Kihlgren.

Men den som hoppas på sensommarvärme de kommande dagarna får fortsätta hoppas.

– Framåt nästa vecka, runt tisdagen kan det komma upp i 16–17 grader, men det är inget högtryck som parkerar sig där, säger Stina Kihlgren.
