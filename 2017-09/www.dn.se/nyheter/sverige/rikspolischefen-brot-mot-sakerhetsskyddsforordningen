Rikspolischefen bröt mot säkerhetsskyddsförordningen
Carl-Johan Kullving

Det var våren 2015 som rikspolischefen Dan Eliasson beslutade att polisen skulle göra avsteg från säkerhetsskyddsförordningen. Anledningen var att polisen inte klarade av att sköta sitt personal- och lönesystem och att löneproduktionen riskerade att haverera, uppger Ekot och P4 Stockholm.

Personal- och lönesystemet heter Palasso och innehåller uppgifter om namn, personnummer, löner, anhöriga och barn för alla anställda på myndigheten. Det går även att se enskilda polisers scheman, meriter och hur de rest.

Eftersom systemet innehåller hemliga uppgifter som är viktiga för rikets säkerhet sköts driften internt i för ändamålet särskilda lokaler. Men för att systemet inte skulle haverera behövde polisen få hjälp av det kanadensiska företaget CGI. Eftersom infomrationen är så pass känslig måste den krypteras enligt ett system som Försvarsmakten ska godkänna.

Men våren 2015 beslöt Dan Eliasson att snabba på processen för att spara tid och pengar och tog beslut om att strunta i krypteringslösningen – trots att det framgår i säkerhetsskyddsförordningen att den måste användas. Det kanadensiska företaget skulle alltså få tillgång till systemet utanför polisens egna lokaler.

Sveriges radio har pratat med Pia Gruvö, chef för IT-säkerhet på Militära underättelse- och säkerhetstjänsten, Must, som menar att rikspolischefen inte har rätt att besluta om avsteg från förordningen.

– Det bryter ju mot säkerhetsskyddsförordning och vad som kan hända där det har vi ju sett nyligen då. Det var ju någon generaldirektör som fick avgå för brott mot Säkerhetsskyddsförordningen, säger hon till Sveriges radio.

Polisen har inte kommenterat vilken krypteringslösning som används och vill inte heller uppge vilken information som skickats mellan det kanadensiska företaget och polisen.

– Vi känner oss trygga med att polisens tekniska lösningar är utformade och införda i enlighet med gällande regelverk. Som en del av den fördjupade genomlysningen och den kontinuerliga kvalitetssäkringen av vår informationssäkerhet har vi även begärt råd och vägledning från Säkerhetspolisen, säger polisens it-chef Tomas Landeström i ett pressmedelande på polisens hemsida.

Anders Jakobsson, överåklagare vid Särskilda åklagarkammaren, som leder rättsfall där poliser är misstänkta, känner inte till ärendet med att rikspolischefen ska ha gått ifrån säkerhetsskyddsförordningen.

– De här uppgifterna som du lämnar till mig är alldeles nya så jag kan inte säga någonting. Men naturligtvis får vi titta närmare på dem i morgon, säger Anders Jakobsson.

– Vad det kommer att innebära är alldeles för tidigt att uttala sig om. Är det någonting som har hänt så får vi naturligtvis titta på det. Sedan får vi göra en bedömning om de uppgifter vi får fram.

Säkerhetspolisen vägrar att svara på frågor om det eventuellt finns någon förundersökning mot rikspolischefen.

– Jag kan inte kommentera enskilda ärenden, säger Johanna Blomqvist på Säpos presstjänst.

Förtroendet för rikspolischefen Dan Eliasson var redan förbrukat innan nyheten om att säkerhetsregler frångåtts på Polismyndigheten, säger Roger Haddad, rättspolitisk talesperson för Liberalerna.

– Det här vore ett mycket allvarligt avsteg från rutinerna. Jag har själv suttit i Rikspolisstyrelsens styrelse och det här löne- och personalsystemet är en central del i myndigheten och det ska inte vara möjligt för obehöriga att ta sig in.

Liberalerna har sedan tidigare begärt Eliassons avgång och att han ska komma till justitieutskottet och svara på frågor.

– Han kommer att bjudas in igen, säger Haddad.

Vänsterledaren Jonas Sjöstedt skriver på Twitter att uppgifterna är mycket allvarliga om säkerhetsbrister på grund av outsourcing.

”Regeringen måste förklara sig”, skriver partiledaren.

DN söker Dan Eliasson.
