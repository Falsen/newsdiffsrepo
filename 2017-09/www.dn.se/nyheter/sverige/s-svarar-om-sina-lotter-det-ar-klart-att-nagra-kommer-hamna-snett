S svarar om sina lotter: ”Det är klart att några kommer hamna snett”
Mattias Carlsson

Socialdemokraterna har på tio år fått en halv miljard i vinst från sina lotterier som drivs via A-lotterierna i bolaget Kombispel. Enligt partikassör Roger Berzell ska lotteriet följa alla regelverk.

– Vi ska ha en hög affärsetik över huvud taget och det ligger hela tiden långt fram i våra diskussioner. Vi ska vara en förebild och visa hur man ska göra ansvarsfulla affärer. Där ska vi till exempel när det gäller lotteriet följa de etiska reglerna vid försäljning enligt det som Spelbranschens Riksorganisation, Sper har kommit fram till, säger Roger Berzell.

En av de regler som Sper satt upp är att reklam för spel och lotter inte får anspela på att kunna erbjuda lösningar på ekonomiska problem. En av annonserna som just nu ligger på Kombispels sajt handlar om en kvinna som har slut på pengar när det är två veckor kvar till lön och som då vinner stort på en lott.

– Det är svårt för mig att kommentera den aktuella annonsen när jag får det uppläst, men jag ska kolla det och be Kombispel att kika på det, för vi ska följa riktlinjer och är det så att vi inte gör det här får vi fixa till det, säger Roger Berzell.

Läs mer: S säljer lotter på kredit till skuldsatta och driver tusentals till Kronofogden

Om att Kombispel sedan 1 januari 2014 haft 9.774 ärenden hos Kronofogden säger han:

– Det är ett problem att det är så många som inte kan betala sina räkningar men jag har svårt att kommentera storleken. Den frågan får jag ta med mig till styrelsen och ställa frågor om. Vi säljer 100.000 lotter i månaden. Det är klart att några kommer hamna snett. Men vi ska naturligtvis säkerställa att så få som möjligt hamnar i en sådan situation för att de är kunder hos oss, säger Roger Berzell.

Enligt Roger Berzell har de satt upp interna regler för att skulderna inte ska bli för höga.

– Vi har satt ett eget tak på de där fakturorna. Du kan inte beställa lotteripaket för mer än 700 kronor, för att du inte ska kunna skuldsätta dig.

Enligt Roger Berzell ser de inte fakturabetalningen som en kredit utan ett ”praktiskt sätt att betala”.

– Med det tillstånd vi har från Lotteriinspektionen ser vi det inte som kredit utan som ett sätt att få hem sin lott utan att behöva gå och vänta på den hur länge som helst.

– Jag kan inte svara bättre utan jag måste gå till vår styrelse och fråga hur vi jobbar med det och hur vi kan få färre som handlar lotter utan att ha råd med det, säger Roger Berzell.

Läs mer: DN:s spelannonspolicy
