Dan Eliasson: Beslutet är olyckligt formulerat
Carl-Johan Kullving

I april 2015 beslutade rikspolischefen Dan Eliasson beslutade att låta ett utländskt företag få tillgång till polisens personal- och lönesystem Palasso. Känslig och hemlig information rörande alla anställda på polisen finns i systemet och därför måste informationen hanteras med en särskild kryptering, som enligt Säkerhetsskyddsförordningen ska vara Försvarsmaktskrypto.

– Vår förmåga att betala ut löner till våra anställda riskerades, det vill säga att systemet inte skulle fungera. Då var vi tvungna att titta på andra lösningar än Försvarsmaktskrypto och det kan man göra enligt 13:e paragrafen i Säkerhetsskyddsförordningen. Jag gav mandat till it-avdelningen att göra det, säger Dan Eliasson.

Hur kunde systemet förfalla så pass långt att ni var tvugna att ta till den åtgärden?

– Det är svårt för mig att kommentera, då måste jag berätta om vilka säkerhetsöverväganden vi gjort och det är sekretessbelagda uppgifter. I grund och botten kände vi en osäkerhet med om vi skulle få lösningar på plats med Försvarsmaktskrypto och system som fungerade med gällande lagstiftning. Då gav jag mandat till att titta på alternativa lösningar inom gällande lagstiftning, säger Dan Eliasson.

När fick ni varningstecken på att systemet inte skulel fungera?

– Det är två och ett halv år sedan. Tidsschemat före beslutsfattandet i april och om det fanns någon förhandsinformation vågar jag inte tala om i dag med säkerhet. Jag vet bara att vi någon gång i början av april blev bekymrade, säger han.

Läs även: Linus Larsson: En sak ter sig en aning märklig kring polisens it-system

På tisdagen rapporterade Sveriges radio att Pia Gruvö, chef för IT-säkerhet på Militära underättelse- och säkerhetstjänsten, Must, sagt att rikspolischefen inte har rätt att besluta om avsteg från förordningen.

– Det är väl i grund och botten Säkerhetspolisen som är tillsynsmyndighet och som auktoriativt kan uttala sig i saker och ting. Läser jag innantill i Säkerhetsskyddsförordningen kan man göra det, säger Dan Eliasson.

Varför kopplas du in för att fatta beslut om det här är så odramatiskt?

– I vår interna arbetsordning står det att de direktrapporterande cheferna har breda befogenheter att fatta beslut om inom sina ansvarsområden. Men om frågan är av principiell betydelse eller av större vikt så ska frågan hänskjutas till mig. It-chefen var osäker på om detta var av principiell betydelse och han tyckte att jag skulle titta på det och då fattade jag det här beslutet, säger Dan Eliasson och tillägger:

– Beslutet, så som det är formulerat, är rätt och riktigt i förhållande till Säkerhetsskyddsförordningen. När man läser formuleringarna i dag, två och ett halvt år senare, och i ljuset av händelserna på Transportstyrelsen, så kunde vi ha formulerat beslutet tydligare. Det är bara att beklaga, säger han.

Läs mer: SR: Rikspolischefen bröt mot säkerhetsskyddsförordningen

Enligt rikspolischefen ska ingen obehörig ha haft tillgång till systemet och han menar att det är bra att Säpo gör en egen utredning för att se över vad som gjorts och hur systemet fungerar.

Justitieminister Morgan Johansson (S) och Dan Eliasson kommer att frågas ut av oppositionen i riksdagen rörande beslutet. Tidigare har bland annat Moderaterna och Liberalerna krävt Dan Eliasson avgång.

Hur ser du på din framtid som rikspolischef?

– Mitt uppdrag är att driva arbetet med den nya polismyndigheten framåt, se till att våra verksamheter fortsätter utvecklas positivt, vilket de gör numera. Och framförallt vara motorn som nu pågår om hur vi ska växa och hur vi ska förbättra.

– I det här jobbet kan man inte vara orolig för sin position, här händer saker vare dag som är av stor betydelse, så orolig kan man inte vara.
