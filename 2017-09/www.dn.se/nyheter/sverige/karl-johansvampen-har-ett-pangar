”Karl-Johansvampen har ett pangår”
Katarina Lagerwall

– Det är en fin svampsäsong på gång och Karl-Johan har ett pangår, säger Pelle Holmberg, biolog och svampexpert.

Efter årets kalla och torra sommar såg det mörkt ut för svamptillgången i de svenska skogarna. Men de senaste veckornas regn har ändrat den dystra prognosen, även om det fortfarande är stora variationer och kan skilja på några hundra meter mellan att få en full eller tom svampkorg.

Dessutom gynnas vissa sorter av olika väderlek: Karl-Johan gillar varma torra somrar med regn i augusti som får dem att explodera i markerna, medan kantareller vill ha jämn fuktighet.

• Läs mer: Trots torkan – här hittar du svampen.

I september är det högsäsong för att hitta matsvamp, och den som bor i Stockholmstrakten har stora chanser att hitta soppar och blodriskor, enligt Pelle Holmberg.

- Jag har inte varit med om en sådan här bra svampperiod på flera år när det gäller Karl-Johansvamp i Stockholmstrakten, säger han.

Även från andra delar av landet rapporteras det om att det finns gott som Karl-Johan. En annan upptäckt är att det finns ett ovanligt stort utbud av svampsorter, enligt Pelle Holmberg.

– För den svampkunnige finns det ett rikligt sortiment med svampar som man kanske inte har sett på flera år.

Ett återkommande problem brukar vara att veta var man hittar svamp. Pelle Holmbergs råd är att titta på nederbördskartan över var det har regnat innan man ger sig iväg, och sedan att inte ha för bråttom ute i skogen.

– Ska man lära sig att hitta svamp måste man lära sig att se svampen. Sätt dig ner på huk ibland och kika runt för då kommer du ner på samma nivå som svampen. Det går inte att flaxa runt utan ha koll på var man har gått, säger han.

Att ta med en svampbok, besöka en svamputställning eller gå en svampkurs för att lära sig mer om olika sorter och var det växer är andra tips. Man kan också prata med lokal svampkonsulent för att få information om var det kan finnas svamp i sitt närområde. Konsulenterna kan också ge tips på hur man ska tillaga de svampar man har hittat.

• Läs mer: Tipsen som hjälper dig att fylla svampkorgen.

Risken att få i sig giftsvamp efter skogsturen är liten men man ska ändå aldrig äta en svamp som man är osäker på, varnar Pelle Holmberg. Annars är det bara att ge sig ut och njuta av skogsturen.

– Svampplockning är ett spänningsmoment: Ska du hitta några eller inte? Men man ska alltid vara hoppfull när man går ut i svampskogen, säger Pelle Holmberg.
