Polisledningen ignorerade varning om mutor
Kristoffer Örstadius

Dagens Nyheter kan i dag avslöja nya uppgifter om den misstänkta mutskandalen på Polismyndigheten. I fokus står de två poliser som 2016 och 2017 hade mycket nära samröre med bolaget AB Svenska Pass under en pågående upphandling av pass. Företaget, som senare vann affären, bokade gemensamma middagar och utlandsresor åt poliserna som båda hade nyckelroller i upphandlingen.

Kontraktet är värt över 730 miljoner kronor. I april 2017 vann AB Svenska Pass upphandlingen. Mindre än en vecka efter beslutet mejlade bolagets representanter de två poliserna:

”Skulle det passa herrarna att äta en bit mat torsdagen den 18 maj på kvällen?”

”Ja tack”, svarade poliserna.

DN:s granskning visar nu att polisledningen har ignorerat flera varningar om misstänkta oegentligheter i upphandlingen.

I juni 2016 slog den då tillförordnade inköpschefen Annika Leander larm om att hon hade fått "känslig information om passupphandlingen". I en tjänsteanteckning varnade hon för att det förekom osunda kontakter mellan de två poliserna och passbolaget. Enligt DN:s källor ska hon bland annat ha uppgett minst ett konkret exempel om misstänkt muta.

Informationen gick till Johan Östensson, tillförordnad chef för rättsavdelningen. Han sitter i den nationella ledningsgruppen på Polismyndigheten och rapporterar direkt till rikspolischefen Dan Eliasson.

Men i stället för att noga utreda anklagelserna fick de två poliserna fortsätta att ha nyckelroller i den stora upphandlingen.

– Det låter uppseendeväckande och väldigt märkligt att information om mutor inte tas på allvar. Om jag hade varit rättschef hade jag vänt både in och ut på det där. Mutor är alltid olagligt och det är speciellt graverande på en polismyndighet som ju ska upprätthålla lag och ordning, säger Ulla Andrén, ordförande på antikorruptionsorganisationen Transparency international.

Två månader senare åker de två poliserna, enligt mejl som DN har tagit del av, till Helsingfors tillsammans med AB Svenska Pass. Det är företaget som bokar hotell och flygbiljetter åt poliserna. Programmet består av en arbetslunch och en workshop på två timmar som anordnas av bolaget. På kvällen har de "crayfish party" - kräftskiva - på en restaurang.

Johan Östensson, tillförordnad chef på Polismyndighetens rättsavdelning, bekräftar att han fick information om misstänkta mutor i passupphandlingen den 2 juni 2016. Han vill inte ställa upp på någon intervju, utan kommunicerar med DN via e-post. Han skriver att han gjorde bedömningen att det rörde sig om rykten och att det därför räckte med att ha ett "korrigerande samtal" med en av poliserna. I samtalet ska polismannen då ha sagt att det inte hade förekommit några oegentligheter. "Jag lät mig nöja med detta", skriver Johan Östensson till DN. Den andra polisen, som dessutom var föredragande vid upphandlingsbeslutet, hade han inte ens samtal med.

"Jag anser att jag gjorde rätt bedömning då, utifrån det som jag då hade fått höra", säger han.

Annika Leander, inköpschefen som larmade, vill inte kommentera Johan Östenssons hantering.

I oktober 2016 fick en annan hög chef i polisledningen information om misstänkta oegentligheter. Jan Andersson, ekonomidirektör vid Polisen, fick då ett brev från ett företag som deltog i upphandlingen. DN har tagit del av brevet där det framgår att bolaget oroade sig för att AB Svenska Pass "fick avsiktliga fördelar i processen".

Inte heller denna information ledde till några konsekvenser.

I augusti 2017, efter att DN ställt frågor, anmälde Polismyndigheten de två poliserna för misstänkt mutbrott. Avdelningen för särskilda utredningar har ännu inte inlett någon förundersökning.

Upphandlingen har överprövats till förvaltningsrätten.

Läs mer: Expert om Polisens upphandling: Ser extremt dåligt ut.
