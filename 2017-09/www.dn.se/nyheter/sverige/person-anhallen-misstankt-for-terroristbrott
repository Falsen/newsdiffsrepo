Person anhållen misstänkt för terroristbrott
Katarina Lagerwall

Mannen sitter sedan igår förmiddag anhållen misstänkt för förberedelse till terroristbrott, enligt dokument från Kalmar tingsrätt.

Enligt Riksenheten för säkerhetsmål ska brottet ha begåtts från den 21 augusti och framåt.

Kammaråklagare Evamari Häggkvist vill inte gå in på några detaljer kring ärendet eller om det finns fler misstänkta. Men hon säger att den misstänkta brottsligheten var riktade mot Sverige.

Under dagen har man hållit förhör med mannen.

Hur ställer sig mannen till anklagelsen?

– Han förnekar brott, säger Evamari Häggkvist.

Den misstänkta mannens försvarare advokat Claes Möllersten vill inte uttala sig om ärendet.

– Jag kan inte göra några som helst kommentarer i nuläget, säger han .

Den anhållna mannen är skäligen misstänkt för brottet, vilket är den lägre misstankegraden.
