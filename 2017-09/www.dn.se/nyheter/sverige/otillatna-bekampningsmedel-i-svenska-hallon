Otillåtna bekämpningsmedel i svenska hallon
DN

Upptäckten gjordes i samband med en kontroll av myndigheten, uppger SVT som hänvisar till branschtidningen FoodMonitor.

Livsmedelsverkets analys visar att hallonen innehåller 0,031 milligram pyrimetanil per kilo bär. Gränsvärdet ligger på 15 milligram per kilo.

– I det här fallet så låg det här långt under gränsvärdet. Det finns inga hälsorisker, säger Anders Jansson, statsinspektör på Livsmedelsverket till SVT.

Eftersom det är olagligt att använda pyrimetanil i odlingar av hallon har livsmedelsverket lämnat över ärendet till Länsstyrelsen i Skåne län och Hässleholms kommun som har tillsynen över primärproducenten.

Samtidigt flaggar Anders Jansson för att det kan finnas naturliga förklaringar. Pyrimetanil är tillåtet vid odling av bland annat päron, äpplen och jordgubbar och om sådana odlingar ligger nära kan bekämpningsmedlet ha först till hallonen med vinden, skriver SVT.
