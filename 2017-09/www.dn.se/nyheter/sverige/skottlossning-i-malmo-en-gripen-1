Skottlossning i Malmö – en gripen
Kalle Holmberg

Smällarna hördes vid 18.40-tiden.

– Då är det en polis som uppfattar två smällar mot Industrigatanhållet. Han får därefter syn på en bil som kör bort från platsen där smällarna hördes. Han meddelar det till övriga kollegor. Efter en stund är det en annan polispatrull som får syn på den bilen vid Västra Sorgenfri. I bilen finns en man som senare grips och när det görs kontroll på Industrigatan så ser man skador på en fasad och en bil. Fasaden är en byggnad som inte är ett bostadshus, säger Calle Persson, informatör på polisen region syd.

En 40-årig man befann sig på platsen när skottlossningen ägde rum. Polisen betraktar mannen som målsägande, den som utsattes för mordförsök.

Den troliga brottsplatsen spärrades av för teknisk undersökning. Mannen i personbilen greps.

Calle Persson kan senare bekräfta att det avlossats skott mot en bil och mot ett hus.

Hade mannen någon typ av vapen i bilen?

– Inget vapen hittat, säger Persson.

Ännu vid 00.30-tiden var den gripnes identitet inte klarlagd, enligt polisen. Mannen har hörts, men Calle Persson vill inte gå in på vad det har gett.

– Sedan ska även målsägande få chansen att säga sitt om det som skedde. Han hörs nog nu i kväll.

Tills vidare säger polisen ingenting om möjliga motiv bakom skottlossningen.
