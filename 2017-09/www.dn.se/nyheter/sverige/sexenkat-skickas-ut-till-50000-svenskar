Sexenkät skickas ut till 50.000 svenskar
Katarina Lagerwall

Den här veckan får 50.000 slumpmässigt utvalda svenskar Folkhälsomyndighetens enkät med frågor som rör sex och samlevnad. Det är den största studien som görs på 20 år.

– Vi vet att det finns en ohälsa kopplat till de här frågorna och hoppas att det ska bli ett bra underlag för att kunna förebygga och rådge på ett bättre sätt, säger Louise Mannheimer, enhetschef på Folkhälsomyndigheten.

Det är regeringen som har gett Folkhälsomyndigheten i uppdrag att genomföra en ny stor befolkningsstudie om sexualitet. Syftet är att ta fram kunskap för att få en aktuell bild av området för det fortsatta förebyggande folkhälsoarbetet. Den senaste större sexualundersökningen i Sverige gjordes för 20 år sedan.

– Samhället och synen på kön och sexualitet förändras och det finns ett behov av att få ny faktabaserad kunskap på området. Den förra som gjordes fokuserade på sexualvanor och beteende men den här är mycket bredare, säger Louise Mannheimer.

Den 4 och 5 september skickar Folkhälsomyndigheten ut den webbaserade enkäten om sexuell och reproduktiv hälsa och rättigheter till 50.000 slumpmässigt utvalda svenskar i åldern 16–84 år. Enkäten omfattar 65 frågor, och handlar exempelvis om när man gjorde sin sexdebut, om man använder sexleksaker, har fått skador vid förlossning eller om man kan var öppen med sin sexualitet. Det är frivilligt att delta och personen är helt anonym.

Enligt Louise Mannheimer har sexualiteten stor betydelse för den generella hälsan och är en viktig del av livet som påverkar välbefinnande och relationer. Folkhälsomyndigheten hoppas att studien ska ge kunskap om människors sexualvanor som behövs som underlag för olika samhällsinsatser inom till exempel hälso- och sjukvård, skola, omsorg och socialvård.

– En grundförutsättning för god sexuell hälsa är att man själv kan bestämma över sin sexualitet, säger Louise Mannheimer.

Resultatet av studien kommer att presenteras under 2019. Att delta i undersökningar är en nedåtgående trend, oavsett ämne. Men Louise Mannheimer hoppas på en hög svarsfrekvens och att människor tycker det är viktigt att göra en insats för forskningen och folkhälsan.

Även Danmark gör en liknande undersökning om sexuell hälsa och har i dagarna skickat ut en enkät till 200.000 danskar.

– Den har samma syfte som den vi genomför i Sverige och det blir spännande att kunna jämföra de nordiska länderna, säger Louise Mannheimer.
