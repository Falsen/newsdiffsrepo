Elev skadad i knivbråk på skola i Halmstad
Viviana Canoilas

Det var vid 13-tiden polisen larmades till en gymnasieskola i Halmstad – där en elev har skadats i samband med ett bråk.

När polisen kommer till platsen har eleven knivskador i nacken och först till sjukhus med lindrigare skador, uppger polisen.

– Det är ett bråk som slutade med en knivskärning. Men vi håller på att ta reda på vad som egentligen hände, säger Stefan Gustafsson, polisens presstalesperson hos Göteborgspolisen.

Enligt polisen vet de vem den misstänkta gärningsmannen är och han söks just nu av polisen.

– Så länge gärningsmannen inte är frihetsberövad tänker jag inte berätta mer om honom. Men det stämmer att han är känd av oss sedan tidigare, säger Stefan Gustafsson.

Var i skolan bråket ägde rum vill inte polisen berätta.

– Platsen där bråket inträffade är nu avspärrad och vi kommer att genomföra en teknisk undersökning senare på kvällen, säger Stefan Gustafsson.

Polisen rubricerar händelsen just nu som mord- alternativt dråpförsök.

Klockan halv fem på fredagseftermiddagen var gärningsmannen fortfarande på fri fot.
