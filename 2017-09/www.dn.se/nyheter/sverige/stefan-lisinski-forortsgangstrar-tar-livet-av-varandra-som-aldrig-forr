Stefan Lisinski:   Förortsgangstrar tar livet av varandra som aldrig förr
Stefan Lisinski

En EU-rapport som publicerades i våras visar att områdena runt våra tre största städer är bland de hårdast drabbade i Europa beträffande dödligt våld med skjutvapen. Det är bara några få områden i södra Italien och på Korsika, som var hårdare drabbade under åren 2010 till 2015, om man räknar dödliga skjutningar i förhållande till folkmängden. En ny, ännu inte publicerad, rapport visar samma dystra trend. Sverige har fler dödliga skjutningar än Tyskland, Norge och Danmark.

Läs även: Studie: Fler skjutningar i Sverige än i många andra länder

Diskussioner om de kriminella gängen och hur de kan stoppas, blir lätt infekterade. Många människor har sina uppfattningar klara från början. Men de som vill göra något åt problemen gör klokt i att inte leta enkla patentlösningar.

En del fakta har vi. De kriminella grupperingarna använder till stor del skjutvapen som har smugglats in från Balkan. Det finns många jaktvapen i vårt land men de används i stort sett inte i sådana här sammanhang. Stölder från våra egna vapenförråd var tidigare vanliga men inte numera.

Om dessa vapen kan smugglas in i Sverige så borde de rimligtvis också kunna hamna hos kriminella i Tyskland, Norge och Danmark. Ändå är problemen mindre där är här. Särskilt Tyskland har förhållandevis små problem. I Danmark är problemen större, även om de inte når upp till Sveriges nivå.

Just i Sverige har de kriminella även börjat använda handgranater i sina uppgörelser. En otäck trend som inte återfinns i de andra länderna.

Varför Sverige drabbas hårdare vet vi inte. Någon vill säkert skylla på den ena eller andra invandrargruppen, men det är inte någon förklaring, eftersom samma nationaliteter finns även i andra länder. Forskarna funderar över om de kriminella runt våra storstäder har inspirerats av varandra och börjat ta till allt grövre våld.

En slutsats är att svensk polis klarar upp färre dödliga skjutningar än sina kolleger i Tyskland, Norge och Danmark.

Det är en dyster slutsats, som ändå har en fördel. Det borde gå att göra något åt saken genom att polisen blir effektivare.
