Så lär du dig att falla på rätt sätt
Carin Ståhlberg

Rättvik slumrar i sensommarsolen, himlen är klarblå och Siljans sandbotten glimrar i brons. Den lilla orten i hjärtat av Dalarna har gått ner i varv efter sommaren, men det är ett bedrägligt lugn. Inne i judoklubbens lokal är ett svettigt träningspass i full gång. Där går ett gäng 55+are en kurs i konsten att falla rätt.

– Rumpan upp Elisabeth! Annars blir det platt fall! Håll upp huvudet och ta inte emot med handen! Slappna av.

Uppmaningen kommer från Benny Nyström, tränare i judo sedan 48 år tillbaka och som länge lurat på idéen att starta kurser för äldre i fallteknik, eller falltrygghet som det också kallas. Han står mitt i den stora lokalen på en gigantisk lite mjuk grön gummimatta och har järnkoll på sina elever. Ofta hoppar han själv in, visar hur man bäst kan falla utan att skada sig, vig som en 25-åring trots sina 70 år fyllda.

– Det här är ingen judokurs men judons fallteknik som vi använder borde vara en medborgarkunskap. Samhället skulle spara miljoner på det, säger Benny Nyström.

– Det handlar egentligen om att lära sig att inte falla, men att känna trygghet om man faller. Och det är inga konstigheter: vi tränar styrka, koordination, balans och fallteknik.

Benny Nyström startade första kursen hösten 2016 i samarbete med Rättviks kommun som gick in med ekonomiskt bidrag. Sjutton personer anmälde sig direkt och några har fortsatt även denna höst, andra är nya. När DN besöker ett träningspass kämpar tolv deltagare på mattan, nio kvinnor och tre män. Ytterligare två sitter på avbytarbänken med förkylning och knäskada – men vill ändå vara med och titta på.

– De flesta som är här är mellan 65 och 75 år, några är yngre. Det är fler kvinnor än män och det tror jag beror på att vissa män är mer macho och säger att det aldrig ramlar…

Passet börjar med några minuters stilla koncentration men sedan är det dags för uppvärmning: promenad som övergår i jogging med cirklande arm- och crawlrörelser. Det är knäpptyst så när som på det knirrknakande ljudet när 24 nakna fötter möter gummimattan.

– Inga hösäckar! Upp med kroppen, manar Benny. Nu går vi på tå, och sedan på insidan av foten. Och på utsidan!

– Nu ser man ut som Zeb Macahan, utbrister en kvinna.

Läs mer: 200 söker vård för fallskador – varje dag

Tempot ökar. Dags att stå upp, lägga sig ner på mage, upp igen, armarna uppåt sträck och så ner igen, gång efter annan. Och direkt därefter samma sak fast på rygg följt av balansgång på mattans skarvar, saxgång, baklänges, sidledes, sicksack-hopp.

– Känns det bra? undrar Benny.

– Nu börjar man bli varm, svarar en man lätt andfådd.

– Ni vet den gyllene regeln, replikerar Benny. Inte luta er mot väggen och vila – eller på mattan!

Skratt. Ja, det skrattas ofta, här finns ingen prestige. Den fysiska förmågan ser olika ut hos deltagarna men lusten att vara med är densamma för alla.

– Jag vill anpassa träningen så att alla känner att de utvecklas och har roligt. Här finns de som är vältränade men också en man med Parkinson. Han kämpar på, han är fantastiskt bra, säger Benny Nyström.

För två och ett halvt år sedan, just när Benny Nyström fått klartecken att starta kursen i fallteknik, fick han själv diagnosen Parkinson. Det enda synliga tecknet som kan skvallra om det är att hans ena hand darrar en smula, men han berättar att hans högra kroppssida är lite trög. Att sjukdomsbeskedet skulle ha fått honom att avstå eller avvakta med att starta kursen fanns inte på kartan.

– Så tänker aldrig jag, säger han.

Och han är inte enbart tränare i fallteknik en gång i veckan utan leder också två judokurser. Han är utbildad mellanstadielärare och har varit rektor för bland annat svenska skolan i Moskva.

– Det märks att Benny varit lärare. Han har ett enormt tålamod med oss, säger Marie Wallefelt.

Hon fick dispens för att gå kursen eftersom den är avsedd för personer från 55 år. Hon är egentligen för ung.

– Jag är sjukskriven för utmattning och tänkte att den här kursen var lagom lugn att gå. Men den är tuff, så rolig och jag ser fram emot att komma hit varje vecka.

Hennes kurskamrat Elisabeth Gredius håller med. Men båda minns tankarna efter första träningspasset.

– Jag tänkte att jag inte hade någon kontroll på kroppen, säger Elisabeth. Och hur gör man de där övningarna?

– Jag tänkte: Vad i h-e har jag gett mig in på, minns Marie.

De har båda gått en termin tidigare och kan inte tänka sig att vara utan träningen nu.

– Kroppen bråkar ju. Jag har artros och lite annat och innan jag började här märkte jag att jag blev mindre och mindre aktiv. I dag har jag en helt annan kroppsmedvetenhet. Och vid 67 års ålder gjorde jag en kullerbytta för första gången. Bara en sån sak!

Numera gör hon flera kan DN intyga. Men att lära sig falla rätt: följa med i fallet, gör kroppen mjuk och rundad (som en banan), hålla upp huvudet, slappna av, landa på sida och inte spjärna emot eller ta emot med handen – det låter säga sig men att göras?

– Från början krävs mod att våga falla. Men nej, det var inte svårt, svarar Marie.

– Oftast tänker man för mycket på att rädda kroppen, man är onödigt försiktig, säger Elisabeth och berättar att hon i vintras blev omkulldragen av en hund. Hon ramlade på sidan, gjorde en halv kullerbytta och höll upp huvudet.

– Jag skadade mig inte så något hade ju gått in från den här träningen.

Just rädslan att falla är inte sällan boven i dramat när vi ramlar. Rädslan gör att vi blir spända i kroppen och den stelheten påverkar balansen negativt. Därför är balansträningen en viktig del i fallteknikträningen.

– Jag tror att fallolyckorna till 75 % beror på att du är rädd för att ramla. Vi jobbar med att få bort den där rädslan. Man ska känna sig trygg när man faller, säger Benny Nyström.

Nu är det dags för de 12 kursdeltagarna på den gröna mattan att träna just fallteknik. De är lite svettiga efter nästan en timmes träning av balans, koordination, kondition och styrka.

– Så här, visar Benny, och låter ena foten kana iväg sakta framför sig. Fallet är ett faktum och han följer med istället för emot, rullar ihop kroppen i en sorts u-form och gungar den mjukt när den når golvet.

En efter en prövar de att falla. Lite korrigeringar behövs här och där..

– Jösses det gick ju! hojtar någon glatt.

Efter avslutande pass kliver tolv rosiga kursdeltagare ut ur judoklubbens lokal i Rättvik. En timme och tjugo minuter har de hållit på. Sprungit, ålat, dragit, hoppat, balanserat och lärt sig falla rätt. Falla på ett nytt sätt, mjukt och följsamt.

– Man lär för att glömma har någon sagt. Överinlära det nya så att det blir del av din reflex, säger Benny Nyström.
