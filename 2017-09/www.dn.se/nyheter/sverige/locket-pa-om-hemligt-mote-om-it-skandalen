Locket på om hemligt möte om it-skandalen
Kristoffer Örstadius

Detta är mötet som ingen vill prata om. Det är torsdagen den 17 september 2015. I ett avlyssningssäkrat rum i justitiedepartementets lokaler i regeringskvarteret Rosenbad hålls ett sammanträde som är centralt för historien om Transportstyrelsens it-skandal.

Flera personer från Säkerhetspolisen och Regeringskansliet deltar. Det är på detta möte som Säpo för första gången lämnar information om Transportstyrelsen – deras it-upphandling bedöms som så allvarlig att den hotar rikets säkerhet.

Det ska komma att dröja 480 dygn innan statsminister Stefan Löfven enligt egen uppgift nås av samma information.

Läs också: Nya dokument: Transportstyrelsen pressades av Regeringskansliet

DN har granskat informationshanteringen inom Regeringskansliet. Vår kartläggning visar att minst 20 personer på Regeringskansliet, sannolikt fler, har känt till säkerhetsbristerna på Transportstyrelsen långt före Stefan Löfven ska ha informerats.

När mötet sker hösten 2015 har Stefan Löfven varit statsminister i nästan precis ett år. I den politiska debattens centrum står flyktingkrisen – drygt en vecka tidigare har Löfven på Medborgarplatsen i Stockholm deklarerat att "mitt Europa bygger inte murar" i ett uppmärksammat tal.

Samtidigt, under sommaren och hösten 2015, har Säpo fått upplysningar om att Transportstyrelsen planerar att ge utländsk icke-säkerhetsklassad personal unik tillgång till vägtrafikregistret. I databaserna ingår bland annat uppgifter som kan identifiera hemlig underrättelsepersonal. Flera månader återstår innan Transportstyrelsens plan verkställs - och nu uttrycker Säpo sin oro inför Regeringskansliet. Säkerhetspolisen är rädd att de sekretessbelagda uppgifterna riskerar att läcka till främmande makt och informerar dessutom om att man inom kort kommer besluta om att inleda ett tillsynsärende.

Ann Linde – numera EU-minister, då statssekreterare åt inrikesminister Anders Ygeman – är den enda person som hittills har bekräftat att hon fick information av Säpo i september 2015. Exakt datum vill hon inte uppge, men källor till DN från justitieutskottet berättar att det som åsyftas är mötet den 17:e. Hon har också berättat att Säpo var – som hon uttrycker det – ”mycket oroliga”. I övrigt vill ingen vid Regeringskansliet berätta vilka som satt runt bordet. DN har ställt en rad frågor till tjänstemän och politiker, men locket ligger på.

Men det finns en rad omständigheter som talar för att statsrådsberedningen, som är statsministerns högkvarter i Regeringskansliet, informerades långt tidigare än vad som är känt.

Mötet den 17 september 2015 är ett av de regelbundna möten som justitiedepartementet håller minst en gång i månaden med Säpo. Syftet med dessa sammankomster är att Säkerhetspolisen informerar om viktiga ärenden.

Vilka fler än Ann Linde som deltog på mötet i september 2015 hålls hemligt. Men tack vare personer med mycket god insyn vet DN hur rutinerna ser ut och vilka som regelmässigt deltar. Det är höga tjänstemän på justitiedepartementet – rättschefen, statssekreteraren och chefen på polisenheten. Dessutom deltar nästan alltid en eller flera representanter för statsrådsberedningen. Skälet till att även de medverkar är att informationen är viktig för rikets säkerhet. En som brukar delta är statsminister Löfvens statssekreterare, vid tidpunkten Emma Lennartsson, eller en ersättare för henne. Dessutom medverkar vanligen statsrådsberedningens rättschef, tidigare hovrättspresidenten Per Hall.

Det var på just ett sådant möte som Löfvens tidigare statssekreterare Emma Lennartsson några månader senare ska ha fått information, men inte förde den vidare, vilket ledde till att hon fick avgå. Hon berättade om sitt avgångsbeslut och misstag i en intervju med Dagens Nyheter. Då sa hon också att ”statsministern vill att vi ska vara transparenta i den här frågan”.

Men transparensen i övrigt brister. DN har gjort en rad ansträngningar för att få svar på vilka som var med på mötet. Ingen av de chefer och handläggare som brukar delta på dessa möten vill svara på några frågor. Enligt Regeringskansliet finns varken minnesanteckningar, protokoll, dagordningar eller kallelser kring mötena. Tjänstemännens kalendrar betraktas inte som allmänna handlingar och lämnas därför inte ut. Vidare har DN gått genom hundratals dokument, bland annat mejlkorrespondens, men inte heller där finns några spår. Dessutom vill Säpo inte låta sig intervjuas, utan hävdar att det inte ”finns något nytt att säga”.

DN har till och med gått igenom en lång rad bokföringsposter eftersom eventuella representationskvitton - till exempel inköp av kaffebröd - borde visa vilka som deltog. Inte heller någon sådan information har DN kunnat hitta.

Ingen av de tjänstemän och chefer på Regeringskansliet som DN har varit i kontakt med vill låta sig intervjuas. Per Hall, rättschefen på statsrådsberedningen, hänvisar till att statsministern har initierat en genomlysning av informationshanteringen som han inte vill föregripa.

Statsministerns pressekreterare Ingela Nilsson skriver i ett sms till DN: ”Dessa möten omfattas av sekretessen och därför har jag inga uppgifter att ge dig. Nu pågår en KU-granskning och därför hänvisar vi till den”.
