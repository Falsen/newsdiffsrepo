En skjuten i Göteborg – fyra till sjukhus
Adam Svensson

På söndagskvällen kom ett larm om skottlossning i ett bostadsområde i stadsdelen Tynnered i Göteborg.

– 20.31 fick vi larm om skottlossning. Det var en ung man i 20-årsåldern som har blivit skjuten, säger polisens vakthavande befäl Göran Carlbom till DN.

Det är dock oklart hur många skott den unge mannen har blivit träffad av. Polis och ambulans skickades till platsen och den unge mannen fördes till sjukhus. Vid 23.30-tiden bekräftar Sahlgrenska sjukhuset att mannen är allvarligt skadad, de ska dock inte vara livshotanade.



Ytterligare tre personer uppges samtidigt ha blivit misshandlade. Även de har förts till sjukhus, med lindriga skador. Alla de fyra skadade unga männen är i 20-årsåldern, berättar Göran Carlbom.

– Ytterligare tre stycken har blivit misshandlade i samband med händelsen, säger Göran Carlbom.

Det är dock oklart på vilket sätt de tre andra personerna har blivit misshandlade, men om det är med någon typ av tillhyggen eller inte är fortfarande inte känt.

Enligt personer i området som tidningen har talat med är det ett omfattande pådrag på platsen, med ett stort antal polisbilar och ambulanser. Vittnen berättar att de har sett två personer som flydde från platsen.

På Älvsborgsbron i riktning mot Hisingen genomförde polisen extra kontroller i jakten på misstänkta gärningsmän.

– Den är inte avstängd. Vi har en kontrollplats där som vi använder i sökandet efter flyktfordon, säger Göran Carlbom.

Vid 22.15-tiden var det ännu inga som hade kunnat gripas för händelsen, och polisen går inte ut med att man har några misstänkta i ärendet. Under kvällen hade polisen spärrat av ett område runt brottsplatsen för att kunna genomföra en brottsplatsundersökning.

– Just nu håller vi på att sammanställa vittnesuppgifter och ska genomföra en teknisk undersökning, säger Göran Carlbom.

Tynnered är ett av de senaste områdena som lades till på polisens lista av ”särskilt utsatta områden” i Sverige och på platsen samlades flera nyfika personer samlades utanför polisens avspärrningar.

– Mina barn kunde inte sova, de ville veta vad det var som hände så vi gick en promenad för att se efter, säger Abbe Achehboune som har sällskap av sin fru och sina tre barn.

Joakim Broljung skulle natta sin dotter när han hörde att det var liv och rörelse utanför.

– Hon började gråta och darra när jag berättade att det hade varit skottlossning. Och min svågers svärföräldrar bor precis här bredvid så jag skulle kolla så att de inte fått någon kula genom något fönster. Men det verkar inte så, säger han.

Joakim Broljung och Abbe Achehboune. Foto: Tomas Ohlsson

– Jag är inte rädd för att släppa henne till skolan men varje dag som hon går till den så blir hon ju påmind om vad det är som har hänt på vägen dit. Det blir en normalitet och det är inte okej, för det här är jävligt allvarligt, fortsätter Joakim Broljung.

– Vi behöver poliser här, vi vill ha en polisstation här mitt i Tynnered. Och vi måste samla föräldrarna och gå runt mer här i området, säger Abbe Achehboune.

Denna artikel har publicerats genom DN:s Riksnätverk. Läs mer om nätverket här.
