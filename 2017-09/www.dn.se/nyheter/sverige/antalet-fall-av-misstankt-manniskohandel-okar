Antalet fall av misstänkt människohandel ökar
Katarina Lagerwall

De misstänkta fallen av människohandel omfattar alla slags ärenden hos Migrationsverket: asyl, arbetstillstånd och anknytningsärenden. Myndigheten gör alltid en polisanmälan vid misstanke om människohandel, och under de senaste åren har antalet av dessa ärenden ökat stadigt.

Läs mer: De lurades till Sverige – tvingades att tigga.

Myndigheten har bland annat satsat på utbildning och förfinade metoder bland personalen vilket kan vara en orsak till ökningen, uppger Kajsa Törnqvist Netz, Migrationsverkets samordnare i arbetet mot människohandel.

En annan bidragande orsak är det stora antalet asylsökande som kom till Sverige år 2015, där vissa fortfarande utreds.

Kubaner är en ny grupp som är överrepresenterade där myndigheten misstänker människohandel, även om antalet asylsökanden är liten. 98 kubaner sökte asyl i Sverige första halvåret i år. Migrationsverket misstänker att det handlar om sexuell exploatering eller otillbörligt utnyttjande som arbetskraft.

I den gruppen finns också frågetecken när det gäller hur personerna har tagit sig in i Schengenområdet. Bara ett fåtal av de asylsökande från Kuba har haft en giltig Schengenvisering när de sökt asyl i Sverige, enligt Kajsa Törnqvist Netz.

Av de 231 fallen hittills i år handlar 46 fall om minderåriga.
