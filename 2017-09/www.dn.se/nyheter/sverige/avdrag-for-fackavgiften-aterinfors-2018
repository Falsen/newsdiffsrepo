Avdrag för fackavgiften återinförs 2018
Hans Rosén

V-ledaren förde fram kravet i sitt 1 maj-tal i fjol men först nu har man fått med sig regeringen på detta. Förslaget ingår i höstbudgeten för 2018.

– Det har varit hårda förhandlingar, säger Jonas Sjöstedt.

Avdragsrätten återinförs från 1 juli 2018 och kostar då 1,3 miljarder kronor. Från helåret 2019 handlar det om 2,7 miljarder kronor. För en undersköterska ger avdragsrätten cirka 1.300 kronor i skattesänkningar per år, enligt regeringens beräkningar.

Ett syfte enligt Jonas Sjöstedt är att fler ska ha råd att organisera sig fackligt. Anslutningsgraden sjönk efter att den borgerliga alliansregeringen avskaffat avdraget 2007.

– Vi tror att fler kommer att organisera sig och det är bra för den svenska modellen, säger Jonas Sjöstedt.

V-ledaren presenterade på onsdagen ytterligare en reform riktad till löntagare. En av karensdagarna i a-kassan slopas, så att de blir sex istället för sju innan man får börja plocka ut sin ersättning. Även detta ingår i regeringens höstbudget och kommer att gälla från 1 juli 2018.

– Steg för steg ska vi återställa en rimlig arbetslöshetsförsäkring, säger Jonas Sjöstedt.

Emil Källström, Centerpartiets ekonomisk-politiska talesperson, anser att avdragsrätt för fackavgiften är en felaktig prioritering.

– Det här ställs mot riktiga skattesänkningar för låga och medelstora inkomster och för småföretagare som skapar jobben. Det finns väldigt många prioriteringar att göra innan det här blir rimligt.

Därtill har centerpartisten en principiell invändning. Staten bör enligt honom inte subventionera vissa typer av organisationer genom att ge rabatt på medlemskapet.

– Det rimliga är att staten förhåller sig neutral till vilka val människor gör. Gärna en skattesänkning, som ett jobbskatteavdrag, men låt då folk bestämma själva om man vill använda de pengarna till att vara med i en fackförening eller inte, säger Emil Källström (C).

Facken är, inte oväntat, åtskilligt mer entusiastiska över att rätten för att dra av fackavgifter återinförs.

LO:s avtalssekreterare Torbjörn Johansson talar om ”en seger för oss”:

Vi har drivit den här frågan gentemot sossarna sedan de tillträdde. Vi hade gärna sett att det skedde tidigare. Att de äntligen nu återställer avdraget och avskaffar den orättvisa svenska löntagare varit utsatta för innebär reda pengar, runt en hundralapp per månad, rakt in i plånboken för våra medlemmar.

Med ”orättvisa” syftar LO:s avtalssekreterare på det faktum att arbetsgivarna hela tiden haft rätt att dra av sina medlemsavgifter i arbetsgivarorganisationer från sin företagsbeskattning.Nu återställs balansen.

Bland LO-förbunden har låglöneförbundet Kommunal intensivt drivit kravet på återställt avdrag. Kommunals ordförande Tobias Baudin talar om ett bra och viktigt besked från regeringen.– Det är smart. På ett bräde gynnar regeringen både partsmodellen och medlemmarnas plånböcker.

Även tjänstemannaförbundet Unionen har drivit frågan.Förbundsordförande Martin Linder är ”jätteglad” över regeringens besked:– Att fler är medlemmar i ett fackförbund bygger den svenska partsmodellen starkare och ger stabilitet och förutsägbarhet för företagen, säger han.
