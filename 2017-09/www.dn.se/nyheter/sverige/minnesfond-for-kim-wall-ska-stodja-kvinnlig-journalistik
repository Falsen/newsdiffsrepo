Minnesfond för Kim Wall ska stödja kvinnlig journalistik
Adam Svensson

Reaktionerna på Kim Walls död blev starka världen över, och snabbt lyftes hennes starka journalistiska insatser fram – samtidigt som frågan om de farliga arbetsförhållandena för kvinnliga journalister togs upp på allvar.

Nu har en minnesfond i Kim Walls namn – ”Kim Wall Memorial Fund” – startat en insamling på sajten Gofundme. Kim Walls familj och vänner står bakom initiativet som har som mål att samla in 100.000 dollar som ska gå till att stödja en ”ung kvinnlig reporter för att skriva om subkulturer, brett definierat, och vad Kim gillade att benämna 'underströmmarna av uppror'”.

På fondens Facebooksida står det också att ”Kim ville att fler kvinnor skulle vara ute i världen och bli berörd av livet. Vi ber om er hjälp för att förverkliga hennes vision av en skönare, härligare värld”.

Vid 22-tiden på fredagskvällen hade ungefär 6.000 dollar, motsvarande drygt 47.000 kronor, samlats in till fonden.

Det var den 10 augusti i år som journalisten Kim Wall befann sig ombord på ubåten Nautilus, som den danske uppfinnaren Peter Madsen hade byggt, för att samla material till en artikel. Hon kom dock aldrig hem och anmäldes saknad av sina anhöriga. Peter Madsen misstänktes snart för att vara inblandad i hennes försvinnande. En dryg vecka senare, den 21 augusti, hittades Kim Wall död.
