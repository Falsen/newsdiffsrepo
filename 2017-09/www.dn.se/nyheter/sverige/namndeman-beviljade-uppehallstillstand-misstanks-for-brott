Nämndemän beviljade uppehållstillstånd – misstänks för brott
Amanda Lindström

I maj skulle de tre nämndemännen, tillsammans med en juristdomare, besluta om ett äldre och sjukdomsdrabbat par från Grekland skulle få uppehållstillstånd i Sverige. Juristdomaren menade att det skulle strida både mot svensk lag och domareden att ge paret uppehållstillstånd.

Nämndemännen ansåg dock att det var likställt med tortyr att utvisa paret och eftersom de var i majoritet togs beslutet att bevilja uppehållstillstånd.

Justitieombudsmannen, JO, som har tillsynsansvar för de svenska myndigheterna, har inlett en förundersökning mot de tre nämndemännen.

Under tiden som utredningen pågår har nämndemännen stängts av.  Christian Groth, som är tillförordnad lagman vid förvaltningsrätten i Stockholm, tog beslutet om avstängning i juli.

– Om en nämndeman är föremål för förundersökning är huvudregeln att de ska stängas av. Det är ovanligt att det händer men om det gör det så sker det närmast på automatik. I grund och botten handlar det om förtroendet för domstolarna, en domare kan inte själv vara föremål för en utredning, säger han till DN.

Advokaten Mikael Westerlund är företrädare för en av nämndemännen.

– Min klient förnekar brott. Hon har inte förhörts och är angelägen om att kallas till förhör och få ge sin version. Hennes uppfattning är att man fört en gemensam diskussion och kommit fram till en dom som är rimlig och ligger inom lagens ramar, säger han till DN.

JO vill inte kommentera vilka lagar nämndemännen kan ha brutit emot och säger också att man normalt inte uttalar sig om pågående fall. Eftersom fallet troligen är det första i sitt slag i Sverige är det inte klart vilka straff nämndemännen skulle kunna få om de fälls.

Domen som nämndemännen beslutade om var ett överklagande av ett avslag från Migrationsverket. Paret beviljades permanent uppehållstillstånd av migrationsdomstolen eftersom man ansåg att Sverige skulle bryta mot förbudet mot tortyr i Europakonventionen om paret utvisas.

Migrationsverket har överklagat domen om uppehållstillstånd till migrationsöverdomstolen.
