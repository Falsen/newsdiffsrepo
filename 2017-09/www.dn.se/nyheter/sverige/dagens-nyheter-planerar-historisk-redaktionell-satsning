Dagens Nyheter planerar historisk redaktionell satsning
Caspar Opitz

Satsningen offentliggjordes på fredagen under en intern DN-konferens på temat ”Journalistik är viktigare än någonsin”.

– I en polariserad värld med falska nyheter och ett uppiskat samhällsklimat är vi övertygade om att kvalitet och seriös journalistik har en avgörande roll att spela. Den redaktionella resursförstärkning vi nu planerar för är den enskilt största som DN gjort sedan lanseringen av en särskild Stockholmsdel 2011, säger chefredaktör Peter Wolodarski.

DN nådde i somras 100.000 helt digitala prenumeranter, utöver mer än 200.000 pappersprenumeranter, och har hittills under 2017 nyanställt 18 journalister och byggt upp ett nätverk av 15 medarbetare över hela landet för att ha en bättre riksbevakning. Den offensiv som nu kommer är utöver de tidigare satsningarna. Externa rekryteringar kommer att påbörjas inom kort.

– Vi ser det som nödvändigt att utnyttja att det går bra för DN till att ytterligare förbättra det journalistiska innehållet. Kvalitet kostar. Vår prenumerantskara växer stadigt och läsarna förväntar sig, med all rätt, att DN ska ha de viktigaste granskningarna, berättelserna och fördjupningarna kring det så viktiga valår vi är på väg in i, säger vd Anders Eriksson.

I satsningen ingår bland annat fler politiska reportrar, digital utveckling för att presentera det journalistiska materialet på bästa möjliga sätt, ökad bemanning för att täcka nyheter under hela dygnet och en särskild satsning på att faktagranska nyheter och politiska utspel.

Resursförstärkningen ingår i företagsledningens förslag till budget för 2018, som kommer att beslutas av DN:s styrelse senare i höst.
