Säpo ska utreda polisens it-hantering
Jens Littorin

Under onsdagen besökte Morgan Johansson Göteborg för att presentera regeringens brottsförebyggande program ”Tillsammans mot brott”. När DN på eftermiddagen träffade ministern under ett besök i Angered, ett av stadens utsatta områden, svarade han på frågor om situationen kring det eventuella brott som rikspolischef Dan Eliasson kan ha gjort sig skyldig till i samband med att beviljade ett undantag från säkerhetsförordningen.

Justitieutskottets ordförande, Tomas Tobé (M), vill ha ett samtal med dig och Dan Eliasson. Kommer han få det?

– Ja, jag talade med Tobé i morse och sade att vi naturligtvis står till förfogande för utskottet. Det är klart att jag talar för mig själv, men jag utgår från att det även gäller rikspolischefen. Det är det naturliga när en sådan här sa kommer upp och det var därför jag ringde till Tobé. Det är viktigt för oss att vara öppna.

Moderaterna har ju tidigare krävt Dan Eliassons avgång. Din företrädare Anders Ygeman har talat om att man vill avvakta den omorganisation av polisen som genomförs. Hur är ditt förtroende för Dan Eliasson?

– Jag har förtroende för alla mina myndighetschefer, men det är klart att skulle det komma information som pekar i en annan riktning, då får man göra den bedömningen, men där är vi inte i dag.

Vilken är regeringens bild av vad som hänt?

– Det finns fortfarande ingen fullständig bild. Jag fick i går eftermiddag information om detta. Då sade jag till mina tjänstemän att vi måste få en fullständig redovisning från polisen om vad som hänt. Därför hade min statssekreterare ett möte med polisen på förmiddagen i dag och fick en ganska rejäl genomgång. Jag kommer att få information när jag kommer till Stockholm i kväll.

Kan du säga något om vad som sagts?

– Nej, inte mer än att Säkerhetspolisen nu också är inkopplad i ärendet och det är viktigt att poängtera att utredningen kring om det begåtts några fel riktas mot myndigheten och inte mot rikspolischefen.

Polisen har i ett pressmeddelande gått ut med att man inte anser att något brott är begånget. Hur ser du på det?

– Det är precis det som säkerhetspolisen ska bedöma. Polisens uppfattning är att man hållit sig inom de lagar och regler som finns.
