Husbilar drar ifrån husvagnarna
Jacques Wallner

Det är strålande tider för landets återförsäljare av husvagnar och husbilar. De sistnämnda har, trots höga priser, blivit omåttligt populära. Inom branschen säger man att husbilen lockat nya kunder som förut inte kunnat tänka sig husvagn. Eller som det uttrycks under presskonferensen: ”det är drag i branschen”.

Aldrig tidigare har det funnits ett så stort utbud att välja på. Och de välbeställda köparna finns där.

Tomas Haglund, ordförande för branschföreningen HRF, listar de positiva faktorer som gör att kunderna strömmar till.

– Ränteläget är viktigt.

Med dagens låga räntor är det inte så dyrt att låna till fritidsfordon.

– Finans- och arbetsmarknad är bra, fortsätter han.

Därutöver anförs en osäker och otrygg omvärld som gör att många trivs med att vara kvar i Sverige, Norden eller resten av Europa.

Men riskerna finns. Planerna på ett nytt fordonsskattesystem, Bonus-Malus, riskerar att fördyra för dem som köper nya husbilar vilka så gott som uteslutande drivs med dieselmotorer. Inom branschen tror man, om det genomförs som tänkt, att köparna i Sverige då väljer att importera tre år gamla husbilar från EU i stället för att köpa nytt. Det kommer inte att vara till gagn för miljön.

Ett annat hot är diskussionen om dieselavgaserna och då särskilt kväveoxider och partiklar. Skulle fordon med dieselmotorer förhindras från att köra i städerna så begränsas den uppskattade friheten med husbil.

– Det här gör oss nervösa. Det kan gå i vilken riktning som helst säger, Tomas Haglund som också är väl medveten om att en finanskrasch som den 2008 kan komma från klar himmel. Det tog, enligt honom, fem-sex år för branschen att återhämta sig efter den smällen.

Mässan omges av en egen camping med 3.700 fordon. Utanför finns sedan ytterligare kanske 1.500 fordon. Så nog finns det en publik för Caravan Clubs avancerade manöverkörning: Caramba.

För den som ännu inte tagit steget fullt ut så anordnas varje dag Husbilsskolan där ovana kan få lära sig av experter vad man ska tänka på. ”Sveriges största pensionärsfest” kallar en kollega den festliga mässan.

Läs också: Svenskens nya favorit: husbil

Den som vill köpa ny husbil ska räkna med att priserna börjar någonstans vid 400 000 kronor. Då får man vad som kallas ”plåtisar”. Det är i grunden transportbilar som utvecklats till fordon att bo i. Det är sedan flera år en stark och växande trend.

Pössl Campster är ett intressant nytillskott. Vill man ha en ”riktig” husbil får man lägga på ytterligare några hundratusen kronor.

Magnus Wetterö säljer brittiska Swift. Nya Toscane 600-serien är anpassad för de kunder som endast har B-körkort tagna senare än den 30 juni 1996 vilket gör att deras husbilar som mest får ha 3,5 tons totalvikt. Han understryker att man bör fundera på vad ett köp kan kosta med de tillval som behöver läggas på. I den Toscane 694 QB han visar finns det mesta med för 659 900 kronor. Han demonstrerar den allt populärare lösningen med att sängen fram i bilen finns i taket och dras ned när det är sovdags.

Kabe firar 60-årsjubileum med att bygga ett koncept; en tvåvånings husvagn som är nästan 4,5 meter hög.

Någon serieproduktion blir det inte. Mer intressant är nya rymliga, 2,5 meter breda, husbilen Travel Master Classic x740 som kallas ”crossover”. I det förhöjda taket fram ryms en elmanövrerad dubbelsäng som körs ned när det är dags att gå att lägga sig.

Modellen finns med två planlösningar: dubbelsäng eller långbäddar längst bak. Grundpriset är 960.000 kronor.

Nya Hobby 515 UHK är en kompakt husvagn med plats för sju. Den är tänkt för barnfamiljer och har en totalvikt om 1 600 kilo. Härligt med en smart familjevagn för 280.800 kronor.

Men även om husvagnarna överlever (Sverige är husvagnstätast i Europa med 284 vagnar per 10.000 invånare) är det husbilsfeber som råder. Eller som den populära sångerskan och husbilsföraren Carola Häggkvist uttrycker det i en intervju i Husbil och husvagn på väg: ”Det är precis så här jag vill leva mitt liv. Friheten, flexibiliteten och äventyrligheten passar mig perfekt”.
