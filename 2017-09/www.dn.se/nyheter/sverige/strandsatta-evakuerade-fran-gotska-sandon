Strandsatta evakuerade från Gotska Sandön
Katarina Lagerwall

– Det känns lite sorgligt att lämna ön. Jag kommer definitivt åka tillbaka, säger Thomas Zielinski till SVT.

Efter att ha gått sex kilometer tvärs över ön till den norra delen nådde sällskapet gummibåtarna som tog dem ut till fartyget för hemfärd.

Strax innan klockan 13 bar det av med destinationerna Gotland, Fårösund och sedan vidare mot Nynäshamn för att lämna av fastlänningarna. Det var fortfarande blåsigt och våghöjden ute på havet uppskattades vara uppemot två meter.

Som DN tidigare har berättat var det dåligt väder och höga vågor som gjorde att drygt 100 personer – varav flera barnfamiljer och en skolklass från Djursholm – blev strandsatta på Gotska Sandön norr om Gotland i söndags.

På måndagen började tillsynsmyndigheten på Gotska Sandön, som utgör en nationalpark, utdelning av nödproviant.

Enligt tillsynsmannen Magnus Lepschi brukar det bli någon ”inblåsningsdag” per sommarsäsong. Men tre dagar utan ankommande båt är den längsta ”isoleringen” som Lepschi varit med om sedan han började jobba på ön 2010.
