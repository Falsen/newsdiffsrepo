Skolornas attityd avgör om elever får diagnoser
Carin Ståhlberg

Studien ingår i ett större nationellt forskningsprojekt om elevhälsans arbete med elever i nio grundskolor. Ur det materialet har skolpersonal (rektorer, kuratorer, skolsköterskor, specialpedagoger med flera) från tre skolor intervjuats. Syftet har varit att få veta hur man pratar om och förhåller sig till neuropsykiatriska diagnoser som förklaring till vissa elevers uppförandeproblem.

– I en av skolorna var man otroligt positiv till att använda diagnoser och det skedde på ett mer oreflekterat sätt. Man sa: Om vi har problem vill vi ha en diagnos på det för att få nödvändiga resurser, berättar Ylva Odenbring, docent i pedagogik vid Göteborgs universitet som tillsammans med professor Thomas Johansson och forskaren Kristina Hunehäll Berndtsson står bakom studien.

Forskartrion menar att man i dag i vissa sammanhang kan tala om en överdiagnostisering av barn och unga. Ett av skälen är att det ofta behövs en fastställd diagnos för att få extra resurser och stöd till vissa elever.

– Risken med en sådan överdiagnostisering är att skolpersonalen vänder bort blicken från sociala faktorer och skolmiljöns betydelser när oro och konflikter i skolan uppstår. Istället fokuseras enbart på individen och dennes psykologiska tillstånd, säger Thomas Johansson, professor i pedagogik.

Men i studien som är publicerad i den vetenskapliga tidskriften Power & Education, finns också en skola vars ledning undviker att prata om eleverna i termer av diagnoser.

– Den rektorn ville inte ens ta ordet neuropsykiatrisk diagnos i sin mun. Man duckade för att diagnostisera. Ville inte etikettera. Och det mest slående var att det var ett resultat av påtryckningar från skolelevernas föräldrar, säger Ylva Odenbring.

Forskarna konstaterar i studien att skolledningens och elevhälsopersonalens attityd till att använda diagnoser som förklaringsmodell har stor betydelse för hur och på vilket sätt diagnoserna används – eller inte används.

Är det avgörande för hur många som får en diagnos?

– Ja, så är det. Det visar studien, säger Ylva Odenbring.

Hos ledningen i den tredje skolan i undersökningen fanns en positiv inställning till att elever skulle utredas för en eventuell diagnos om behov fanns, men också en mer kritisk inställning till diagnoser som förklaringsmodell.

– Där hade man en mer mångfacetterad syn och ville gå till botten med problemen. Man var inte så säker på att det alltid var ett medicinskt problem som låg bakom. Det kunde också ha med hemmiljön eller skolarbetet att göra, säger Ylva Odenbring.

På denna skola var det också viktigt att stödja den elev som väntar på neuropsykiatrisk utredning, väntetiden kan ta upp till ett år.

Huruvida en diagnos som adhd eller Asperger upplevs som stigmatiserande för eleverna, framgår inte av studien.

– Nej, det kan vi inte uttala oss om. Däremot visar studien att föräldrar kan uppleva en stigmatisering när barnen får en diagnos.
