Hård blåst har strandsatt 98 på Gotska Sandön
DN

Spännande upplevelse, säger somliga av besökarna som tvingas vara kvar, medan andra i desperation bokat helikopter för att komma hem till väntande arbetsuppgifter.

– En del tycker det är jättekul att få vara kvar, en fin bonus med några extradagar här. Andra är mer nervösa och vill komma hem, säger Magnus Lepschi, tillsynsman på Gotska Sandön, till DN.

En familj som driver ett vandrarhem i Bunge på Gotland fann för gott att beställa flygresa för att komma hem i tid, då en större grupp konferensgäster väntades.

– De har kommit iväg nu med helikopter, säger Lepschi.

På måndagen inledde tillsynsmyndigheten på Gotska Sandön, som utgör en nationalpark, utdelning av nödproviant. Enligt gällande föreskrifter ska besökare till ön ha med sig mat som räcker för ett dygn utöver den planerade vistelsens längd. Därefter plockas nödprovianten fram.

– Det är inte så dramatiskt, vi har gott om mat i frystorkad form.

Det finns en hake för båttrafiken till ön – det saknas hamn. M/S Gotska Sandön lägger vanligtvis till vid stranden Las Palmas. En förbindelsegång läggs då ut mot sandstranden. Om vädret omintetgör det kan båten söka lä på annan sida av ön, varvid passagerare kommer iland respektive ombord med hjälp av gummibåtar.

– I söndags ställde lågtrycket söderifrån – med hårda vindar och kulingvarning – till det ordentligt, så att båtturerna fisk ställas in. Samma i dag, måndag, och i morgon, tisdag, säger  Magnus Lepschi.

Det brukar bli någon ”inblåsningsdag” per sommarsäsong, enligt tillsynsmannen. Men tre dagar utan ankommande båt är den längsta ”isoleringen” som Lepschi varit med om sedan han började jobba på ön 2010.

Enligt SMHI var vindstyrkan under måndagen cirka 9 meter i sekunden, medan den i byarna kunde komma upp i 19 meter i sekunden. Avtagande vindar är att vänta under tisdagen, medan styrkan under onsdagen ska vara nere i 7 meter i sekunden och högst 9 i byarna.

– På onsdag är det stor chans att kvarvarande kan komma iväg hem, säger Lepschi.
