Första internationella adoptionen till samkönat par i Sverige
Katarina Lagerwall

År 2003 ändrades partnerskapslagen i Sverige och förbudet mot adoption till samkönade par togs bort. Sedan dess har det varit möjligt för samkönade svenska par att adoptera internationellt, men i praktiken har det ändå varit omöjligt eftersom nästan inga länder godkänner par av samma kön för adoption.

Men nyligen beslutade Colombia att inte definiera par utifrån kön. Det har lett till att det svenska paret som godkändes för internationell adoption för ett år sedan nu har blivit pappor och har fått sitt efterlängtade barn, skriver organisationen Adoptionscentrum på sin hemsida.

Glädjande och hoppingivande, kommenterar organisationerna RFSU och RFSL adoptionen.

– Det är oerhört roligt att vi äntligen får ett samkönat par i Sverige som har fått genomföra en internationell adoption, 14 år efter svensk lagstiftning ändrades, säger Hans Linde förbundsordförande för Riksförbundet för sexuell upplysning, RFSU till SVT.

Samtidgit påpekar Hans Linde att det fortfarande är svårt att som samkönat par bli föräldrar. Både RFSU och RFSL vill att Sverige driver på för att möjliggöra fler internationella adoptioner.

SVT Nyheter har varit i kontakt med paret, som hälsar att de inte vill kommentera händelsen.
