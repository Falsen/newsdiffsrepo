Ewa Stenberg:   Nu börjar valspurten – men de gamla spelreglerna gäller inte längre
Ewa Stenberg

Erfarenhet har de senaste åren varit en ren belastning i svensk politik. Den som har varit med länge vet till exempel att relativt nyvalda partiledare inte avsätts ett år före valet. Den vet också att en minister inte hotas av misstroendeförklaring i riksdagen på grund av att hen genomför partiets vallöften. Och att statsministerns högra hand inte plötsligt en söndagskväll lämnar sin tjänst, följd av lovord från sin chef.

Detta har ändå hänt bara under de senaste månaderna. Tonläget i politiken är uppskruvat och regeringsmakten skör. Stefan Löfven (S) regerar mot den parlamentariska tyngdlagen, med en majoritet till höger om sig. Riksdagen har egentligen makten, men oppositionspartierna där vet inte hur de ska hantera den. Reaktionerna har gått från regeringskris till decemberöverenskommelse och åter till hot om att avsätta ministrar och rösta ner regeringens sista budget.Sociala medier och sekundsnabb nyhetsförmedling har bidragit till en hetsigare debatt, där en politiker pressas att snabbt såga eller hylla ett komplicerat förslag.

Sociala medier och sekundsnabb nyhetsförmedling har bidragit till en hetsigare debatt, där en politiker pressas att snabbt såga eller hylla ett komplicerat förslag.

Enligt svensk politiks gamla lagar är åren efter ett val den tid då partierna lägger långsiktiga och genomarbetade förslag och tar ut kursen inför nästa valrörelse. Men med ett överhängande hot om nya regeringskriser och kanske rent av extraval har partierna haft svårt att mäkta det.

Nu ska dessa stressade, snubblande partier in på upploppet mot ett nytt val. Och efter det blir det troligen ännu mer komplicerat att bilda en regering. Det kommer att göra regeringsfrågan central i valrörelsen.

Men de sakfrågor som diskuteras är allra viktigast för valutgången, visar statsvetenskaplig forskning. År 2010 var ekonomin avgörande, där hade Moderaterna då det största förtroendet. I det senaste valet var skolan viktigast, och det gynnade Socialdemokraterna.

I opinionsundersökningarna är invandring, sjukvård, skola och arbetsmarknad väljarnas högsta prioritet. Men för att ett ämne ska kunna bli en valfråga krävs också en tydlig konflikt. Lägger vi ihop dessa faktorer avtecknar sig fem viktiga valfrågor: 1

Ska vinster i välfärden begränsas? Socialdemokraternas tidigare finansminister Kjell-Olof Feldt liknar förslaget vid löntagarfonderna på 80-talet och varnar för att privata skolor kan läggas ner eller köpas upp av koncerner. De borgerliga partierna målar de rödgrönas planer i än mer dramatiska ordalag. S, V och MP ser att väljarna är kritiska till vinstuttag och skolor som går i konkurs. Regeringspartierna har dessutom lovat V ett skarpt förslag.2

Hur ska Sverige skapa fler enkla jobb med lägre löner för nyanlända och ungdomar? Också här laddar de borgerliga och rödgröna för en riktig höger-vänsterkonflikt efter att de borgerliga gått ihop om ett förslag om lagstiftning om en ny sorts jobb. De skulle ge 70 procent av lönen i max tre år och också innefatta utbildning, men kravet på utbildning är inte alls reglerat. Socialdemokraterna ser det som ett direkt hot mot den svenska modellen och Stefan Löfven har kallat liknande förslag för lagstiftade fattiglöner. De borgerliga vill göra det lättare att komma in på arbetsmarknaden genom att luckra upp anställningsskyddet, också här kan det bli konflikt om arbetsmarknaden.3

Hur ska köerna i sjukvården minska och människor slippa långa resor när det råder brist på sjukvårdspersonal? Både regering och opposition vill göra statliga miljardsatsningar och Centerpartiet vill göra det lättare för läkare att driva privata små mottagningar. Lita på att fler förslag kommer. 4

Ska invandringspolitiken liberaliseras igen? Nästa år löper den tillfälliga lagstiftningen om en stramare invandringspolitik ut. Antingen gör regeringspartierna upp med de borgerliga om att behålla delar av de stramare reglerna, eller så blir villkoren för asylsökande en valfråga. Den splittrar både borgerliga och rödgröna, vilket talar mot att de vill ha den i valrörelsen. Men Sverigedemokraterna kommer att göra sitt bästa för att lyfta in invandringspolitiken i debatten. 5

Ska tiggeri förbjudas? Ja, svarar SD och M. De andra partierna säger nej. Brott och straff är en fråga som blivit viktigare för väljarna. Hittills har partierna bjudit över varandra om hur många nya poliser de vill utbilda och anställa, och nått antal som få tror är realistiska. Då kan krav på hårdare straff bli viktigare. Tiggeriförbudet kan bli en symbol, även om många ifrågasätter hur verkningsfullt det skulle bli.

Regeringen har sin strategi klar inför valet. Att rida på högkonjunkturen med sjunkande arbetslöshet och ett stort reformutrymme som kan minska klyftorna i samhället. Den försöker framstå som stabil regering som skyr politiskt spel och som tålmodigt tar sig an en kolerisk opposition.

Oppositionen däremot vill visa hur svag och amatörmässig regeringen är och peka på att Sverige är ett land med djupa klyftor på väg åt fel håll. De borgerliga känner sig pressade att visa sina väljare att de har vassa tänder och inte tänker låta Stefan Löfven surfa mot valet på en räkmacka. Men de är ännu splittrade om hur detta ska demonstreras.

Här vore det på sin plats att utifrån tidigare erfarenheter dra några slutsatser om hur detta ska utveckla sig. Men givet att de politiska naturlagarna verkar ha upphävts är det bäst att låta bli.
