Nya prinsen heter Gabriel
DN-TT

I dag, måndag, fick vi reda på vad Carl-Philip och hans fru Sofia valt att kalla det senaste tillskottet i kungafamiljen: Gabriel Carl Walther, där första namnet är tilltalsnamnet. Den lille pojken, som också blir hertig av Dalarna, såg dagens ljus klockan 11.24 i torsdags och är prinsparets andra son.

Vid 11.15 inledde kung Carl XVI Gustaf konselj vid Kungliga slottet, där han meddelar barnets titel, namn och tilltalsnamn. Dessförinnan deltar statsminister Stefan Löfven (S) och förste vice talman Tobias Billström (M) i en vittnesbekräftelse, som också den äger rum på slottet.

– Det är svårt att hitta ett namn. Vi har ju inte hunnit lära känna personen än. Men jag tycker vi hittat ett bra namn, sade prins Carl Philip i helgen.

En tacksägelsegudstjänst, Te Deum, hålls i Slottskyrkan vid 12.15, där bland annat den närmaste familjen, representanter för riksdag och regering och personal från hovet deltar.

– Det är en och tusen känslor på samma gång. Fantastiskt och underbart, sade prins Carl Philip i torsdags, om hur det kändes att bli tvåbarnsfar.
