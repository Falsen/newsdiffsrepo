Kritiken mot övningen – angriparen har stora likheter med Ryssland
Mikael Holmström

På måndag startar Försvarsmaktsövningen Aurora 17. Under tre veckor ska sammanlagt 21.500 militärer och över 40 civila myndigheter öva. Förra gången en så stor övning av Sveriges nationella försvar genomfördes var försvarsmaktsövningen Orkan för 24 år sedan.

– Det vi gör nu är att vi för första gången sedan 1993 sätter ihop armén, flygvapnet och marinen till en sammansatt strid som leds av insatsstaben i Högkvarteret och där logistik-, understöds- och sjukvårdsförband stöder hela operationen. Även hemvärnet samverkar, säger generalmajor Bengt Andersson, övningsledare för Aurora.

Men jämfört med övningen Orkan skiljer sig Aurora på flera plan. 1993 kunde försvaret mobilisera 800 000 man och i Orkan deltog 23 000, alltså 3 procent. Numera ska Sverige kunna mobilisera 50 000 och i Aurora övas två femtedelar, 19 500, vilket innebär en kraftansträngning.

Inte minst gäller det för armén, vars förband spritts från Boden till Lund. Nu ska de samlas och öva i och kring Mälardalen.

Men den stora skillnaden är att i Aurora deltar utländska militärer från åtta andra länder, de flesta av dem amerikaner. I tidigare försvarsmaktsövningar har Sverige spelat både angripare (Röd sida) och försvarare (Blå sida).

– Detta är en svensk försvarsmaktsövning, men det publika intresset är ofta på utlänningarna. De utgör endast 10 procent av övningen och alla står under svenskt befäl, poängterar Bengt Andersson.

En återkommande kritik av Aurora är att det skulle vara en Nato-övning.

– Vi ser ju på bloggar och Facebook att det sprids falsk information om övningen. Men Nato är inte ens inbjudet. Jag hade fria händer att göra det, men vi ville specifikt bjuda in de enheter vi vill öva med. Nato är som en paraplyorganisation och har ju inga egna styrkor. Därför är de inte med, säger Bengt Andersson.

– Det är en svensk övning, svenska inbjudningar, svenskt scenario. Det här är ingen Nato-övning. Vi har rätt att bedriva samarbete med andra länder utan att det ska förvanskas till något annat än vad det är, säger försvarsminister Peter Hultqvist (S).

Riksdagen har deklarerat att Sverige solidariskt ska kunna ge och ta emot militärt hjälp. Det fastlagda målet för Försvarsmakten är att försvara Sverige ”enskilt och tillsammans med andra”. Sverige är inte med i Nato, utan de åtta inbjudna länderna ingår i Sveriges eget försvarspolitiska nätverk.

Under Aurora förstärks därför försvaret på ”Blå sida” med avancerat luftvärn från Frankrike och USA. Det är defensiva system av en typ som Sverige i dag saknar, men som ska köpas in enligt 2015 års förvarsbeslut.

På ”Röd sida” består fienden av svenska enheter förstärkta av både finskt stridsflyg och USA-förband med avancerad utrustning och beväpning.

– På Gotland blir de amerikanska attackhelikoptrarna en kvalificerad motståndare för våra luftvärnskanonvagnar. Men senare i övningen på fastlandet är de på vår sida, så att vi kan öva på att leda dem i försvarsstrid, förklarar Bengt Andersson.

I ett viktigt avseende påminner Aurora 17 om tidigare storövningar. Precis som under Orkan sker övningens slutstrider mot en fiende i öster som landstigit söder om Stockholm. Scenariot i Aurora är att Sverige dras in i en stormaktskonflikt mellan A-land och B-land. A-land har stora likheter med Ryssland.

– Vid en given tidpunkt så anfaller A-land B-land och samtidigt anfaller de Sverige. Det börjar på Gotland och även mindre luftlandsättningar norr om Mälaren. Sedan eskalerar striden mot Oxelösund-Nyköpingsområdet där man går i land i syfte att gå upp mot Stockholm, förklarar Bengt Andersson.

Läs mer: 1.000 amerikanska militärer till Gotland

Vänsterpartiets försvarspolitiker Stig Henriksson vänder sig mot övningens upplägg:

– Land A – vars gränser råkar sammanfalla med Rysslands – gör en överraskningsattack mot Sverige. Då möter de inte bara svenska soldater utan även soldater från ett antal Natoländer. Det mer än antyder att Sverige kan ha stationerat utländsk trupp på vårt eget territorium redan i fredstid. En gräns som inte borde vare sig överskridas eller signaleras till omvärlden, kritiserar Stig Henriksson.

Scenariot är godkänt av regeringen och försvarsminister Peter Hultqvist (S) bemöter kritiken:

– Sverige är ett alliansfritt land och vi har inga ambitioner att på något sätt visa upp aggressivitet mot andra. Däremot har vi ambitionen att öka vår militära förmåga. I alla övningar har man ju både försvarare och angripare, A- och B-styrkor, blå och röda styrkor eller vad du nu väljer att kalla dem. Annars kan du ju inte öva, säger Hultqvist.Det är en svensk övning, svenska inbjudningar, svenskt scenario. Det här är ingen Nato-övning.

Det internationella deltagandet i Aurora kritiseras också av aktionsgruppen ”Stoppa Aurora” med flera freds- och vänsterorganisationer. I deras upprop – på såväl svenska, arabiska, finska, kurdiska som ryska – beskrivs Aurora som ”den största krigsövningen sedan kalla kriget”.

Det är ett språkbruk som Peter Hultqvist vänder sig emot:

– Det finns grupper som vill använda den typen av ord för att få en propagandistisk vinkel. Den här typen av ännu större övningar bedrevs under kalla kriget. Ingen ska förneka Sverige att öva sina egna förband och även göra det tillsammans med andra länder, säger försvarsministern.

DN Debatt. ”Risk för desinformation om militärövningen Aurora
