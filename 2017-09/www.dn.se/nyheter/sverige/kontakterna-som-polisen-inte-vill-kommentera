Kontakterna som polisen inte vill kommentera
Mikael Delin

• I en mejlkonversation i april 2016 refereras till en båtresa med leverantören, AB Svenska Pass, som åtminstone en av poliserna ska ha deltagit på. Det framgår inte något syfte med resan eller destination. DN har ställt frågor, men får inga svar.

• I ett av mejlen skriver bolagets representanter några timmar innan färjan går: “Vet inte om du hinner läsa dina mail innan vi åker, men det är så här vi ska göra, beställa ölen & sen bär de ner allt till bilen :)”. Polismannen svarar: “Mums mums :)”.

•••

• Sommaren 2016 planerar och bokar leverantören en middag på Bockholmen Hav & Restaurang tillsammans med poliserna. “Vi är bokade på uteserveringen där man kan sitta och mysa…”, står det i mejlet som leverantören skickar.

• En av poliserna blir sjuk och kan inte delta. En bolagsrepresentant svarar då: “Vi ses sedan i augusti på Pentala. Här på stugan har vi din bokning för det gula rummet :-)”.

•••

• I augusti 2016 åker de två poliserna, enligt mejlen, till Helsingfors tillsammans med bolaget som senare vinner upphandlingen. Det är företaget som bokar hotell och flygbiljetter åt poliserna.

• Programmet består av en arbetslunch och en workshop på två timmar som anordnas av bolaget. På kvällen har de “crayfish party” - kräftskiva - på en restaurang.

• DN har gått genom polisernas samtliga reseräkningar och där finns inga spår av att myndigheten ska ha stått för deras kostnader.

•••



Middag i Gamla stan med leverantören

• Under hösten 2016 planerar och bokar leverantören en middag på restaurang Fem Små Hus i Gamla stan tillsammans med poliserna. “...vi ses på Hotell Waterfront vid 18-tiden för en drink innan middagen”, skriver företagets representant till polisen som är föredragande i upphandlingen.

•••

• Sex dagar efter det att upphandlingen blev klar, i april 2017, skickar leverantören ett mejl till poliserna: “Skulle det passa herrarna att äta en bit mat torsdagen den 18 maj på kvällen?”.

• Poliserna svarar båda i ett gemensamt mejl: “Ja tack”.

•••

• I maj 2017 deltar en av poliserna på en konferens om pass och identitetskort i Lissabon. Konferensen anordnas av AB Svenska Pass ägarbolag som knappt en månad tidigare vann polisens mångmiljonkontrakt för tillverkning av pass.

• Polisen är talare, trots att han också var föredragande i beslutet att ge kontraktet till leverantören. Han bokas som talare i slutfasen av upphandlingen.

• Resan bokades av företaget och sker i business class. I ett mejl från en av arrangörerna står det: ”If acceptable, we take the flight and hotel expenses”. DN har gått genom polisens samtliga reseräkningar och där finns inga tecken på att Polismyndigheten har stått för notan.

•••

”Dina pengar är insatta”

Någon vecka efter konferensen i Lissabon kommer ett nytt mejl till polismannen. Företagets representant skriver bland annat: ”Dina pengar är insatta, så du vet, du bör ha dom i början på nästa vecka senast”.

DN har velat fråga varför det upphandlade bolaget eller dess representant skickar pengar till polismannen, men har inte fått svar.
