Niklas Orrenius:   Måste svenska skattepengar gå till saudisk mission?
Niklas Orrenius

På onsdag ska två ministrar, två generaldirektörer och två chefsjurister träffas för att diskutera om svenska skattepengar även i fortsättningen ska gå till att hjälpa Saudiarabien vinna anhängare åt sin människofientliga tolkning av islam.

Mötet hålls eftersom DN i somras avslöjade att CSN under 2000-talet gett studiebidrag till totalt 71 svenska studenter vid Islamiska universitetet i Medina i Saudiarabien. Lärosätet är inte något universitet i vanlig mening, utan en religiös missionärsskola med uttalat mål att sprida den stränga wahhabitiska varianten av islam över världen.

Läs mer: Studiemedel går till saudisk mission i Sverige

Kvinnliga studenter är inte välkomna vid Medina-universitetet, inte heller ickemuslimer. Faktum är att ickemuslimer är förbjudna att ens sätta sin fot i Medina.

Det saudiska kungahuset grundade Medinauniversitetet år 1961, och erbjuder generösa stipendier till utländska unga män. Studenterna får resor, uppehälle, boende och kurskostnader betalda av en av världens mest brutala diktaturer. Och om studenterna är från Sverige kan de alltså även få extrapengar från CSN.

Det senaste läsåret fick tjugo svenska Medinastudenter vardera 712 kronor i veckan i CSN-bidrag. Flera studenter har sina fruar och barn med sig till Medina, och får då tilläggsbidrag: 147 kronor per vecka för ett barn, 241 kronor per vecka om man har två barn.

Mohammad Fazlhashemi, professor i islamisk teologi och filosofi vid Uppsala universitet, säger: ”Folk som pluggar där kommer hem och sprider sedan den här giftiga sekterismen. De har lärt sig saker som att shiamuslimer är värre än smuts. Det är dåligt för integrationen och det är dåligt för Sverige”.

Enligt CSN:s jurister så har alla lagar och regler följts när bidragen betalats ut – Islamiska universitetet i Medina anses hålla ”godtagbar standard”, som det formella begreppet lyder. Inte för att några svenska tjänstemän har varit i Medina och undersökt standarden (om de inte är muslimer skulle de ju inte ens släppas in). Men om den saudiska regeringen säger att utbildningen är tillräckligt bra, ja, då litar Sverige på det. Sådant är regelverket. Och då betalas CSN-pengarna ut.

Gymnasie- och kunskapslyftminister Anna Ekström (S) lät upprörd när jag talade med henne i somras.”Jag kan inte föreställa mig att någon av de ganska många regeringar som suttit när den här bestämmelsen har funnits har tänkt sig att studiestöd ska användas på det här sättet”.Anna Ekström berättade att hon och hennes ministerkollega Helene Hellmark Knutsson (S) tänkte kalla till sig generaldirektörerna för CSN samt för bedömningsmyndigheten UHR, Universitets- och högskolerådet. Det är det mötet som ska hållas nu på onsdag. Myndigheternas chefsjurister är också med.

Kommer de att hitta ett sätt att stoppa flödet av svenska skattepengar till saudisk mission?

Jag vet att svenska imamer och andra muslimska företrädare följer ärendet noga. Många är oroade eftersom de ser hur Saudiarabiens intoleranta variant av islam, wahhabismen, vinner mark i Sverige. Imamerna berättar för mig om den hårda kamp om unga muslimers själar som pågår i moskéer och på nätet – en kamp där den wahhabitiska sidan dopas av miljondonationer från saudiska och qatariska stiftelser till fattiga svenska församlingar.

Det är inte konstigt att Saudiarabien vill lägga några av sina oljemiljarder på att sprida sin variant av islam över världen. Missionen är ett sätt att öka inflytandet utanför det egna landets gränser.

Det är svårare att förstå varför den svenska staten måste hjälpa djupt intoleranta krafter att stärka sin position i Sverige.
