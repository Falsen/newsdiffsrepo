Stark kritik mot S lotteri: Dubbelmoral, cyniskt
Mattias Carlsson

Dagens Nyheters avslöjande hur Socialdemokraternas lotteriverksamhet Kombispel drivit 8.000 personer till Kronofogden för obetalda lotter har väckt politiska reaktioner på både höger och vänsterkanten.

Ordföranden i riksdagens Kulturutskott, Olof Lavesson (M), säger att antalet skuldsatta är skrämmande och visar på dubbelmoral:

– Man kan inte å ena sidan kalla sig ett ansvarstagande parti och vara lagstiftare och sedan agera i en helt annan riktning som organisation.

– Det visar att spelberoende inte bara drabbar individer utan även politiska partier, säger Olof Lavesson.

Vänsterpartiets partiledare Jonas Sjöstedt säger till Expressen att Socialdemoraterna måste förklara sig och sluta med lottförsäljning på kredit.

– Jag tycker det här är så cyniskt. Att sälja på kredit till människor som har skulder är verkligen inte att ta ansvar för hur människor har det, säger han till tidningen.

Även Folkhälsomyndighetens generaldirektör, Johan Carlson, har reagerat på DN:s avslöjande. På Twitter skriver han:

”Om spelansvaret kan åsidosättas på detta sätt krävs en striktare reglering av lotterier.”

Att sälja lotter på kredit är förbjudet enligt lag, men det finns ett undantag som bland annat Socialdemokraterna och ungdomsförbundet SSU har beviljats. Lagen som reglerar spelande och lotter behandlas just nu på politisk nivå. Och Moderaterna öppnar för att lyfta frågan om undantaget ska vara kvar.

– Processen är sådan att vi fick en utredning i våras och vi har haft en remissrunda som avslutades nu i början på augusti. Nu börjar den politiska processen och samtalet kring hur lagstiftningen ska se ut. Och då är det här definitivt en sådan sak som vi vill titta på, säger Olof Lavesson.

Socialdemokraterna säger att partiet ska följa reglerna, vara en förebild och visa hur man ska göra ansvarsfulla affärer.

– Det är ett problem att det är så många som inte kan betala sina räkningar men jag har svårt att kommentera storleken. Den frågan får jag ta med mig till styrelsen och ställa frågor om. Vi säljer 100.000 lotter i månaden. Det är klart att några kommer hamna snett. Men vi ska naturligtvis säkerställa att så få som möjligt hamnar i en sådan situation för att de är kunder hos oss, säger Roger Berzell.

Socialdemokraterna har tidigare kritiserats av Lotteriinspektionen för att de inte varit tydliga med vem som är förmånstagare till lotteriet, vilket är ett krav i tillståndet. Något som moderaten Olof Lavesson själv säger sig ha märkt av:

– Jag har själv blivit uppringd av Kombilotteriet som velat kränga lotter till mig. Och trots att jag upprepade gånger frågat vem som står bakom så säger man bara att det är Kombilotteriet som företag. Sen när jag berättar för säljaren att jag vet ju vem som står bakom då avslutar säljaren samtalet ganska fort, säger han.
