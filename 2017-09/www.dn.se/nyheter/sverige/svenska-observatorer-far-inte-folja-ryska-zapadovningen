Svenska observatörer får inte följa ryska Zapadövningen
Carl-Johan Kullving

Bor du i Stockholm, Göteborg, östra Götaland eller Gotland är chansen stor att du kommer få se flera militära fordon och soldater de kommande veckorna. Sverige står nämligen värd för militärövningen Aurora 17, som är den största övningen Försvarsmakten haft sedan början av 1990-talet sett till antalet deltagare.

Samtidigt håller Belarus och Ryssland en stor militärövning kallad Zapad, som är ryska för ”väst”.

Läs mer: Kritiken mot övningen – angriparen har stora likheter med Ryssland

När länder arrangerar större militära övningar är det kutym att bjuda in observatörer från grannländerna för att få följa övningen. Sverige är nämligen, tillsammans med 55 andra länder, med i Organisationen för säkerhet och samarbete i Europa, OSSE. Enligt OSSE:s Wiendokumentet måste andra länders observatörer bjudas in om antalet deltagare i militärövningen är över 13.000. Under övningen Aurora 17 kommer 21.500 militärer och över 40 civila myndigheter öva tillsammans, så därför ska observatörer från en rad länder, däribland Ryssland, vara med och titta på övningen.

– Det finns två huvudsakliga skäl till att bjuda in observatörer. Den ena är att visa att det man övar inte är riktat mot grannlandet, då minskar man risken för missförstånd. Den andra är för att visa vilka förmågor man har vilket kan bidra till att skapa stabilitet genom avskräckning. Det är alltså att dels visa upp att det inte är en farlig eller offensiv verksamhet, men också visa att vi har en kvalitet defensivt, säger Fredrik Westerlund, säkerhetspolitisk analytiker med inriktning på Ryssland på Totalförsvarets forskningsinstitut, FOI.

Läs mer: Stor amerikansk närvaro i svensk militärövning

Men Ryssland har hittat ett sätt att komma runt Wiendokumentet. Ryska militären har nämligen angett att det totala deltagarantalet i Belarus och Ryssland är satt till 12.700 soldater, vilket innebär att Ryssland inte har skyldighet att bjuda in några observatörer. Belarus däremot har bjudit in svensk personal som ska få observera den delen av Zapad som äger rum på belarusiskt territorium.

– Från rysk sida har man de senaste åren konsekvent strukturerat sina övningar på ett sådant sätt att man delat upp dem i mindre beredskapsövningar på strax under 13.000 soldater. Då måste de inte bjuda in observatörer, säger Fredrik Westerlund.

Läs mer: Försvarsministern varnar för desinformation

Antalet ryska soldater som deltar i Zapad beräknas vara mångt mycket fler än så.

– Det är svårt att veta på förhand exakt hur många ryska soldater som kommer att delta, men vi kan vara ganska säkra på att det är fler än de drygt 12.700 som ingår i själva övningen Zapad. Ska vi döma av de tidigare ryska övningar som genomförts, dels över västra krigsskådeplatsen, dels de övningar som genomförts i andra strategiska riktningar de fyra senaste åren, kan man förvänta sig att det totala antalet deltagare i de ryska beväpnade styrkorna hamnar runt 100.000, säger Fredrik Westerlund och fortsätter:

– När man genomförde övningen Kavkaz, ryska för Kaukausien, var det officiella antalet på 12.500 deltagare ungefär, men i efterhand så uppgavs att sammanlagt 120.000 man deltog i övningsserien. Så det är väl någonstans däråt man kan tänka sig att Zapad hamnar, men vi kommer inte få några tydliga indikationer på det förrän efteråt då man kan summera vilken typ av förband som deltagit, eller att man får efterhandsuppgifter från ryska officiella företrädare, säger han.

Finns det inga sanktioner att vidta mot Ryssland för att de skriver ned antalet deltagare?

– Det har framförts kritik tidigare om att man inte efterlever andan i Wiendokumentet genom att göra på det viset. Men det har hittills inte haft någon effekt så tillvida att Ryssland ändrat sitt sätt att anmäla sina övningar, säger Fredrik Westerlund och tillägger:

– Kortsiktigt så är det inte så mycket man kan göra utöver att framföra sitt missnöje, men långsiktigt har man möjligheten att förbättra skrivningarna i förtroendeskapande åtgärder av det här slaget, men det kräver att man omförhandlar avtalet eller förhandlar fram ett nytt. Det är långa processer och inte heller givet att man får ett bättre avtal. Det grundläggande problemet är att det finns så lite förtroende.
