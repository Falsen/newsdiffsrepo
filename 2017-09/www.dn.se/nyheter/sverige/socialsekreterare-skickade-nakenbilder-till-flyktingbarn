Socialsekreterare skickade nakenbilder till flyktingbarn
Viviana Canoilas

Det var under sommaren Åstorps kommun fick in uppgifter om att socialsekreteraren hade en ”oprofessionell” relation med ett ensamkommande flyktingbarn på ett av kommunens boende, enligt Helsingborgs Dagblad.

I lex Sarah-anmälan står det att socialsekreteraren hade ett ”oprofessionellt bemötande samt gränslöst beteende som misstänks tillfört skada klienter”.

Enligt Anita Månsson, verksamhetschefen för individ- och familjeomsorg, har kvinnan erkänt handlingen.

– Kvinnan berättade själv vad hon hade gjort, att hon och den 17-årige pojken hade skickat nakenbilder på sig själva till varandra. Det var då områdeschefen skrev lex Sarah-anmälan och nu ska vi utreda ärendet, säger hon.

Enligt Helsingborgs Dagblad ska socialsekreteraren ha erkänt efter att psykvården och pojkens god man slagit larm. God man polisanmälde också kvinna, enligt kommunen.

– Vi vet inte vad som har hänt med polisanmälan och har inte hört något från polisen. Men vi ska utreda vad som har hänt och om flera barn har drabbats, säger Anita Månsson.

Socialsekreteraren stängdes av direkt efter erkännandet då kommunen ansåg att hon ha haft ett ”olämpligt beteende”.

– Hon kommer inte att komma tillbaka eftersom hon nyligen har sagt upp sig, säger Anita Månsson.

Enligt anmälan omfattar kommunens utredning från hösten 2016 fram till 26 juli i år.

– Initial utredning har kommit fram att det tog fart hösten 2016 och att det kan handla om flera klienter. Men det får utredningen visa om så är fallet, säger Rada Tripunovic, medicinskt ansvarig sjuksköterska på Socialförvaltningen i Åstorps kommun.

Enligt Helsingborgs Dagblad har polisen lagt ner ärendet mot socialsekreteraren.
