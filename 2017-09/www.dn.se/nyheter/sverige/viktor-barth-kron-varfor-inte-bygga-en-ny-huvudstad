Viktor Barth-Kron:   Varför inte bygga en ny huvudstad?
Viktor Barth-Kron

Det lät helt enkelt väldigt spännande. Synd bara att det inte riktigt stämde.

Av de nio områden som pekas ut för storskalig bostadsexploatering ligger sju längs pendlarspåren mellan Uppsala och Nynäshamn – det vill säga i nära anslutning till Stockholm. Ett område ligger strax utanför Göteborg, medan det sista ligger i den högst befintliga staden Gävle.

Platserna är valda på grund av ”arbetsmarknadsskäl”, får vi veta. Därigenom kan vi också ana oss till att det inte är några städer i egen rätt vi får att göra med. Snarare klassiska spårförorter, om än i mastodontformat.

Vilket inte behöver vara fel, naturligtvis. Sådana kan också bli bra och trevliga. Statsrådet Erikssons samordnare lät förstå att man nu siktar på att undvika de misstag som gjordes under liknande utbyggnader på miljonprogramstiden, och det låter ju tills vidare lovande som ambition.

Däremot blir det lite skruvat när man tänker på vad regeringen hade för sig två dagar tidigare. Då stod nämligen statsministern och civilministern i Katrineholm, och meddelade att det nu var slut med de senaste decenniernas ”centralisering” och ”Stockholmsfixering”. Staten ska vara närvarande i hela landet, och därför ska till att börja med drygt 500 arbetstillfällen vid sju myndigheter flyttas till andra orter än huvudstaden.

Inte heller detta behöver förstås vara fel i sig, även om Riksrevisionen tycker att det är ineffektivt. ”Symbolpolitik” används ofta som skällsord, men utan symboler blir livet obegripligt. Försöker man peta in åtgärden i den allt hetare debatten om stad-mot-land blir det däremot knepigare.

De orter som jobben flyttar till är ju, om man tittar på det, oftast inga utsatta avfolkningsbygder. Platser som Växjö, Luleå, Karlstad, Gävle och Göteborg (!) är redan växande städer, med eller utan Myndigheten för kulturanalys.

Faktum är att städer i Sverige växer över hela linjen. Det är det som är själva urbaniseringen, inte att Stockholm dränerar landet på folk och arbetskraft. Så är det nämligen inte alls. Stockholms befolkningstillväxt sker nästan uteslutande genom födelseöverskott och invandring från utlandet.

Det finns många förklaringar till varför det är så, men det räcker egentligen med att titta på den moderna ekonomin. Ständigt fler jobbar i tjänstesektorn. Tjänster är lättast att sälja där det finns folk att sälja dem till. Folk finns i städer. Alltså växer städer för att de är städer, och regioner med många och stora städer växer för att... ja, ni förstår. Medan glesare områden halkar efter.

Om regeringen verkligen ville satsa på att påverka Sveriges regionala struktur krävs nog mer visionära åtgärder. Exempelvis skulle man, med inspiration från Brasilien, kunna välja att flytta riksdag, regering och samtliga myndigheter till en helt ny huvudstad i, säg, Västerbottens inland.

Det skulle vara dyrt, krångligt och extremt klimatmässigt tveksamt, men man kan inte stoppa en atlantångare med en badanka. Och nog skulle det påverka både rörelsemönster, markvärden och synen på Sverige på dramatiska sätt. Med tanke på hur många myndigheter vi har skulle en omfattande tjänstesektor dessutom följa flytten i spåren vad det lider. Dessutom skulle Stockholm sannolikt klara sig ganska bra ändå.

En bisarr idé? Förmodligen. Men knappast konstigare än att försöka motverka ”Stockholmsfixeringen” genom att flytta 500 jobb, samtidigt som man satsar statliga resurser på ytterligare 85.000 bostäder med pendlingsavstånd till Stureplan.
