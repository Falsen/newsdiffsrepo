C vill se skattereform över blockgränsen
Hans Olsson

I slutet av månaden håller Centern partistämma i Malmö och där kommer ombuden att bland annat få ta ställning till ett nytt förslag om en bred skattereform. Centerns partiledning vill ha en blocköverskridande lösning där skatterna på arbete sänks. Enligt C förvärrar dagens höga skatter tudelningen på arbetsmarknaden och bromsar tillväxten.

– Sverige behöver långsiktiga regler för skatterna. Jag tycker att det vore bra om Alliansen och Socialdemokraterna kunde enas om ett lägre skattetryck med sänkta skatter på jobb och företagande, säger Annie Lööf.

Hon vill inte gå in på om en bred skattereform kräver att alla borgerliga partier står bakom den.

– Jag ser gärna att hela Alliansen är med på en sådan reform, säger Annie Lööf.Att i det här läget ta över med hjälp av Sverigedemokraterna är inte ansvarsfullt.

Hon understryker att det har gjorts flera blocköverskridande uppgörelser under den här mandatperioden trots att partierna stått långt ifrån varandra. Det gäller till exempel migrationsöverenskommelsen från 2015 och försvarsuppgörelsen från 2017.

– För Sveriges konkurrenskraft och tillväxt måste vi försöka hitta en gemensam väg framåt, säger Annie Lööf.

C vill se en omfattande grön skatteväxling där sänkta inkomstskatter skiftas mot högre beskattning av utsläpp. Dessutom vill C trappa av ränteavdraget för bostadslån och även höja momsen.

– Reformer behöver också finansieras. Vi vill sänka skatten på småföretag och människors inkomster. Vi öppnar upp för en möjlig höjning av momsen, det är en möjlig inkomstkälla där vi kan titta på en stegvis höjning, säger Annie Lööf.

Efter Moderatledaren Anna Kinberg Batras avgångsbesked har huvudkandidaten till att ta över, Ulf Kristersson, sagt att han tycker att allianspartierna ska försöka bilda regering efter nästa val även om de blir mindre än de rödgröna. Det är en modell som Annie Lööf avvisar.

– Ska man ta över regeringsmakten måste man också veta att man kan styra. Att i det här läget ta över med hjälp av Sverigedemokraterna är inte ansvarsfullt, säger hon.
