Röntgen visar olika ålder – ensamkommande anses vara vuxna
Jessica Ritzén

DN har begärt ut hela resultatet av den första kullen testade ensamkommande unga personer som fått visdomständer och knäled röntgade. Av samtliga 581 testade bedömdes tre av fyra vara vuxna av Rättsmedicinalverket. Men de nya siffrorna visar att en dryg tredjedel, 38 procent, av de som bedöms vara vuxna har fått olika besked från tänder och knäled.

I 130 ärenden har visdomstanden inte uppnått slutstadium medan knäleden gjort det. I 39 ärenden har visdomstanden uppnått slutstadium men inte knäleden. Undersökningarna pekar alltså på att personerna kan vara både under och över 18 år men bedöms ändå vara vuxna.

– Det kan låta som att vi hellre fäller än friar. Men så är det inte. De två olika undersökningarna står på egna ben. Det finns ingen studie som visar hur undersökningarna fungerar tillsammans och därför används de var för sig, säger Elias Palm, avdelningschef och rättsläkare på Rättsmedicinalverket.

Men om en undersökning säger barn och den andra vuxen, varför avgör alltid den vuxna?

– Om bara en av de här undersökningsmetoderna visar ett moget stadium så är sannolikheten att den är rätt betydligt större, än om en metod säger att man är omogen, då är det inte alls lika säkert att man är barn.

Varför gör ni den bedömningen?

– Metoderna är mycket bättre på att definiera vem som är vuxen än vem som är barn. Om en säger att personen är över 18 så är felmarginalen tio procent om man är nära 18-årsåldern. Om den andra metoden säger under 18 år så är felet någonstans mellan 29 och 50 procent. Då finns det anledning att välja den som har nått slutstadium.

Är ni inte bekymrade över att så många undersökningar visar olika saker?

– Nej, eftersom vi har stöd för metoderna var och en för sig. Valet av metoder som är mycket bättre på att undvika att missbedöma barn som vuxna än tvärtom, vilket gör utfallet ganska naturligt. Att så pass många visar olika är snarare en indikation att det rör sig om unga vuxna. De i gruppen med en mogen och en omogen är sannolikt över 18 år men säkert inte över 25. De i gruppen där båda är mogna kan vara i spannet mellan 18 år och hur gamla som helst.

Läs mer: Start för kontroversiella åldersbedömningar

Visdomständerna visar mycket oftare att personerna är yngre än 18 år än knälederna, tyder inte det på att metoderna är otillförlitliga?

– Man kan säga att visdomständerna har en större spridning. Om man har en mogen visdomstand är sannolikheten att man är barn fortfarande liten, felmarginalen hos en 17- åring är ungefär 10 procent. Felmarginalen åt andra hållet är betydligt större.

Mognar olika kroppsdelar olika snabbt?

– Ja, därför kan vi inte använda metoderna tillsammans och baka ihop resultatet och säga att ett plus ett är lite mer än två. Så är det inte. Men sannolikt finns en samvariation. Jag tror att medelåldern är högre i gruppen med både mogen visdomstand och knäled.

Varför redovisar ni ändå båda resultaten i era utlåtanden till Migrationsverket?

– Det handlar om att vara så transparenta som möjligt men också för att det finns en möjlighet, det pågår studier, att i framtiden kunna använda metoderna tillsammans som då kan påverka utlåtandet. Vi har kommunicerat till Migrationsverket att vi inte är mer säkra på att man har passerat 18 år bara för att båda metoderna visar det eller om bara en gör det.

Svenska Advokatsamfundet är kritiskt till att man inte gör en samlad bedömning av undersökningarna. Men Migrationsverket bekräftar att utlåtandet gäller oavsett om undersökningarna skiljer sig åt.

– Vi fattar beslut som baseras på slutsatsen i Rättsmedicinalverkets utlåtande. Inte på underlaget som visar mognadsnivåer i de olika undersökningarna, säger David Salehi, processledare på Migrationsverket.

Migrationsverket har hittills beställt 4.200 ålderstester och kommande år väntas uppemot 14.000 asylsökande ålderstestas.
