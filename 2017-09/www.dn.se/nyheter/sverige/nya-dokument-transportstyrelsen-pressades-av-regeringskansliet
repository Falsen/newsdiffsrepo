Nya dokument: Transportstyrelsen pressades av Regeringskansliet
Kristoffer Örstadius

På eftermiddagen den 23 mars 2015 hålls ett möte mellan Maria Ågren och den tidigare statssekreteraren på näringsdepartementet, Erik Bromander (S). Sammanträdet hålls i rum 1478, statssekreterarens tjänsterum.

Det är Maria Ågrens första möte hos Regeringskansliet sedan hon tillträdde sitt uppdrag som generaldirektör vid Transportstyrelsen den 1 mars samma år.

På mötet ska Erik Bromander ha framfört att det är ”nödvändigt” att "projekten fullföljs enligt plan", det vill säga outsourcingen av it-driften. Det framgår av Maria Ågrens egna anteckningar som har skickats in till Statens ansvarsnämnd.

Läs mer: Transportstyrelsen varnade regeringen för säkerhetsrisker

Vid upprepade tillfällen under 2015 ska både politiska och opolitiska tjänstemän vid Regeringskansliet ha pressat Transportstyrelsen att genomföra outsourcingen utan förseningar.

”Departementet var angeläget om att så snabbt som möjligt kunna införa ny lagstiftning så som till exempel Bonus-Malus, vägslitageavgift mm. Något som inte var möjligt under tiden som projekten pågick”, står det i anteckningarna.



Skrämdump från dokumentet.

Den 18 december 2015 tog IBM över IT-driften vid Transportstyrelsen. Fram tills dess hade fyra möten genomförts med Erik Bromander som bland annat tog upp vikten av att projektet höll tiden.

”Det fanns hos många (bland annat departementets tjänstemän) en oro att projektet skulle bli försenat och att myndigheten skulle stå utan drift när Trafikverket vid årsskiftet 2015/2016 avvecklat sin verksamhet”, skriver Maria Ågren.

Läs mer: Sparkad generaldirektör röjde sekretessbelagda uppgifter

Maria Ågrens anteckningar innehåller bland annat en logg för perioden 2014 till 2017 som i detalj redogör för vilka som deltog på olika möten, datum och vad som togs upp.

Efter ett möte med Säkerhetspolisen uppger Maria Ågren att hon informerade två tjänstemän på departementet, Fredrik Ahlén och Hans Brändström, ingående om situationen och om de avsteg från lagstiftningen som hade tagits. ”Jag sa att jag inte hade för avsikt att stoppa projekten med mindre än att jag får sådana signaler från departementet eller regeringen. Jag fick inga sådana signaler. Jag informerade senare även Transportstyrelsens styrelse vid ett flertal tillfällen. Inte heller då fick jag direktiv om andra åtgärder.”

DN har vid upprepade tillfällen under sommaren sökt Erik Bromander.
