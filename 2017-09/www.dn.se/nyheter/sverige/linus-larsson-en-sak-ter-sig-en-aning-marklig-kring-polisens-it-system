Linus Larsson:   En sak ter sig en aning märklig kring polisens it-system
Linus Larsson

Varför är frågan viktig?

– Löne- och personalsystem, som det nu aktuella Palasso, innehåller personuppgifter och en mängd information om arbetsförhållanden som kan vara känsliga. Detta framför allt för en myndighet som polisen, där många har extra behov av skydd. En rad fientliga aktörer kan ha intresse av informationen: Kriminella, terrorister och främmande länder.

– Det är denna information som omfattades av beslutet som rikspolischef Dan Eliasson, enligt Ekot, fattade 2015. Han ska då ha godkänt att polisen frångick kraven i den strikta säkerhetskyddsförordningen som reglerar hur den hanteras.

Varför var beslutet känsligt?

– Det handlar dels vem som har tillgång till informationen och dels om vilken kryptering som används. I säkerhetsskyddsförordningen finns krav på att krypteringssystem som är godkänt av Försvarsmakten. Ekot har beskrivit hur Dan Eliasson beslutade om ett undantag, som innebar att en annan säkerhets- eller krypteringsmetod skulle användas.

– Krypteringen är mycket viktig för att hålla känslig information säker, speciellt om den hanteras utanför myndigheten.

– Polisen har nu hävdat att det är i enlighet med reglerna, att det inte var fråga om något riktigt avsteg från reglerna och att all information hela tiden har varit i trygghet.

– Men en sak i historien ter sig en aning märklig – att självaste rikspolischefen kopplas in och fattar ett beslut, om nu händelsen är så odramatisk som polisen vill göra gällande. I uttalanden från polisen beskrivs det hela som okontroversiellt och helt inom lagen.

– Historien påminner om skandalen kring Transportstyrelsen, men det finns viktiga skillnader. Även här kretsar det kring ett privat företag som ges tillgång till känsliga system, men enligt polisen har all personal varit säkerhetsklassad och inte befunnit sig utomlands, vilket gör situationen annorlunda.

Vad händer nu?

– Flera processer är redan i gång för att gå till botten med frågan. Säkerhetspolisen har kopplats in, uppger justitieminister Morgan Johansson till Expressen. Dan Eliasson ska också frågas ut i justitieutskottet tillsammans med Morgan Johansson.
