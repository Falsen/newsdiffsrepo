Fallet Sinthu Selvarajah: Tredje förundersökningen läggs ned
Kalle Holmberg

Anledningen till att lägga ned förundersökningen är, enligt vad Åklagarmyndigheten uppger i ett pressmeddelande, att det inte går att bevisa att polisernas agerande ska ha lett till att Selvarajah dog.

Riksåklagaren (RÅ) beslutade i maj i år att förundersökningen skulle återupptas efter det att nya uppgifter framkommit i medierapporteringen om fallet.

Men enligt chefsåklagaren vid Särskilda åklagarkammaren finns det ingen anledning anta att de utpekade poliserna har begått något brott.

Däremot går åklagare vidare med en förundersökning om tjänstefel mot poliserna.

Läs mer: Dödsfall på psykavdelning utreds igen

Den ideella organisation som företräder familjen, Civil Rights Defenders (CRD), riktar kritik mot slutsatsen som säger att polisens våldsamma ingripande var nödvändigt.

”Tvärtom menar vi att polisen borde ha avvaktat i en situation där Sinthu inte utgjorde ett hot. Vi har däremot inte grund för att ifrågasätta åklagarens slutsats att det inte går att styrka att någon av de inblandade poliserna gjort sig skyldig till vållande till annans död”, säger CRD i ett pressmeddelande.

Läs mer: Riksåklagaren beslutar att utreda Sinthu Selvarajahs död

”Vi hade förstås hoppats på att utredningen skulle klargöra orsaken till Sinthus död, men det är ändå positivt att chefsåklagaren i sitt beslut går på vår linje och konstaterar att polisen använt otillåtet våld”, säger CRD:s chefsjurist John Stauffer.

Han fortsätter:

”Vi kommer nu att gå igenom åklagarens beslut med familjen och diskutera hur vi går vidare.”

Läs mer: Begär miljonskadestånd för dödligt polisvåld

Det var den 10 december 2014 som polis kallades till vuxenpsykiatrin i Västmanland där en man, Sinthu Selvarajah, skulle ha agerat våldsamt mot personalen. Enligt polisen var mannen då fortsatt våldsam och de tvingades använda våld.

I samband med ingripandet drabbades Selvarajah av akut syrebrist. Han flyttades därför till intensivvårdsavdelningen där han dagen därpå avled.

Efter Sinthu Selvarajahs bortgång har hans familj kämpat för att utkräva ansvar för dödsfallet. Efter det att den andra förundersökningen lagts ned vände sig hans efterlevande till Justitiekanslern (JK) med en begäran om skadestånd i miljonklassen.

28-åringens lillasyster Sammi Selvarajah hade redan då mist förtroendet för rättsväsendet.

– Jag var naiv, trodde att vi skulle få rättvisa, men det har vi inte fått. Det är så mycket i den historien som mörkats och förvrängts. Hade fallet inte uppmärksammats i media tror jag det skulle ha sopats undan direkt, det är otäckt, sade hon till DN:s Ulrika By.

Kampen gick ändå vidare, med stöd från Civil Right Defenders.

– Vi menar att familjen har rätt till skadestånd enligt skadeståndslagen. Om inte JK finner att så är fallet så har vi Europakonventionen att luta oss emot, sade John Stauffer, chefsjurist vid Civil Right Defenders, då till DN.

Han sade vidare att ”det är uppenbart att staten har felat vid polisingripandet” och att det betydde att Sinthu Selvarajahs liv släcktes.
