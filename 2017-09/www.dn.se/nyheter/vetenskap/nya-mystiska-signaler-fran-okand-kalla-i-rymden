Nya mystiska signaler från okänd källa i rymden
Clas Svahn

De femton signalerna registrerades av astronomer vid Green Bank-observatoriet i West Virginia den 26 augusti i samband med ett projekt som kallas Breakthrough Listen. Ett projekt som strävar efter att fånga signaler från andra civilisationer i rymden och som drivs av professor Stephen Hawking och den ryske miljardären Jurij Milner.

Signalerna kom från dvärggalaxen FRB 121102 i stjärnbilden Kusken, en stjärnbild som är synlig från Sverige.

Läs också: Byn som lever utanför bruset

Den kryptiska beteckningen står för Fast Radio Burst, alltså ett snabbt utbrott av radiovågor, som första gången upptäcktes från galaxen av världens största radioteleskop i Puerto Rico den 2 november 2012, vilket siffrorna i namnet visar.

Sedan dess har utbrott av signaler registrerats av teleskop på jorden vid flera tillfällen. Sommaren 2015 ”hördes” tio kraftfulla signaler och i november och december samma år ytterligare sex.

Vad som orsaker signalerna är oklart men de nya skiljer sig något från de tidigare genom att ha en högre frekvens, skriver The Guardian.

Läs också: Hawking på jakt efter ET

– Om de snabba signalerna visar sig vara ett tecken på en utomjordisk teknik eller inte så kommer Breakthrough-projektet att hjälpa oss att flytta fram gränserna i detta nya och snabbt växande område som får oss att förstå universum, säger Andrew Siemion, chef för Berkeleys SETI Research Center till tidningen.

FRB-signaler varar typiskt i några bråkdelar av en sekund och upptäcktes första gången 2007.

– När vi hade upptäckt detta så kunde vi inte sova, berättade astronomiprofessorn Matthew Bailes vid Swinburneuniversitetet i Melbourne för Washington Post.

Bailes hade räknat ut att energin som krävdes för att skicka ut en signal var 500 miljoner gånger kraftigare än vår egen sol sänder ut.

Vad som orsakar dessa utbrott är alltså fortfarande okänt. En terori var länge att det rörde sig om signaler från en supernova, alltså en stjärna som exploderat. Men den teorin har man numera lagt åt sidan.

En annan tanke är att ursprunget är en roterande neutronstjärna med ett extremt starkt magnetfält. Andra har fört fram tanken på att det rör sig om en utomjordisk civilisation som använder sig av en extremt kraftig energikälla och att det är spåren av denna som hörs, skriver Telegraph.

– Det finns fler teorier än det finns FRB-källor. Vi har skapat fler frågor än svar. Och medan vi fortsätter våra studier så hittar vi allt konstigare saker, säger professor Vishal Gajjar vid Berkely SETI Research Center till tidningen.
