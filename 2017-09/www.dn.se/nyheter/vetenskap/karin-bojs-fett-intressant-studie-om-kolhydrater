Karin Bojs:   Fett intressant studie om kolhydrater
Karin Bojs

Basen i den dagliga födan skulle bestå av fem brödskivor, varav tre ser ut att vara sirapslimpa bakat på finmalet mjöl, fyra potatisar, en portion spagetti och en portion havregryn. Samt en halv liter mjölk, två skivor ost och en liten klick matfett. (Att det skulle vara lite matfett betonas med kursiv stil.)

Och detta var för lågkaloriförbrukare med stillasittande jobb. För den som behövde mer energi tillkom ytterligare tre brödskivor, två potatisar och en portion ris.

Dessa kolhydratspäckade bilder får mig att tänka på Bangladesh, det fattigaste land som jag har besökt. Där är det vanligt att människor dagligen äter ris med currystuvad potatis, och dessutom dricker massor av te med stora mängder socker.

Visst kan jag tycka att anhängare av så kallad LCHF-kost ofta är alltför enkelspåriga när de dundrar mot kolhydrater och hyllar fett. Men när man ser vilka kostråd som predikades i Sverige för bara ett par decennier sedan, förstår man vad de reagerar mot.

Än i dag förespråkar världshälsoorganisationen WHO att ”högst 30 procent” av vår energi ska komma från fett.

Svenska livsmedelsverket rekommenderar numera att ”en tredjedel” av energiintaget ska komma från fett, och lägger särskilt krut på att vi bör hålla ned på mättat fett.

I veckan publicerade medicintidskriften The Lancet en studie som utmanar dessa råd. Det är en internationell befolkningsstudie som omfattar totalt 135.000 personer. Flera av författarna har tidigare publicerat sammanställningar från rikare länder i Nordamerika och Europa. Redan de studierna gick stick i stäv mot rådande dogmer att kolhydrater skulle vara att föredra framför fett, och att mättat fett skulle vara så förödande för hjärtat.

Den nya studien ingår i ett projekt som kallas för PURE, och det nya är att både rika och fattiga länder ingår, liksom länder som ligger mitt emellan inkomstmässigt.

Även Sverige är med, och den svenska representanten är Annika Rosengren från Sahlgrenska i Göteborg.

Resultaten från den nya PURE-studien ger inget stöd för att folk i allmänhet skulle må bra av att äta mindre fett till förmån för mer kolhydrater. Tvärtom. De ser i stället ett samband mellan högre intag av kolhydrater och högre dödlighet. Liksom med högre intag av fett och lägre dödlighet.

Nu ska vara vi vara försiktiga med övertolkningar, och inse att studien har sina begränsningar. Det är en så kallad observationsstudie, som har följt människor i flera år, och inte vad som vore mest idealiskt, att stora grupper människor slumpmässigt lottas till olika dieter.

Det kan finnas felkällor, såsom att fattiga människor baserar sin kost mer på kolhydrater eftersom det är billigast (till exempel potatiscurry med ris i Bangladesh) och att fattiga människor samtidigt utsätts för andra påfrestningar som forskarna inte har kunnat ringa in.

Omättat fett är i PURE-studien förknippat med lägre dödlighet. Det stämmer utmärkt med all den tidigare forskning som visar att medelhavskost i allmänhet och olivolja och nötter i synnerhet har en skyddande effekt.

Dessutom – mer kontroversiellt – visar PURE-studien samband mellan högre intag av mättat fett och lägre dödlighet. Här finns större anledning att vara försiktig med tolkningen. Mättat fett finns till exempel i kött, som många i fattiga länder sällan äter, men kanske skulle må bra av att äta lite mer av.

Det är inte givet att även merparten av svenskarna skulle vinna på att äta ännu mer kött och smör, eftersom många här redan ligger högt. Å andra sidan är det inte heller givet att mättat fett är så farligt som vi har fått lära oss.

Resultaten i PURE-studien bekräftar att vi i många år har dragit med fettfobiska kostråd som har varit direkt felaktiga.

Om mättat fett är farligt, skyddande eller neutralt återstår att visa.

I väntan på tillräckligt välgjorda studier i den frågan finns skäl till större ödmjukhet för alla som talar om för andra människor vad de borde äta.
