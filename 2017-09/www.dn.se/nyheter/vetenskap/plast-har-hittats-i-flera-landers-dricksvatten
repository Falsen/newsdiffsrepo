Plast har hittats i flera länders dricksvatten
Amanda Lindström

I en studie som genomförts av Orb Media har ett flertal forskare från olika universitet analyserat dricksvattnet i mer än tolv länder världen över. Vattnet i 83 procent av proverna innehöll plastfibrer.

Mest förorenat var kranvattnet i USA, där 94 procent av proverna innehöll plast, följt av vattnet i Libanon och Indien. I europeiska länder som Frankrike, Tyskland och Storbritannien låg motsvarande siffra på 72 procent.

Totalt är det 159 prover med dricksvatten som har analyserats genom en teknik där andra typer av föroreningar har uteslutits. Det genomsnittliga antalet fibrer som hittades i varje prov, som bestod av 500 ml vatten, var 4,8 i USA och 1,9 i Europa.

Tidigare forskning har till stor del fokuserat på plastförekomst och föroreningar i haven och pekar på att människor får i sig mikroplast, plastfragment som är mindre än fem millimeter i diameter, genom att äta fisk och skaldjur. Forskarna har en uppfattning om hur naturen och djurlivet påverkas av plasten, men hälsokonsekvenserna för människor är ännu inte helt klara.

– Vi har genomfört tillräckligt med studier på hur plastpartiklar påverkar djurlivet och resultatet visar att vi har anledning att vara oroliga. Om plasten har konsekvenser för djuren så kommer den på något sätt att ha konsekvenser för oss också, säger Sherri Mason, som är expert på mikroplaster vid New York State University och som arbetat med Orb Medias studie, till The Guardian.

En tidigare studie som genomfördes av forskare på Irland visar att det också i det irländska kranvattnet finns spår av mikroplaster. Enligt Anne Marie Mahon vid Galway-Mayo Institute of Technology, som genomfört studien, är riskerna med mikroplast att de kan binda gifter och, om de är tillräckligt små, kan ta sig in i cellerna.

– Om det finns fibrer finns risken också att det finns nanopartiklar som vi inte kan mäta. Partiklar på nanometernivå kan ta sig in i celler och därmed också in i organen, säger hon till The Guardian.

– Men vi vet inte vilka hälsorisker som finns och vi borde ta reda på det så snart som möjligt.

Forskarna vet inte heller hur plastpartiklarna hamnar i dricksvattnet. Att det finns plastfibrer från kläder och andra material i luften kan vara en orsak. Andra förklaringar kan vara att partiklarna sprids av torktumlare med öppen ventilation och att de sköljs ut med vattnet från tvättmaskiner.

Mahon menar att det behövs mer forskning på området, bland annat vad gäller förekomsten av plast i dricksvattnet, varifrån plastpartiklarna kommer samt om de utgör någon hälsofara och vilka konsekvenser de i sådana fall kan få för människor. Under tiden måste man säkerställa att hanteringen av plastavfall sker varsamt, anser hon.

– Vi behöver plast i våra liv, men vi måste se till att inte hantera den på ett vårdslöst sätt.
