Stulet skelett kan vara rekordgammalt
TT

För fem år sedan hittade dykare ett skelett i en undervattensgrotta nära Tulum på Yucatánhalvön i Mexiko. Kraniet var nästan intakt och det fanns även andra hela ben av ett skelett, visade bilder som dykarna lade ut på sociala medier.

Men när arkeologer kom till grottan en månad senare var skelettet stulet. Och den som tagit det kan ha fått med sig några av de äldsta mänskliga kvarlevorna på de amerikanska kontinenterna, rapporterar Vetenskapsradion.

Det enda som fanns kvar på platsen var benfragment som lagrats in i en av stalagmiterna på grottgolvet. När forskarna nu analyserat åldern på stenen kom de fram till att det stulna skelettet kan vara över 13.000 år gammalt.
