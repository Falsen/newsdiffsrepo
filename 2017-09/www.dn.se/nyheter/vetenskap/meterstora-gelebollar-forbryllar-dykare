Meterstora gelébollar förbryllar dykare
Clas Svahn

Den första gelébollen dök upp utanför den norska kusten 2002. Ingen hade sett något liknande.

Fyra år senare mötte dykaren Erling Svensen från norska Egersund sin första boll i Matrefjorden utanför Rosendal.

– Jag tänkte ”vad är det här?”, sa han till NRK 2006.

När Erling Svensen försökte att lägga armarna runt den grönt gentomskinliga bollen gick det inte. Det närmaste han kunde jämföra den med var en ballong, fast fluffigare. När ha tryckte på den återtog den samma form som tidigare så snart han släppte taget.

Och nu har det hänt igen, skriver NRK.

– Första gången var lite skrämmande eftersom jag inte förstod vad det var. Nu var det lite annorlunda men likväl väldigt speciellt.

Sammanlagt har dessa märkliga bollar, som flyter omkring på 20 meters djup och uppåt, setts sju gånger bara i sommar runt den norska kusten. Två observationer har även gjorts på den svenska västkusten, skriver Forskning.no.

Spekulationerna om vad dessa meterstora bollar egentligen är har varit många.

– En del forskare har föreslagit att det rör sig om ägg från stora bläckfiskar och det är också vad jag tror. Det finns inte så många andra möjligheter, skriver Erling Svensen till DN.

Andra håller detta för mindre sannolikt. Men för att kunna komma fram till ett säkert svar behövs ett vävnadsprov.

Nu ber de norska forskarna allmänheten om hjälp. Den som sett en geléklump ombeds att kontakta Havforskningsinstituttet. Helst av allt vill forskarna ha ett dna-prov.

– Allt vi behöver är ett stycke några centimetert stort, säger marinbiologen Halldis Ringvold till NRK.
