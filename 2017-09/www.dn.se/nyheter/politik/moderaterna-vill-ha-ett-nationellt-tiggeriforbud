Moderaterna vill ha ett nationellt tiggeriförbud
Mats J Larsson

Moderaterna överger, om partiledningen får stöd på partistämman, därmed linjen att det krävs att tiggeriet ska vara organiserat för att polisen ska ingripa.

– Man får börja med bötesbelopp, svarade Tomas Tobe på en pressträff på frågan om hur tiggeri ska bestraffas.

Han hoppas på en överenskommelse med Socialdemokraterna om ett tiggeriförbud.

– Jag tycker inte att vi ska normalisera tiggeri. Vi behöver få stopp på detta, säger Tobé.

Förslagen ingår i ett nytt program för kriminalpolitiken som ska behandlas på Moderaternas stämma i Örebro 12–15 oktober.

– Det är för lätt att vara kriminell i dag, anser Tomas Tobé.

Han säger att bland problemen finns att antalet poliser minskar och att brottsuppklarningen försämras.

– Det krävs en kraftig ökning av svensk polis, säger Tobé.

Moderaterna vill se 5.000 fler poliser senast 2025 och lika många civilanställda, vilket innebär totalt fler 10.000 anställda.

Partiet vill också höja polislönerna med en riktad satsning, liknande den som genomförts för lärare.

– Läget är så pass allvarligt att man måste göra detta, säger Tomas Tobé.

Dessutom vill det näst största riksdagspartiet ta bort mängdrabatten på brott, skärpa straffen för bostadsinbrott och att fler brott ska leda till utvisning. M vill att brott med straffvärde på mellan sex och tolv månaders fängelse ska kunna leda till utvisning.

Moderaterna vill också skärpa straffen vid gängrelaterad brottslighet, öka antalet övervakningskameror och införa en ny brottsrubricering för hedersbrott.

I Danmark är det enligt lag förbjudet att tigga. Under perioden 2012-2016 avkunnades 34 villkorliga domar och nio domar där den tilltalade i de flesta fallen fick ett ovillkorligt fängelsestraff. Under samma period fick nio tiggare böter, enligt en sammanställning gjord av den danska tidningen Avisen.

Folketinget har beslutat att skärpa minimistraffet för tiggeri i Danmark. Tiggare ska kunna dömas till två veckors ovillkorligt fängelsestraff om det rör sig om "otrygghetsskapande" tiggeri. Tidigare låg minimistraffet på sju dagars fängelse.

I Norge är det upp till kommunerna att förbjuda tiggeri, men i dagsläget är det bara en enda kommun, Lillesand, som gör det.
