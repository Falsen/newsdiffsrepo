Åkesson: Tåget har gått för M
Ossi Carp

– [Kristersson] säger inget annat än vad alla andra har sagt hela tiden och det är det som är det stora problemet för svensk politik, och har varit nu i sju år egentligen, så länge vi har funnits med i riksdagen. De andra partierna har inte riktigt förlikat sig med det, säger Jimmie Åkesson till SVT:s Morgonstudion.

– Kristersson kan inte riktigt svara på hur han ska kunna ta makten om hans allians blir mindre än de rödgröna och ändå säger han sig vara beredd att göra det, men det kan han bara göra med min hjälp. Att vi inte pratar med varandra på partiledarnivå är en sak, men i riksdagsutskotten pågår ju samtal och de intensifierades efter Kinberg Batras utspel i vintras.

Partiledarkandidaten Ulf Kristersson sade till SVT:s Agenda på söndagen att Moderaterna under hans ledning inte kommer att förhandla med Sverigedemokraterna. Anna Kinberg Batra meddelade tidigare i år var att sådana förhandlingar kunde bli aktuella, vilket orsakade en splittring i Alliansen och följdes av ett ras för M i opinionen.

– Vi kommer inte att förhandla med Sverigedemokraterna, det har jag sagt hela tiden. Jag vill förhandla med partier vars värderingar jag delar, säger Ulf Kristersson till SVT:s Agenda.

Ulf  Kristersson är storfavorit att ta över Moderaternas ordförandepost efter att Anna Kinberg Batra förra veckan meddelat att hon lämnar den. Partiets opinionssiffror har länge dalat och har efter januaribeskedet om tänkbart SD-samarbete legat några procentenheter under 20.

Kristerssons analys är att den så kallade decemberöverenskommelsen är det enskilt största skälet till väljarnas sviktande förtroende för M. En del av väljarna har gått till SD, andra till C vars partiledare Anni Lööf svarade Kinberg Batra med att utesluta förhandlingar med SD.
