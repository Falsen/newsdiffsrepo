Kristerssons besked om SD välkomnas i Skåne och Stockholm
Hans Rosén

Alliansen bör gå fram med en egen budget efter valet även om de rödgröna är större, anser Ulf Kristersson som på fredagen klev fram som partiledarkandidat. En mer offensiv hållning där alla möjligheter att få makt och inflytande utnyttjas ser han som boten mot väljarnas sviktande förtroende för Moderaterna.

Samtidigt markerar han alliansens sammanhållning ska ha högsta prioritet. En gemensam borgerlig hållning i regeringsfrågan bör nu diskuteras fram, menar Kristersson.

Bland Skånemoderaterna har man länge argumenterat för att SD ska kunna användas som parlamentariskt stöd av alliansen.

Torbjörn Tegnhammar är oppositionsborgarråd och ordförande för Moderaterna i Malmö.

– Jag anser att det här är den enda rimliga linjen. Det är samma linje som jag har drivit i den lokala politiken i Malmö. Vi kommer efter valet nästa år inte säga att vi avstår från makten därför att vi är rädda för att det ena eller andra partiet kommer att rösta på vår budget. Vi måste tillbaka till läget där det är majoriteten i den beslutande församlingen som avgör, säger han.

Bland moderaterna i Stockholm har däremot oron varit stor att ett närmande till SD ska skrämma bort liberalt sinnade storstadsväljare. Men även där är man nöjd med Ulf Kristerssons besked, erfar DN.

I ledningen för länsförbundet Stockholms stad, liksom även Uppsala län, tolkas Ulf Kristerssons formuleringar på Facebook om förhållandet till Sverigedemokraterna som ett steg tillbaka från M-ledaren Anna Kinberg Batras utspel den 19 januari, när samtalsförbudet som rått mot SD bröts. Kristerssons betoning av att förhandlingar ska ske med övriga tre allianspartier anses vara detsamma som Joakim Larsson, förbundsordförande i Stockholms stad, uttryckte i SVT:s ”Agenda” i söndags.

– Det ser vi som ett steg i liberal riktning, säger en källa i länsförbundet Stockholms stad till DN.
