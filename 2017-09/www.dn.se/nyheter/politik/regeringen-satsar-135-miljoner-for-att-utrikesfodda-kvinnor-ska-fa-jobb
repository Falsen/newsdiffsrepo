Regeringen satsar 135 miljoner för att utrikesfödda kvinnor ska få jobb
Amanda Lindholm

När finansminister Magdalena Andersson (S) besöker SFI-klassen på ABF Stockholm på Sveavägen är det många som har frågor. Bland andra undrar Luz Arcos, som bott åtta år i Sverige, vad regeringen gör för att hon och andra ska få jobb.

– Som alltid när man är ute så här så börjar man fundera mycket, säger Magdalena Andersson.

Nästan 30 procent av utomeuropeiskt födda kvinnor i åldrarna 20–64 år står utanför arbetsmarknaden har regeringen tidigare konstaterat.

Nu tänker regeringen lägga 135 miljoner kronor på insatser för att få fler utrikes födda kvinnor i arbete. Det handlar bland annat om att fler ska kunna lära sig svenska under föräldraledigheten och att förbättra förutsättningarna för att starta egna företag.

Det är framför allt åtgärder för kvinnor som står mycket långt från arbetsmarknaden, säger Magdalena Andersson.

– Det gäller kvinnor som aldrig har jobbat i Sverige, men kanske heller inte har läst särskilt mycket SFI och annan utbildning. Så en del i detta är uppsökande verksamhet.

Läs också: Utrikesfödda hinner inte få ihop pension

Om utrikes födda kvinnor skulle jobba i samma utsträckning som inrikes födda kvinnor skulle Sveriges BNP bli 1,5 procent högre, arbetslösheten 1 procentenhet lägre och de offentliga finanserna stärkas med cirka 37 miljarder kronor, enligt regeringens beräkningar. Men det handlar också om de här kvinnornas frihet, säger Magdalena Andersson.

– Att ha ett arbete och egen försörjning är grunden för att kunna bestämma över sitt eget liv och där är det alldeles för många kvinnor i Sverige som inte gjort samma resa som kvinnor i Sverige gjorde på 50-, 60- och 70-talen. Nämligen att kunna ha den ekonomiska självständigheten.

En del av pengarna ska gå till kommunerna för att förenkla möjligheterna för utrikes födda kvinnor att läsa svenska under föräldraledigheten.

– Studier avbryts eller påbörjas inte, på grund av att man får barn. Där vill vi se till att man ska kunna läsa svenska ordentligt även när man är föräldraledig, kanske kombinerat med barnpassning, att till exempel SFI finns i närheten av en förskola, säger Magdalena Andersson.

Den största andelen av pengarna – 40 miljoner – ska gå till Delegationen för nya unga och nyanlända till arbete.

– Där försöker man pola kommunala och statliga resurser för att få mycket verkstad på marken.

Regeringen har ingen samlad bild över hur många som kommer att nås av satsningen eller hur många som på sikt kan komma i arbete.

– Det är omöjligt att säga hur många som kommer i arbete för att man påbörjat en SFI-undervisning, men att börja läsa svenska är ett viktigt första steg för att komma i arbete.

Räcker 135 miljoner för att nå den här gruppen?

– Om det var det enda vi gjorde så skulle det naturligtvis inte vara tillräckligt. Vi gör mycket mer som kommer att nå dem. Vi har till exempel utbildningsplikten inom etableringsuppdraget och extratjänster i välfärden, där man kan gå bredvid den ordinarie personalen i till exempel hemtjänsten, säger Magdalena Andersson.

SFI-studerande Luz Arcos skulle helst vilja jobba inom administration, till exempel som sekreterare, berättar hon.

– Jag har mycket erfarenhet, men när jag till exempel jobbade för ett finansföretag tidigare så hade jag bara möjlighet till praktik en kort tid. Jag tror att man skulle behöva fler utbildningar som är kombinerade med praktik.

Natnicha Suviporn som går i samma SFI-klass håller med.

– Till exempel en SFI-kurs där det också finns praktik skulle vara bra. Jag tror att det finns redan, men det finns inte möjlighet för alla att delta, säger Natnicha Suviporn.
