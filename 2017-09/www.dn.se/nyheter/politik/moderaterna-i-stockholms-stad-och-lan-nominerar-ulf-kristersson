Moderaterna i Stockholms stad och län nominerar Ulf Kristersson
Mats J Larsson

Därmed har partiets största partidistrikt, Stockholms län, och det fjärde största, Stockholms stad, tagit ställning för 53-åringen, som därmed i praktiken är klar som partiledare efter avgående Anna Kinberg Batra. – Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val, säger Kjell Jansson, förbundsordförande i Stockholms län, i ett gemensamt pressmeddelande med grannförbundet för själva huvudstaden. Stockholms stads M-ordförande Joakim Larsson säger:

– Ulf är som person resonerande och ödmjuk, men besitter också en tydlig ideologisk kompass, en kombination som är utmärkt för någon som ska leda Moderaterna de kommande åren.

Även länsförbundet i Örebro nominerade Kristersson på tisdagskvällen. Örebroförbundet, som partiets arbetsmarknadspolitiska talesperson Elisabeth Svantesson tillhör, förslår samtidigt att Svantesson flyttas upp ett pinnhål och väljs om som första vice ordförande. Hon är i dag andra vice partiordförande, medan Skånepolitikern Peter Danielsson är första vice ordförande.

Ytterligare sex av 22 länsförbund har nominerat Kristersson: Dalarna, Blekinge (även tidigare partiledaren Carl Bildt), Kalmar (även Bildt), Södermanland, Västerbotten och Norrbotten. Totalt har hittills nio länsförbund sagt sig vilja ha Kristersson.

Ett distrikt, Västra Götaland, har enbart nominerat Carl Bildt, trots att han sagt att han inte vill ha jobbet.

Läs mer: Mikael Odenberg vill bli nästa M-ledare Tiden för nominering går ut den 11 september och partiledarvalet äger rum på en extrastämma den 1 oktober.
