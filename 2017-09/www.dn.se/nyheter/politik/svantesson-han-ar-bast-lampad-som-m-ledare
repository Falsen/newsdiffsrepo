Svantesson: Han är bäst lämpad som M-ledare
Hans Rosén

Kristersson skriver på Facebook att han står till förfogande för uppgiften som Moderaternas partiordförande. Han vill att partiets båda viceordförande, Elisabeth Svantesson och Peter Danielsson, tillsammans med honom bildar partiets kärna.

Han skriver: "Vi gillar varandra, har gemensamma erfarenheter av framgång och motgång. Och vi skulle komplettera varandra väl."

Strax efter Kristerssons besked meddelade Elisabeth Svantesson, partiets arbetsmarknadspolitiske talesperson och ett av namnen som har diskuterats som efterträdare, att hon stödjer Kristersson.

Hon skriver: ”Ulf är den person som jag tror är bäst lämpad för att bli moderaternas nästa partiordförande, samla partiet och stärka förtroendet för vår politik.”

Förre försvarsministern Mikael Odenberg (M), den enda som sedan tidigare har klivit fram och sagt att han vill ha jobbet, har efterlyst att fler följer hans exempel. Han kvarstår som kandidat till partiledarposten även efter Ulf Kristerssons besked.

– Om valberedningen skulle komma till mig och säga att vi skulle vilja föreslå dig som partiledare, då säger jag ja. Det finns ingen anledning att jag skulle säga nej bara för att någon annan har sagt att han eller hon kandiderar, säger Mikael Odenberg till DN.

Någon aktiv kampanj bedriver han dock inte.

– Jag har signalerat att här finns jag, så här tycker jag, jag står till förfogande om jag behövs. Det förändras inte av andra kandidaturer. Däremot tycker jag att det är bra att Ulf har gett besked. Om det är några andra som funderar så tycker jag att de också ska ge besked.

Mikael Odenberg vill inte säga något om vilka skillnader han ser mellan sig själv och Ulf Kristersson som partiledarkandidater. Däremot är han positiv till att Kristersson har klivit fram.

– Jag tycker att han är klok person och jag gillar hans resonerande debattstil. Han är en tänkande människa och inte en slagordsmaskin – därmed inte sagt att den förra partiledaren skulle ha varit det.

Kjell Jansson, förbundsordförande för Moderaterna i Stockholms län, tycker att Kristerssons besked är välkommet.

– Nu när nomineringsrundan är ute hos föreningarna så är det bra att föreningarna vet det, säger Jansson.

Hittills har Moderaternas länsförbund i Norrbotten, Västerbotten, Södermanland och Dalarna nominerat Kristersson. Moderata Seniorer har nominerat både Kristersson och Carl Bildt. Stockholms län har flest ombud, och därmed mest att säga till om, i valet av ny partiledare. Men om Kristerssons besked förändrar något vill Jansson inte svara på.

– Vi avvaktar processen och lyssnar av våra medlemmar först. Vi ska vara klara den 11 september i förbundet så jag tar inte ställning till det nu, säger han.

Vem som blir ny partiledare avgörs på extrastämman den 1 oktober. I slutet av september presenterar valberedningen sin kandidat. Totalt ska 217 ombud - 200 ombud från länsförbunden samt partistyrelsen - rösta på extrastämman.
