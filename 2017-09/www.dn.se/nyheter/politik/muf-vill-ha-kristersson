Muf vill ha Ulf Kristersson
Mats J Larsson

– Vi tror att han kan få hela partiet på fötter igen och utmana Stefan Löfven om statsministerrollen, säger Mufordföranden Benjamin Dousa till DN.

Läs även: Ulf Kristersson kopplar greppet om Stockholms län

Muf ser ingen nackdel med att Kristersson stått nära den kritiserade Anna Kinberg Batra som avgår på extrastämman den 1 oktober.

– Det tycker inte vi är ett problem. Vi är i stora penseldrag nöjda med politikutvecklingen som har skett, säger Benjamin Dousa.

Hittills har tre länsförbund nominerat Kristersson – Södermanland, Västerbotten och Norrbotten – medan det tredje största distriktet, Västra Götaland, i fredags i stället föreslog den tidigare partiledaren Carl Bildt.

I söndags nominerades Bildt även av länsförbunden i Blekinge och Kalmar, trots att den 68-årige Bildt förra veckan sade att han tycker att någon yngre är mer lämpad för uppdraget.

Valberedningen håller sitt nästa möte den 12 september. Dagen innan ska partiets 22 länsförbund och fyra sidoorganisationer ha inkommit med sina förslag.
