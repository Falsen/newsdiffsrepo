Kommunikatören får förvalta arvet
Karin Eriksson

I årtionden har Ulf Kristersson glidit runt partiledarfrågan."Säger man ja anses man på goda grunder som dum i huvudet och därmed diskvalificerad från jobbet. Svarar man nej tror alla ändå bara att det är falsk blygsamhet", konstaterade han i en intervju för tjugo år sedan.Det var då, på den tiden som han oupphörligen utpekades som påläggskalv i Moderaterna. Han var långt ifrån den enda spännande 60-talisten i besättningen – vi talar ändå om en gyllene generation med folk som Fredrik Reinfeldt, Anders Borg, Thomas Idergard, Kristina Axén Olin, Gunilla Carlsson och Henrik Landerholm. Kristersson hade förlorat makten över ungdomsförbundet Muf mot just Reinfeldt vid slaget i Lycksele 1992, en konflikt som skapade djupgående sprickor i partiet. En del talade om den storslagna striden mellan liberalism och konservatism. Till viss del handlade bråket om kommunikation och politiskt innehåll. Kritikerna ansåg att Ulf Kristersson ägnade för mycket tid åt yta och kampanj. Provokation eller pragmatism – det var ungdomsförbundets vägval och med några få rösters övervikt valde ungdomsförbundet en annan väg än Ulf Kristerssons. Han åkte hem direkt från Lycksele.Ändå var det många, inte minst i medierna, som fortsatte att betrakta den unge sörmlänningen som det stora framtidsnamnet i partiet.

Läs mer: Ulf Kristersson vill bli partiledareSamma år som den där intervjun om partiledarskapet gjordes, 1997, lanserade Moderaterna programskriften ”Land för hoppfulla” som var ett manifest om globaliseringen med utförliga resonemang om invandringen. Liberalen Ulf Kristersson var huvudsekreterare. De politiska motståndarna anklagade manifestet för rasism, och SSU ordnade kändisupprop på DN Debatt mot en formulering om en ”svartskallefamilj”.Men grundtanken med programmet var att högern skulle omfamna idén om öppenhet, även om asylrätten snävades in. Internt i Moderaterna fortsatte debatten, utan någon slutgiltig lösning på det liberalkonservativa dilemmat om nationsgränserna. När Carl Bildt ersattes av Bo Lundgren 1999 propagerade stödtrupperna i ungdomsförbundet hårt för att Kristersson skulle få en plats i presidiet eller åtminstone partistyrelsen. Han fick ingen, och valde senare att lämna riksdagen. ”Man kan ju inte vara ung och lovande i hela livet", konstaterade han.Vännerna tyckte att han slagit i glastaket i Moderaterna. Fienderna beskrev honom syrligt som lite av en ”ego boy”. Återigen dök den upp, den där anklagelsen om en ung man som helst undvek det politiska slitgörat, för att kampanja för sig själv.Ulf Kristersson befann sig utanför rikspolitiken när den gamle ärkefienden Fredrik Reinfeldt valdes till partiordförande och började bygga upp Nya moderaterna från 2003. Egentligen delade de många av visionerna om hur partiet borde utvecklas. Både hade tröttnat på det trosvissa mässandet från äldre generationer och såg att Moderaterna behövde ett nytt tilltal för att nå fram till väljarna. Ett av Fredrik Reinfeldts främsta bidrag till svensk politik var det borgerliga alliansbygget. Där hade Ulf Kristersson gått före. Under några år i mitten på 90-talet samlade han ett 30-tal yngre politiker i den ”borgerliga ekumeniken”. I mötena deltog bland andra Centerpartiets nuvarande partisekreterare Michael Arthursson och Lotta Edholm som i dag är gruppledare för Liberalerna i Stockholm. Tanken var att hålla liv i det ideologiska samtalet. Det var, sa man, inte så himla viktigt att vara överens om allting.Kanske var den aktiviteten rätt talande för Ulf Kristersson, en politiker som kan värdesätta samtalet mer än resultatet.En fikapolitiker, säger kritikerna internt. De beskriver Ulf Kristersson som trevlig, men inte produktiv. De pekar på att han inte kunnat förvalta Moderaternas höga förtroende för den ekonomiska politiken.Anhängarna framhåller hans förmåga som kommunikatör. De tycker att han bevarar det mjuka, nymoderata tilltalet till väljarna, samtidigt som han inte går vilse med sina värderingar i kraven på förnyelse och pragmatism. Det är ingen slump att Ulf Kristersson ofta hyllar intellektuella politiker som den gamle socialdemokraten Bengt Göransson. Bokhyllan har djup och bredd. Kärleken till litteratur grundlades redan i barndomen. Han har berättat i intervjuer att föräldrarna var av den sorten som kom hem med stora kassar från bokrean för att få barnen att läsa. Pappa var ekonom, mamma lärare, en akademikerfamilj, omgiven av sörmländsk bruksortsanda.Sonen Ulf var sportig och testade tennis, fotboll, segling och simning innan han fastnade för Eskilstuna gymnastikförening. Ledarna minns en härlig kille och framgångsrik truppgymnast. På skoldanserna hade han bokstavligen lite problem med att nå upp till tjejerna. Men det lossnade med flickorna i övre tonåren, och han stadgade sig tidigt med ungdomskärleken Birgitta Ed, som också kommit att bli en av hans allra viktigaste rådgivare.Makarna har tre barn och bor i villa i sörmländska Strängnäs. Det var där som den politiska karriären började om, några år efter millennieskiftet.Ulf Kristersson blev finanskommunalråd i kommunen, och därefter socialborgarråd i Stockholm. Han hamnade i blåsväder när det visade sig att han fått treårskontrakt på en lägenhet på Södermalm via Ersta diakoni. Lägenheterna skulle i första hand gå till utsatta kvinnor och uthyrningen till Kristersson var ett avsteg från policyn. Eftersom Stockholms stad hade vårdavtal med Ersta inleddes en utredning om mutbrott. Den lades ned, men några år senare fick han kritik för hur familjen genom vänskapsband säkrat en annan hyreslägenhet i innerstan.

Läs mer: Här är Moderaternas tidigare partiledare

2010 utsågs han till socialförsäkringsminister i regeringen Reinfeldt och det var det slutgiltiga beviset på att han och hans gamle antagonist lagt gamla personstrider bakom sig.Efter valet 2014 pekades han ut som tänkbar ny partiledare, men ville inte kandidera. Den här gången lade han locket på, när länsförbunden i Norrbotten, Västerbotten och Sörmland omgående nominerade honom till ny partiledare.På fredagen kom beskedet: Han kandiderar till posten som partiledare.Ödet gör en saltomortal med en gammal elitgymnast: Stödet för Ulf Kristersson grundar sig bland annat på förhoppningarna om att han kan förvalta arvet efter Fredrik Reinfeldt.Det är inte det att partiet vill tillbaka till öppna hjärtan. Bakom skärpningarna av asylpolitiken finns en stor uppslutning. Och Ulf Kristersson har själv gått i spetsen. För åtta år sedan ingick han i en arbetsgrupp ihop med Tobias Billström och Elisabeth Svantesson som lanserade en lång rad skärpningar av den moderata invandringspolitiken. Som socialpolitiker har han kommit att fokusera på de praktiska problemen.Sedan kom valet 2010 och alliansregeringen tappade sin majoritet. Den moderata partiledningen bytte fokus, med förhoppningar om att locka in Miljöpartiet i ett djupare samarbete. Det krävdes en valförlust för att Moderaterna skulle skärpa politiken. Någon ny omsvängning är inte i sikte.Men motståndet mot samarbete med Sverigedemokraterna sitter djupare. För delar av partiet är det otänkbart att göra gemensam sak med ett antiliberalt parti med rötter i nazismen. För andra delar av partiet är det obegripligt att Moderaterna och borgerligheten frivilligt säger nej till makt och inflytande. Den sprickan måste nästa partiledare försöka överbrygga. I vintras åkte Moderaternas partiledning till Amsterdam för att diskutera alternativen. Kanske var det dags att säga att alliansen borde lägga en gemensam budget? Kanske var det dags att öppna dörren, genom att häva samtalsförbudet mot Sverigedemokraterna? Det har spridits en bild av att Ulf Kristersson stretade emot, men uppgifterna går isär. Som alltid höll han långa utläggningar och han varnade för risken att Moderaterna skulle skada allianssamarbetet. Men hela partiledningen åkte hem med ett gemensamt beslut.Källorna säger dock att Ulf Kristersson haft lite svårt att hävda sig i partitoppen, att han inte riktigt haft partiledaren Anna Kinberg Batras öra. Det är en upplevelse som han i sådana fall delar med åtskilliga moderater i Stockholmsområdet. De har haft många och skilda skäl för att göra uppror mot Anna Kinberg Batra. Det har funnits gängbildningar, lika mycket som falanger och fraktioner. Nu hoppas de att Kristersson ska släppa in dem i värmen. En del av anhängarna hoppas också på tydligare markeringar mot Sverigedemokraterna. De litar på att Ulf Kristersson vill ha ett land för hoppfulla, snarare än en nation av utvalda. Klart är att han tycker att Sverigedemokraternas syn på globaliseringen är bekymmersam.”Man ska inte bygga upp samarbeten om man inte tror på dem. Jag skulle aldrig vilja basera en statsbudget på Sverigedemokraterna”, sa han i en utfrågning i Almedalen sommaren 2015. Kanske är han ändå inte oböjlig. Vid samma tillfälle varnade han för att Sverige kunde bli en bananrepublik utan regering och budget utan den omstridda decemberöverenskommelsen. Men i Visby i somras sa han att han skämdes över att han inte sagt ifrån tydligare att den där uppgörelsen inte skulle fungera. Han höll show på Moderaternas ekonomiskpolitiska seminarium. Han var inte en aktör i avsättningen av partiledaren, men precis som Elisabeth Svantesson såg han vad som höll på att hända. När Kinberg Batra väl gick uppstod en stor stress.Många i partiet har insett att något gick snett under den förra partiledarprocessen. Slutenheten i Moderaterna bidrog till att Anna Kinberg Batra fick ett svagt mandat. Hennes efterträdare har bara några veckor på sig att skapa en bredare plattform. Kanske, säger vännerna, kan Ulf Kristersson dra nytta av sitt breda kontaktnät. Inte minst hoppas de att kompisarna från näringslivet ska ställa upp. Han behöver skickliga politiker som kan hantverket vid sin sida. Då kan han ägna sig åt det som han briljerat i, ända sedan Muftiden: Kommunikation.Han har med råge passerat den deadline han gav sig själv 1997 i intervjun om Moderaterna och partiledarskapet. Då uppmanade han reportern att komma tillbaka och ställa samma fråga om tio år.
