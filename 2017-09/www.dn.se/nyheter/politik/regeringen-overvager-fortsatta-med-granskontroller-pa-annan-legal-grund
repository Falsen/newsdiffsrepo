Regeringen överväger fortsätta med gränskontroller ”på annan legal grund”
Jens Littorin

Under onsdagseftermiddagen fick Morgan Johansson besked om att EU-kommissionen beslutat att inte längre acceptera en förlängning av Sveriges gränskontroller efter den 11 november.

– Det var nog inte oväntat att detta skulle vara kommissionens inställning. Grundhållningen har ju varit att man vill ”ha tillbaka” Schengenområdet med sin fria rörlighet. Vi är ett antal länder som sett ett problem med det med anknytning till flyktingfrågan, säger Morgan Johansson.

Vilka åtgärder kommer regeringen att vidta nu?

– Frågan uppkommer ju om man ska fortsätta med gränskontroller med en annan legal grund, Frankrike har ju det till exempel. Den frågan får vi återkomma till när vi närmar oss november. Just nu förstärker vi gränsbevakningen med hundra nya gränskontrollanter vid Öresundsbron.
