Åklagare ska syna it-beslutet av rikspolischefen Dan Eliasson
Mats J Larsson

Rikspolischefen Dan Eliasson var i flera intervjuer på onsdagskvällen övertygad om att han inte brutit mot lagen. Men detta ska nu granskas av Särskilda åklagarkammaren i Malmö.

– Jag kommer att ha in ett antal grundhandlingar och titta närmare på vad som har skett. Det kommer att ligga till grund för om man ska inleda en förundersökning eller inte, säger överåklagare Anders Jakobsson.

Enligt honom kan ett beslut "i den bästa av världar" komma att fattas i slutet på nästa vecka.

Dan Eliasson har i en DN-intervju sagt att polisledningen "kunde vi ha formulerat beslutet tydligare". Men den förklaringen håller inte, menar Liberalerna.

– Min känsla är att det här är något som man har skyndat på för att få ett snabbt beslut. Nu försöker rikspolischefen på något sätt omformulera sig. Men så går det ju inte till i den här typen av viktiga beslut, säger partiets rättspolitiske talesperson Roger Haddad.

Borde man ha ändrat beslutet så fall?

– Ja, om man inte står bakom den formuleringen så måste man fatta ett nytt beslut, för det här får ju konsekvenser.

Så det är det skrivna beslutet som gäller? Går det inte att i efterhand säga att det var olyckligt formulerat?

– Nej, det får inte vara så godtyckligt eller otydligt i en statlig myndighet när det gäller den här typen av säkerhetsfrågor som polisen har att hantera.

Roger Haddad, vars parti Liberalerna i likhet med bland andra Moderaterna och Sverigedemokraterna tidigare har krävt Dan Eliassons avgång, anser att it-beslutet ”inte direkt har stärkt” hans förtroende.

Men statsminister Stefan Löfven (S) vill ännu inte svara på hur hans förtroende för rikspolischefen har påverkats av avsteget från säkerhetsskyddsförordningen.

– Det ansvariga statsrådet Morgan Johansson håller på att gå igenom det här, hur beslutet såg ut och exakt vad som har hänt. Det måste jag avvakta innan jag drar några slutsatser, säger Stefan Löfven i samband med regeringssammanträdet i Gävle på torsdagen.

Har du fortsatt förtroende för Dan Eliasson som rikspolischef?

– Vi har förtroende för våra myndighetschefer tills vi meddelar något annat. Så svaret är ja.

Med tanke på det som har uppdagats inom polisen och Transportstyrelsen, hur är det ställt med IT-säkerheten i statsapparaten?

– Det har funnits, inte minst från den förra borgerliga regeringen, en nästa religiös tilltro till outsourcing. Vad gjordes på den tiden när man påbörjade outsourcingen? Den förrförre generaldirektören på Transportstyrelsen säger faktiskt att, nej, säkerhetsperspektivet hade vi inte så mycket uppe på den tiden. Och då pratar vi om 2012, 2013. När vi tillträdde sa vi till myndigheterna: ni måste se över informationssäkerheten. Vi kommer med ytterligare förslag och här vill det till en allmän skärpning.
