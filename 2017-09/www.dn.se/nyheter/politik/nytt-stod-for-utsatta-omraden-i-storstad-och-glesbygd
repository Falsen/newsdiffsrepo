Nytt stöd för utsatta områden i storstad och glesbygd
Mats J Larsson

Den rödgröna regeringen har avsatt 500 miljoner kronor för 2018 och vill - om den vinner valet - ge 1,5 miljarder kronor 2019 och 2,5 miljarder kronor 2020.

– Det handlar om områden med stora utmaningar som hög arbetslöshet, låg utbildningsnivå och lågt valdeltagande, säger landsbygdminister Sven-Erik Bucht (S).

Särskilda kriterier ska uppfyllas för att kommuner som söker ska kunna få pengarna.

– Vi håller just nu på att jobba fram kriterier som blir klara senare under hösten, säger Bucht.

Satsningen ingår i höstbudgeten som läggs fram den 20 september. Vänsterpartiet, som är regeringens samarbetspartner i den ekonomiska politiken, har drivit frågan i budgetförhandlingarna.

– Vi är väldigt glada över dessa rättvisemiljarder. Det är hög tid att de delar av Sverige som svikits, av framför allt den borgerliga regeringen och lämnats efter, nu får förutsättningar att växa ikapp, säger Ulla Andersson (V), ekonomisk-politisk talesperson i ett pressmeddelande.

Fram till 2020 har en rapport som gjorts av Sveriges kommuner och landsting beräknat att den genomsnittliga kommunalskatten kan behöva höjas med två kronor, bland annat på grund av fler äldre och den stora flyktingströmmen till Sverige hösten 2015. Kommunsektorn behöver enligt SKL ytterligare 40 miljarder kronor till 2020, utöver vad regeringen hittills utlovat.

- Om vi tittar några år framåt i tiden behövs betydligt större insatser från regeringes sida. Det är också viktigt att de inte är riktade till särskilda ändamål, för då ökar man kostnaderna lika mycket, säger Annika Wallenskog, chefsekonom på SKL.

Senast i torsdags presenterade regeringen en särskild landsbygdssatsning på 1,2 miljarder kronor nästa år på statliga gröna jobb, bättre tillgång till utbildning och bättre myndighetsservice.

- Det behövs helt andra summor, anser Annika Wallenskog.

Trots detta tror ändå inte regeringen att pengarna mest skulle gå till att undvika stora skattehöjningar.

- Det här handlar om att sluta klyftorna i landet, hävdar Sven-Erik Bucht.

Landsbygdsministern tror sig kunna förhindra en utveckling där högerpartier fått fäste i sociala problemområden i USA, Storbritannien och Frankrike.

- Nu måste vi satsa på dessa områden, säger Bucht.

Regeringen hoppas är att stödet ska finnas tillgängligt under de kommande tio åren. Men planerna kan ändras om de rödgröna partierna skulle förlora makten i riksdagsvalet om ett år.
