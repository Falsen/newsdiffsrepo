Ulf Kristersson kopplar greppet om Stockholms län
Marcus Andersson

Moderaterna i Täby, Nacka, Norrtälje, Huddinge och Botkyrka vill alla se Kristersson styra partiet. Det står klart efter föreningarnas möten på måndag kväll.

Tobias Nässén är ordförande för Moderaterna i Nacka, en av partiets största föreningar i länet. Det var en enig styrelse som la sina röster på Kristersson.

Läs även: Muf vill ha Ulf Kristersson

– Jag tror att det är viktigt att ge Ulf ett brett förtroende i det här läget. Om vi kan börja med att göra det inom partiet så är det en bra start. Han har en väldigt stor erfarenhet och kunnighet vilket kommer att göra honom till en bra partiledare, säger Nässén.

Stockholms län har med sina 33 ombud flest ombud på Moderaternas extrastämma den 1 oktober. Kvällens nomineringar är därför viktiga för Kristersson. Senast på tisdagseftermiddagen ska de 25 föreningarna lämna sina förslag till länsförbundsstyrelsen.

Sedan tidigare har föreningarna i Danderyd och Haninge nominerat Carl Bildt. På måndagen gjorde också Ekerö samma sak.

– Carl Bildt har ju sagt att han inte vill, men vem vet. Vi resonerar som så att om han får tillräckligt mycket stöd så kanske han ändrar sig, säger Dick Ullgren, ordförande för föreningen på Ekerö.
