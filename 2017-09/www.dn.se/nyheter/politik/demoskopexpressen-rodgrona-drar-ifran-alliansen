Demoskop/Expressen: Rödgröna drar ifrån alliansen
DN

Varken it-skandalen eller avpolleterade ministrar tycks få väljarna att vända sig till den borgerliga oppositionen. Skillnaden mellan blocken ligger i opinionsinstitutet Demoskops barometer på 6,4 procentenheter i de rödgrönas favör.

Om regeringskoalitionen, stödd av Vänsterpartiet, har problem så tycks det ändå vara mindre besvärande än den situation alliansen hamnat i, enligt Demoskop.

– Regeringens smala lycka är att oppositionen har ännu större problem, säger Peter Santesson, chef för opinionsanalys hos Demoskop, till Expressen.

Socialdemokraterna, Miljöpartiet och Vänsterpartiet har i barometern fått stöd av 42,9 procent av de tillfrågade. Alliansen förlorar terräng och stoppar på 36,5 procent. Det ger en differens på 6,4 procentenheter, ett övertag för de rödgröna som är statistiskt säkerställt.

Framgången kan speciellt S glädja sig åt. Koalitionens stora parti går upp med 1,9 procentenheter till 30,3 procent, att jämföra med 28,4 procent i Demoskops augustibarometer. Framgången för Miljöpartiet är blygsam, plus 0,2 procentenheter. Stödjande V går framåt med 0,6 procentenheter.

För alliansens partier finns det inte så mycket i framgångsväg att notera. Moderaterna går upp med 0,1 procentenhet, vilket betyder att Anna Kinberg Batras avgång den 25 augusti inte gav någon snabb skjuts i opinionen.

Centern noterar plus 0,2 procentenheter, medan Liberalerna tappar 1,2 procentenheter och Kristdemokraterna lika mycket. Ebba Busch Thors KD ligger med 2,8 procent farligt långt under 4-procentsspärren i denna barometer.

Sverigedemokraterna, som tappat stöd under en tid, vänder nu och får en relativt kraftig ökning. Plus 1,5 procentenheter ger 18,1 procent, vilket gör att partiet i Demoskops barometer åter är Sveriges näst största.

Vilket parti skulle du rösta på om det var riksdagsval i dag? löd frågan som de tillfrågade hade att besvara. 1.253 intervjuer genomfördes under perioden 29 augusti–5 september.

Sverige går till val om drygt ett år, söndag den 9 september 2018.
