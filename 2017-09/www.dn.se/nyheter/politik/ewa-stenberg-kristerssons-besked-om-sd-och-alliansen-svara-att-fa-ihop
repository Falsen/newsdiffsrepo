Ewa Stenberg:   Kristerssons besked om SD och alliansen svåra att få ihop
Ewa Stenberg

Hur säkert är det att Ulf Kristersson blir Moderaternas näste ledare?

– Det skulle vara överraskande om han inte blir det nu. Det pågår ju en demokratisk valprocess som inte är avslutad, så formellt kan partiet besluta föreslå någon annan. Men i praktiken har allt snabbt pekat mot Kristersson och han går nu officiellt ut med sin programförklaring. Hans viktigaste motkandidat Elisabeth Svantesson har nyss sagt att hon inte kandiderar och den mest populäre kandidaten Carl Bildt sade samma sak tidigare i veckan.

– Den motkandidat som finns kvar i praktiken är den förre försvarsministern Mikael Odenberg. Men jag har svårt att tro att han kommer att vinna ett starkare stöd i partiet, jag har hittills inte hört att något länsförbund övervägt att nominera honom. Han är en starkare kandidat bland väljarna är bland partimedlemmarna.

Läs mer: Ulf Kristersson vill bli partiledare

Vad skulle kunna leda till att Kristersson ändå inte blir vald?

– Om det skulle avslöjas en skandal kring honom. Eller om medlemmarna inte tycker om den politiska plattform och de besked som han just presenterat.

Vilka är de mest kontroversiella beskeden?

– Han ger tre korta besked: Decemberöverenskommelsen var fel. SD har fel. Och alliansens gemensamma framtidsfrågor måste lösas med alliansen. ”Alliansen ska försöka bilda regering och lägga fram en budget efter nästa val, oavsett om de rödgröna blir större eller mindre än Alliansen. Det är vi skyldiga våra väljare. Med den linjen vill jag gå till förhandlingsbordet med våra vänner i alliansen.”, skriver han.

– Han ändrar alltså inte det kontroversiella beskedet som Anna Kinberg Batra gav den 19 januari, om att M vill fälla regeringens budget nu och ta över, trots att den ekvationen bara fungerar med SD:s röster i den borgerliga vågskålen.

Hur går det ihop med att han månar om allianssamarbetet?

– Det finns en motsättning i hans besked. Han skriver att SD:s röster i riksdagen är lika mycket värda som andra partiers och att det var fel att de borgerliga inte drivit sin politik med full kraft i riksdagen tidigare för att de inte velat göra sig beroende av SD. Å andra sidan betonar han hur viktig alliansen är och att han vill förhandla om strategin i alliansen. C och L har tidigare bestämt avvisat att bilda en alliansregering om de borgerliga blir mindre än de rödgröna, eftersom de då blir beroende av SD. Så även om Ulf Kristersson håller fram alliansen starkt i sin plattform blir det svårt att ena den om hans linje.

Läs mer: Skicklig kommunikatör kan bli ny M-ledare

– Samtidigt markerar Kristersson att Moderaterna inte kommer att öppna dörren mer mot SD. Det finns ganska många moderater som velat göra det och som kunnat tänka sig att samarbeta om budgetpolitiken. Han säger också att det var rätt att göra upp med Socialdemokraterna om försvarspolitiken och migrationspolitiken. Det är också kontroversiella besked för en hel del moderater som vill ha hårdare migrationspolitik och än mer pengar till försvaret.

Kommer han att sparka Anna Kinberg Batras ledningsgrupp om han blir vald?

– Nej. Han har själv varit en del i den och säger att han vill fortsätta att samarbeta med partiets vice ordförande Peter Danielsson, som är kommunalråd i Helsingborg, och andra vice ordföranden Elisabeth Svantesson. De ska vara kärnan. Sedan vill han ta in både debutanter och veteraner efter hand, skriver han på Facebook.

– Hans allra viktigaste uppgift blir att ena partiet snabbt inför valet, och det hade blivit svårt om han hade krävt att andra populära moderater skulle tas bort från ledningen.

Läs mer: Svantesson: Kristersson är bäst lämpad som M-ledare
