Nytt stöd för utsatta orter
TT

Stödet har varit ett krav från Vänsterpartiet (V) i budgetförhandlingarna med regeringen. Tanken är att pengarna ska kunna sökas av kommuner som har områden som brottas till exempel med hög arbetslöshet, låg utbildningsnivå och lågt valdeltagande, uppger regeringen och V.

Stödet, som finns med i budgetpropositionen, ska bland annat finansiera insatser för jobb, utbildning, service, och sociala insatser.

Kommunerna får redan i dag både generella och riktade statliga stöd.

– Men det har inte funnits denna typ av riktade stöd under lång tid för att öka jämlikheten och minska klyftorna, säger samordningsminister Ibrahim Baylan (S).

– Många tidigare insatser har varit alldeles för kortsiktiga och har därför inte fungerat.

Tanken är att stödet ska finnas tillgängligt att söka under de kommande tio åren och att det ska trappas upp till 2,5 miljarder kronor årligen från 2020.

Det är dock inte säkert att satsningen lever så länge. Under de tio åren hålls tre val vilket kan innebära nya regeringar.

– Detta är vad vi och V vill göra, säger Baylan.

Han vill ännu inte gå in på mer i detalj vad kommunerna kan använda pengarna till. V-ledaren Jonas Sjöstedt har tidigare uppgett att kommunerna själva får avgöra det, men att det kan handla om utbildning, fritidsgårdar, sommarjobb för alla, stöd till föreningar, fler vuxna i skolan och att rusta upp lokaler.

– Det är inte fråga om att finansiera något som man redan gör i den ordinarie verksamheten, utan något som man gör utöver det, sade Sjöstedt vid en pressträff i mitten av augusti.
