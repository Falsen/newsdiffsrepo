M i Malmö nominerar Ulf Kristersson: Känns trygg
Viviana Canoilas

Beskedet om nomineringen kom på fredagskvällen från kretsordförande Peter Ollén för M-föreningen i Malmö.

– Vi tror att han kan samla ihop och tydliggöra vår politik och kommunicera ut den på ett bra sätt, säger Peter Ollén.

Läs mer: M i Uppsala vill ha Ulf Kristersson

Varför Ulf Kristersson?

– Han känns stabil och trygg, han har länge varit inne i den inre kärnan och kan partiet och partiapparaten. När han ser och hör vad som ska göras kommer han väldigt snabbt att veta precis vilka knappar han ska trycka på, säger Peter Ollén

Föreningen i Malmö är den största bland föreningarna inom Skånes länsförbund, som ännu inte har lämnat in sitt förslag. Länsförbundet har dock signalerat att det lutar åt att nominera Ulf Kristersson.

Läs mer: M i Värmland vill ha Kristersson

Kristersson har nu ett mycket starkt stöd inför extrastämman den 1 oktober.

De moderata länsförbunden i Stockholm, Stockholms län, Dalarna, Norrbotten, Södermanland, Västerbotten, Uppsala och Örebro har tidigare meddelat att de nominerar Ulf Kristersson till partiledareposten.

Senast på måndag måste alla län ha lämnat sina förslag till valberedningen.
