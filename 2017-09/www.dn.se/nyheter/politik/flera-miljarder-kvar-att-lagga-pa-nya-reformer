Flera miljarder kvar att lägga på nya reformer
Hans Olsson

Om knappt två veckor, den 20 september, lägger finansminister Magdalena Andersson (S) fram den sittande regeringens sista höstbudget.

Förberedelserna är i full gång och olika ministrar kommer att presentera nya budgetförslag dagligen ända fram till budgetdagen.

Enligt finansdepartementets bedömning är reformutrymmet i höstens budget svindlande 40 miljarder kronor. Det ska jämföras med de 24 miljarder som den borgerliga regeringen hade till satsningar i sin sista budget inför valåret 2014.

Reformutrymmet innebär att det finns gott om plats för satsningar som regeringsmedlemmarna kan bära med sig in i valrörelsen nästa år.

DN:s sammanställning visar att regeringen hittills intecknat cirka 25 miljarder kronor av reformutrymmet. De största posterna gäller klimat- och miljösatsningar (fem miljarder), jobb- och utbildningspaket (4,3 miljarder) och ytterligare pengar till vård, skola och omsorg (fem miljarder).

Därutöver finns satsningar på polisen med två miljarder och försvarsuppgörelsen som innebär 2,7 miljarder ytterligare till försvaret.

I valrörelsen 2014 lovade Socialdemokraterna att barnbidraget ska höjas med 100 kronor i månaden. Det är ett löfte som ännu inte infriats men enligt DN:s uppgifter pekar allt på att ett förslag om barnbidragshöjning läggs fram inom kort. Med så mycket pengar att spendera skulle finansministern få svårt att förklara varför barnfamiljerna inte får del av regeringens satsningar.

En höjning med 100 kronor i månaden skulle innebära en kostnad på cirka två miljarder kronor per år för statskassan. Enligt Aftonbladet har en höjning på 200 kronor i månaden varit uppe till diskussion vilket skulle innebära en kostnad på fyra miljarder.

Därmed skulle det återstå drygt tio miljarder kronor för ytterligare reformer.
