Ulf Kristersson: En tuff tid för Moderaterna
Hans Rosén

Det krävdes några dagars funderande och samtal med familjen, berättar Ulf Kristersson, riksdagsledamot och för närvarande Moderaternas ekonomisk-politiska talesperson. Under tiden kom signaler från olika delar av partiet att han var efterfrågad som Anna Kinberg Batras efterträdare.

– Hade jag inte upplevt att finns ett stöd så hade jag inte sagt i dag att jag är beredd. Men det är valberedningen som ska bedöma om det stödet är brett eller inte. Jag vet inte i nuläget, säger Ulf Kristersson och fortsätter.

– Det är en tuff tid i svensk politik och en tuff tid för Moderaterna. Jag känner att jag har ett ansvar och tror att jag har erfarenheter att bidra med.

Det var efter Anna Kinberg Batras besked i januari om hur hon såg på Sverigedemokraterna som raset i opinionen började för Moderaterna. Liberala sympatisörer har flytt framför allt till Centern. Men Ulf Kristersson lägger sig nära Kinberg Batras linje, till och med skärper den något.

Läs mer: Ulf Kristersson vill bli partiledare

I det inlägg på Facebook där han kungjorde sin kandidatur på fredagen slår han fast att alliansen enligt honom bör gå fram med en gemensam budget efter nästa val, även om de rödgröna är större. Det skulle kunna ge de borgerliga makten – med SD:s stöd.

– Decemberöverenskommelsen har lagt en våt filt över oppositionspolitiken eftersom folk har upplevt att vi inte har lagt förslag därför att våra förslag skulle kunna vinna. Budgeten är det tydligaste exemplet på detta, säger Ulf Kristersson.

– Min uppfattning är att alliansen alltid ska försöka maximera sitt inflytande. Det kan ibland ske genom att Sverigedemokraterna röstar på oss, ibland genom att Socialdemokraterna röstar på oss.

Att budgetförhandla med SD och ge dem en roll liknande en som Vänsterpartiet har i relation till nuvarande regering är dock uteslutet för Kristersson.

– Vi kommer inte att ge SD den rollen. De får kräva vad de vill, det blir absolut inga budgetförhandlingar. Jag förhandlar bara med alliansen.

Beskeden från Kristersson överbryggar inte den klyfta som finns mellan de borgerliga i regeringsfrågan. Samtidigt markerar partiledarkandidaten att sammanhållningen inom alliansen är avgörande för honom och Moderaterna. Ulf Kristersson anser att allianspartierna före valet behöva komma överens om en gemensam linje i regeringsfrågan.

– Att allianspartierna håller samman är en förutsättning för att maximera vårt inflytande. Hur det ska gå till tycker jag nu att vi ska diskutera i lugn och ro inom alliansen.

Det är knappt två veckor kvar tills valberedningen ska lämna sitt förslag till partiledare. Valet sker sedan på en extrastämma den 1 oktober.

Läs mer: Ewa Stenberg: Kristerssons besked om SD och alliansen svåra att få ihop

Ulf Kristersson tänker inte bedriva någon kampanj för att vinna partiledarposten.

– Valberedningen har bollen. Nu har jag sagt att jag är beredd att axla rollen om de uppfattar att det finns ett brett stöd. Jag träffar gärna människor och diskuterar vad jag står för men mer än så tänker jag inte göra.
