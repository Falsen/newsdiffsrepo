Tung nominering – Västra Götaland föreslår Bildt
Marcus Andersson

Tidigare i veckan meddelade Carl Bildt att han inte är aktuell som partiledare. Trots det nominerade det stora länsförbundet sent på fredagseftermiddagen Bildt.

– Det är ju inte media som har vår nomineringsprocess. Självklart så ska vår egen valberedning sköta valprocessen. Vi nominerar dit och sedan vänder de sig till den de vill se som partiledare, säger Johan Abrahamsson, andra vice ordförande för länsförbundet Västra Götaland.

Läs också: Danderyd och Haninge nominerar Carl Bildt

Bildt menade i veckan att han är för gammal för att ta över som partiledare. Men efter att det stora länsförbundet i väst samlat in föreningarnas åsikter fanns det inga tvivel.

– Det var en sådan tydlig övervikt att vi skulle nominera honom härifrån så det var inte ens något att diskutera. Ålder är inte det viktiga. Det viktiga är hans erfarenheter och genuina kunskaper, säger Abrahamsson.

I slutet av september ska valberedningen lägga fram sitt förslag. På extrastämman den 1 oktober, där ny partiledare formellt ska utses, ska totalt 217 ombud lägga sina röster. Västra Götaland är med sina 32 ombud Moderaternas näst största förbund, efter Stockholms län.

Läs också: Svantesson: Han är bäst lämpad som M-ledare

Tidigare har länsförbunden i Norrbotten, Västerbotten, Södermanland och Dalarna nominerat Ulf Kristersson. De fyra förbunden har tillsammans färre ombud än Västra Götaland.

Efter sitt möte på fredagseftermiddagen skickade Västra Götaland ut ett pressmeddelanden med informationen att de väljer Bildt.

– Vi har valt att ha en öppen process. Vi har haft en otroligt bra svarsfrekvens från våra föreningar och då är det bra att gå ut och verifiera deras ställningstagande, säger Abrahamsson.

Läs också: Bildt storfavorit att ta över bland moderata väljare – men säger nej
