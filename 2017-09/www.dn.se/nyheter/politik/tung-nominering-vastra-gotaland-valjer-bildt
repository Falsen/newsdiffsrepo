Tung nominering – Västra Götaland väljer Bildt
Marcus Andersson

Tidigare i veckan meddelade Carl Bildt att han inte är aktuell som partiledare. Trots det nominerade det stora länsförbundet Västra Götaland sent på fredagseftermiddagen Carl Bildt.

– Det är ju inte media som har vår nomineringsprocess. Självklart så ska vår egen valberedning sköta valprocessen. Vi nominerar dit och sedan vänder de sig till den de vill se som partiledare, säger Johan Abrahamsson, andra vice ordförande för länsförbundet Västra Götaland.

Bildt menade i veckan att han är för gammal för att ta över som partiledare. Men efter att det stora länsförbundet i väst samlat in sina föreningarnas åsikter fanns det inga tvivel.

– Det var en sådan tydlig övervikt att vi skulle nominera honom härifrån, så det var inte ens något att diskutera. Ålder är inte det viktiga för, utan hans erfarenheter och genuina kunskaper, säger Abrahamsson.
