Danderyd och Haninge nominerar Carl Bildt
Marcus Andersson

I går hade Moderaterna i Danderyd möte. Ett möte som ledde fram till att de nominerar Carl Bildt till ny partiledare.

– Det beror på att han har en lång erfarenhet och ett gott renommé – och att det är kort tid kvar till valet nästa år. Därför tycker vi att det skulle kännas bra att ha ett ansikte som är välkänt för svenskarna, säger Katja Isacsson, ordförande för Moderaterna i Danderyd.

Ni nominerar Bildt trots att han i princip redan har tackat nej?

– Ja, många sa ju det: ”Visst hörde man att han tackade nej?” Men vi hoppas att han ska låta sig övertalas. Chanserna till det är såklart svårt för mig att bedöma. Det vet bara Carl Bildt.

På andra plats nomineras Ulf Kristersson. När beslutet fattades i går kväll hade Kristersson inte lämnat något besked. Hans besked under fredagsförmiddagen, att han är beredd att ta över som partiledare, förändrar inte beslutet i Danderyd.

Även Moderaterna i Haninge har nominerat Carl Bildt.

– Han är inne i det hela, har varit med länge, har ett bra driv och en ideologisk kompass som är oerhört värdefull. Sedan är han väldigt rolig. Vi tycker att han har alla delar i politiken, säger föreningens ordförande Alexandra Anstrell.

Även hon hoppas att Bildt ska ändra sig.

– Det är klart att han först måste vara villig att ställa upp och känna att han kan leverera. Så är det nog med oss alla, att man först måste landa och känna sig redo för ett nytt uppdrag.

Även föreningen i Upplands Väsby har fattat sitt beslut. Ulf Kristersson blir etta på deras lista. Tvåa är riksdagsledmoten Johan Forssell och trea arbetsmarknadspolitikern Elisabeth Svantesson.

– Vi började med att ha en diskussion om vilka erfarenheter vi vill se hos vår kandidat. Vi landade i att partiet behöver någon med en kort startsträcka. Efter en öppen diskussion så landade vi i det här, säger föreningsordförande Per-Erik Kanström.

Moderaterna i Stockholms län har flest ombud av alla förbund, och därför mest att säga till om vid extrastämman den 1 oktober. Danderyd, Haninge och Upplands Väsby är tre av totalt 25 föreningar i förbundet, och de första tre föreningarna att lämna besked.

Sedan tidigare har fyra länsförbund - Norrbotten, Västerbotten, Södermanland och Dalarna - gett sitt stöd till Ulf Kristersson. Men Moderaterna i Stockholms län har fler ombud vid extrastämman den 1 oktober än de fyra länsförbunden tillsammans.

Katja Isacsson i Danderyd menar att beslutet kom till efter en helt öppen process i föreningen.

– Vi försöker att ha en så öppen process som möjligt. Alla föreningar får göra vad de känner för, men vi tycker att det var lämpligt att också berätta vem vi vill se som partiledare. Och kanske också höra vad fler tycker och få till en diskussion, säger Isacsson.
