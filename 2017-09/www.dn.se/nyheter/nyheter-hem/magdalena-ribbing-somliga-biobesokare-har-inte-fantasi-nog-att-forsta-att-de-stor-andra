Magdalena Ribbing:   Somliga biobesökare har inte fantasi nog att förstå att de stör andra
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

Häromdagen gick jag på en tidig kvällsbio. Det var en liten salong. Filmen inte var våldsam, en trivsam och förnöjsam kostymfilm om förr i tiden. Bredvid mig satt ett moget par, som före filmen småpratade om ditten och datten, kvinnan kommenterade det mesta under reklamen. Filmen började. Under de första sekvenserna av filmen kommenterade hon ett och annat till mannen. Jag stod ut i tio minuter av filmens början, men fick nog och tog beslutet att jag var där för att se filmen, inte höra hennes tyckande om det ena eller det andra i filmen – och flyttade.

Många bio- teater- konsertbesökare prasslar, pratar, tar fram mobilen och bländar de som sitter runtomkring. Men just att sitta och kommentera en bio, konsert eller föreställning är mer opassande, då jag inte är där för att höra någon annans "tyckande" just då. Egot har brett ut sig betänkligt i bänkraderna. Hur bemöter jag personer som stör mig i en biosalong, på teater, på konsert? Vad är rimligt att stå ut med? Och hur beter jag mig då jag inte kan påbörja ett resonemang?

Svar:

Enklast borde vara att hövligt be den pratande personen att vara tyst. Alla människor fattar inte att de hörs, somliga beter sig som sutte de i en privat budoar där de kan prata, använda mobilen, smacka godis som de vill. De har inte fantasi nog att förstå att de stör andra. Så den som drabbas av en pratande bänkgranne säger vänligt ”får jag be om tystnad tack, föreställningen har börjat” eller något sådant. Fortsätter prataren upprepar man sin önskan. Och hjälper ingenting gör man som du, reser sig och byter plats, om detta är möjligt.

Att inleda ett resonemang under pågående föreställning stör ju än mer.

Vad är rimligt att stå ut med, frågar du – ja, det man nog måste räkna med är ett diskret mumlande och en nästintill ljudlös godisförtäring. Men man ska inte behöva tåla ljudligt prat, inte heller ljus och ljud från en mobil. Då informerar man tydligt och hövligt om dessa olämpligheter.

Ställ dina frågor om etikett till Magdalena Ribbing – mejla till etikett@dn.se
