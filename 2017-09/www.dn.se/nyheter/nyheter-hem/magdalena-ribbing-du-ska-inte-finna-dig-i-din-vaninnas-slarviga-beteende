Magdalena Ribbing:   Du ska inte finna dig i din väninnas slarviga beteende
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

Jag har en väninna som vid 99 fall av 100 är försenad till våra sammankomster. Det i sig är ju förskräckligt ohyfsat, men något jag tycker är värre är att hon också skämtar om sin fula ovana för att avdramatisera den. När vi ska på middagar hos vänner säger hon själv att "det är bäst att vi bestämmer 18.30, för då dyker jag upp vid 19.00" och när eventet väl äger rum är hon inte på plats förrän tidigast 19.30.

Vad kan man göra för att få henne att förstå hur ocharmigt beteendet är? Hur bemöter man hennes små skämt om att hon aldrig är i tid?

Svar:

Urtråkiga fasoner – och ingenting som du och andra ska stå ut med. Hon har satt i system att komma försent. Börja med att strunta i henne, sätt igång middagen, mötet vad det nu är, utan hennes närvaro och låt bli att referera allt som sagts när hon väl dyker upp. Är det bara du och hon som ska ses, gå från mötesplatsen högst en kvart efter överenskommen tid. Låt inte detta slafsiga sätt ta mer av din och andras tid – för det är vad det handlar om: stöld av andras tid.

Det finns sjukdomstillstånd som gör att man verkligen inte kan passa en tid. Men nästan alltid handlar det om bristande planering, självupptagenhet, slarv. Det behöver inte du och andra finna er i. Din väninnas försök att skoja om sitt dåliga beteende (”bestäm kl 18.30 så dyker jag upp kl 19” – men hon kommer 19.30!) kan du bemöta med att säga att du inte tycker att det är något att skoja om, eftersom det handlar om stöld av andras tid. Ställ inte upp på att hon försöker göra sig rolig över sin bristande förståelse för vad hon ställer till med.

Ställ dina frågor om etikett till Magdalena Ribbing – mejla till etikett@dn.se
