Löfven om S-lotteriet: Jag tycker illa om det
Hans Olsson

Efter DN:s avslöjande om att socialdemokratiskt ägda Kombilotteriet sålt lotter på kredit till skuldsatta och skickat en stor mängd kunder till kronofogden har S-ledningen krävt förändring.

Läs mer: Efter DN:s granskning: S-lotteri stoppar ärenden till Kronofogden

– Jag tycker illa om det. När vi fick information om det här tog vi kontakt med bolaget och sa att det här får ni reda ut. Vi ska inte skuldsätta människor med våra lotterier, vi ska inte heller ta dem till kronofogden, säger partiledaren Stefan Löfven.

Har inte du som partiledare haft någon information om det här?

– Nej.

Vad tycker du om det?

– Ett lotteribolag har som uppgift att sälja lotter men det ska ske med schyssta regler. Jag som partiledare sitter inte och tittar på alla marknadsföringsåtgärder. Det måste bolaget sköta och det är därför det är de som ska reda ut det här.

– Att sälja lotter gör många folkrörelser och det ska vi fortsätta med. Jag ser inget fel med att sälja lotter men det måste vara med schyssta regler.

Är du missnöjd med hur Kombilotteriet har skött verksamheten?

– Jag tycker inte om att man skuldsätter personer eller drar dem till kronofogden. Den handlingen tycker jag är fel och den får de rätta till.
