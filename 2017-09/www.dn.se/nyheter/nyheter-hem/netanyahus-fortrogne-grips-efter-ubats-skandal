Netanyahus förtrogne grips efter ubåts-skandal
Nathan Shachar

Virveln av arresteringar och förhör med högt uppsatta israeler är ett led i det som i Tyskland kallas ”Thyssen-Krupp”- affären och i Israel ”fall 3000”. Misstankarna gäller en serie mycket stora vapenaffärer, där varv i Kiel vunnit kontrakt på u-båtar och kanonbåtar. Det tyska jätteföretaget tros ha betalat stora summor under bordet till inflytelserika israeler i Netanyahus närhet, för att de skulle beställa fartyg Israel inte behövde, och samtidigt ignorera rivalen om kontraktet, ett sydkoreanskt varv. Netanyahu, som brottas med två andra utredningar där han är huvudmisstänkt, är ännu inte formellt misstänkt i Thyssen-Krupp affären. Men det ser illa ut för hans del. Om han inte haft med saken att göra, varför skulle tyskarna spendera miljoner på att smörja hans nära medarbetare, inklusive hans allra närmast förtrogne, kusinen och advokaten David Shimron? Utredningen har gått upp i högvarv sedan den huvudmisstänkte, före detta marinofficeren Michael Ganor, gjort upp om straffminskning mot att han pekar ut sina medbrottslingar. Ganor var Thyssen-Krupps representant i Israel och hans berättelse har skakat både polisen och politiska bedömare, som aldrig sett något liknande. De metoder som Ganor framgångsrikt tillämpat i Israel förknippas annars med icke-demokratiska länder i tredje världen.De rutiner som blottlagts visar att demokratin är i fara.

Förre förvarsministern Moshe Yaalon, som sparkades av Netanyahu i fjol, kort efter att han vägrat köpa in u-båtar som han ansåg onödiga, säger om skandalen att ”de rutiner som blottlagts visar att demokratin är i fara”.  Netanyahu själv hävdar att de olika utredningarna är politiskt motiverade, ett försök att störta honom. De bägge personer som hanterar utredningarna, regeringens juridiske rådgivare Avishai Mendelblit och rikspolischefen Roni al-Sheikh, är dock bägge hans personliga utnämningar.

Läs mer: Nathan Shachar: Affären bara ett av molnen på Netanyahus himmel
