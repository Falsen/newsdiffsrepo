Magdalena Ribbing:   Jag har aldrig hört att de som deltar i presentöppnandet ska betala för sig
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

En god vän till mig gifter sig snart. Vigsel och fest med övernattning. Dagen efter presentöppning och samkväm med lunch. Enligt inbjudan ska gästerna själva betala för nämnda lunch och dryck då vi deltar i brudparets öppnande av bröllopsgåvorna från dagen innan.

Är det något nytt i bröllopssammanhang? Jag har gästat många bröllop men inte varit med om det här innan. Personligen har jag inga problem att betala för en trevlig sista träff innan folk far hem till sitt. Men jag tänker på de som kanske inte har så gott ställt med tanke på utgifter för övernattning, presenter och färd.

Svar:

Nutida bröllop passerar inte så sällan gästfrihetens ramar: gästerna ska betala för sig, bidra med allehanda sysslor, klä sig i dyra kläder och så vidare, allt till brudparets eget nöje. Vill man ha ett stort bröllop men inte har råd till det kan man med fördel ordna en knytbröllopsfest eller liknande utan pretentiös klädkod och ståtliga arrangemang.

Det som du beskriver låter dubbeltydigt, dels är det vänligt av brudparet att öppna presenterna så att allas nyfikenhet tillfredsställs, dels är det inte särskilt bra att de som deltar ska betala för sig. Brudparet skulle kunna bjuda på förmiddagskaffe och bullar i stället och därefter kan de gäster som vill gå och äta lunch utan samband med presentöppnandet.

Svaret på din fråga är att detta är något nytt, jag har inte hört talas om att ha dagen-efter-lunch på gästernas bekostnad.

Ställ dina frågor om etikett till Magdalena Ribbing – mejla till etikett@dn.se
