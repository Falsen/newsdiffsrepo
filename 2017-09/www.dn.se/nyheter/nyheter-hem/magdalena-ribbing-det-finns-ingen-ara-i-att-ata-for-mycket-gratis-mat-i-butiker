Magdalena Ribbing:   Det finns ingen ära i att äta för mycket gratis mat i butiker
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

Smakbitar av mat i butiker förekommer allt oftare. Jag undrar hur man ska göra med denna provmat. Jag tycker att man tar en bit och stannar för att känna efter om man gillar smaken och vill köpa varan. Men jag ser många som tar för sig flera bitar och går därifrån direkt. Vad är egentligen meningen med smakbitarna?

Svar:

Demonstrationerna av mat i butiker ökar försäljningen av den vara som erbjuds prov på, och det är just det som är avsikten. Tanken är att kunder i matbutiker ska få tillfälle att smaka på något som de inte känner till, men som de efter att ha fått i sig en smakbit förhoppningsvis ska uppskatta – och köpa. Man behöver givetvis inte köpa det!

Även jag har sett det du beskriver, att många bara passerar förbi demonstrationen och förser sig med en bit varefter de raskt går vidare utan att ens låtsas visa intresse för det som de just ätit upp. Men smakbitarna är inte avsedda för dem som redan vet att de inte tänker köpa det som demonstreras. Att bara svepa förbi och ta för sig är stöddigt och nästintill ohövligt.

En person som är van att demonstrera mat i butiker berättar att de flesta kunderna är hövliga och vänliga, men också att allt fler ”passar på” att äta så mycket som möjligt av demonstrationsbitarna. Den som demonstrerar får inte hålla undan och ransonera bitarna, inte heller säga att det som gäller är en bit per person, utan måste se vänlig ut även om det är uppenbart att kunder utnyttjar demonstrationen för att skaffa sig en tillfällig mättnad. Därtill kommer de trista kunder som säger ”usch så äckligt” eller något sådant. Den kommentaren är obehövlig. En synpunkt som att ”det var gott men för salt för mig” är däremot okej.

Ibland har kunder med sig sina barn och uppmanar dem att ta för sig ordentligt, särskilt om det är korv, pizzabitar, kakor eller godis som bjuds. Sällan säger barnen och de vuxna tack. Undantag finns men det är vanligt att demonstrationer uppfattas som gratis lunch eller mellanmål, inte som en vänlig förmån.

Butikerna brukar ha flera demonstrationer på samma dag och det är då lätt att få i sig sin lunch. Ibland finns smakbitar utan någon som demonstrerar dem, exempelvis upplagda på den manuella disken, och där kan man se kunder rafsa åt sig en näve salamibitar eller vad det är, och gå därifrån.

Svaret på din fråga är alltså att matdemonstrationer med smakbitar är trevliga inslag i butiksverksamheten. Den enkla hyfs- och stilregel som gäller är att ta en enda bit förutsatt att man alls är intresserad, och att säga tack. Man är sällan så anonym som man tror. Andra noterar vad man gör och minns det. Det finns ingen ära i att vara snål och pinsamt utnyttjande.

Ställ dina frågor om etikett till Magdalena Ribbing – mejla till etikett@dn.se
