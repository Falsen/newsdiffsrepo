Ministrar enas om kärnvapenutredning
Mikael Holmström

Som DN rapporterat om har detta lett till kraftiga reaktioner från USA och andra stormakter. Sveriges försvarssamarbeten med Nato och andra länder skulle äventyras om Sverige skulle gå vidare och skriva på konventionen, har budskapet varit. Den 20 september öppnas konventionen för undertecknande.

Konflikten mellan de två ministrarna blev tydlig när Margot Wallström skrev ett överraskande inlägg i SvD den 25 augusti . Hon skrev att UD gör en analys av konventionen ”med inriktning att kunna underteckna”. Utspelet överrumplade partibrodern försvarsminister Peter Hultqvist som slog fast i DN:

– Vi ska bidra i den internationella kampen för kärnvapennedrustning. Men detta får inte i någon mening rubba våra säkerhets- och försvarspolitiska samarbeten. Jag har varit väldigt tydlig på den punkten, därför att samarbetena är inte bara viktiga för Sverige utan också för de andra länderna i vårt närområde, sade Peter Hultqvist.

I ett gemensamt uttalandet från de två ministrarna på måndagen sägs nu att det ”var” viktigt att stödja arbetet med konventionen. Men nu ska följderna av konventionstexten granskas.

”Vi kommer inom kort att tillsätta en utredning för att belysa alla konsekvenser av konventionen, inklusive för provstoppsavtalet, ickespridningsavtalet och Sveriges försvarspolitiska samarbeten.”

En genomgående kritik mot konventionen från olika länder, både inom och utom Nato, har varit att konventionen undergräver dessa avtal som ju flera av kärnvapenstaterna undertecknat.

Hur konventionen ska utredas och i vilka former ska regeringen återkomma till i närtid, utlovas det. Ministrarna betonar i sitt uttalande både försvarssamarbete och diplomati:

”Den nationella försvarsförmågan ska stärkas parallellt med att våra försvars- och säkerhetspolitiska samarbeten fortsätter att utvecklas. Vår utrikes- och säkerhetspolitik verkar genom diplomati, medling, konfliktförebyggande och förtroendeskapande åtgärder. Så ökar Sveriges möjligheter att verka för avspänning och stabilitet såväl i vårt närområde som globalt.”, skriver ministrarna.

Läs mer: ”Våra samarbeten får inte rubbas”
