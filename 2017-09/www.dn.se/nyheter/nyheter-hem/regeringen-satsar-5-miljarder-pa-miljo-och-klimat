Regeringen satsar 5 miljarder på miljö och klimat
Hans Rosén

På måndagen presenterade klimatminister Isabella Lövin och biträdande finansminister Per Bolund, båda MP, nya gröna investeringar till ett belopp av 2,8 miljarder kronor för 2018. Tillsammans med vad som tidigare har blivit känt blir det 5 miljarder som riktas mot klimat och miljö i den kommande höstbudgeten.

Två nya bidrag riktas direkt till privatpersoner för att få fler att bli intresserade av att använda el istället för fossila bränslen när man transporterar sig. Från 2018 införs ett ladda hemma-stöd för den som vill installera en laddpunkt i hemmet. Totalt handlar det om 150 miljoner kronor per år.

Dessutom lägger regeringen 350 miljoner kronor årligen från 2018 på en elfordonspremie. Pengarna ska göra det billigare att köpa en eldriven cykel eller moped och regeringens förhoppning är att det ska locka fler att pröva en annan lösning än bilen, framför allt i städerna.

– Det ska inte vara jobbigt, dyrt och ångestfyllt att vara en del av klimatomställningen utan enkelt billigt roligt, säger klimatminister Isabella Lövin.Det här visar att vi har haft ett paradigmskifte i svensk politik.

Den största enskilda gröna satsningen i höstbudgeten är en höjning av anslagen för Klimatklivet med 800 miljoner kronor 2018, med ambitionen att fram till 2020 höja den ytterligare till 2,3 miljarder kronor. Klimatklivet innebär att staten är med och delar kostnaden för investeringar som görs lokalt av kommuner och företag för att minska utsläppen. Laddstolpar och biogasanläggningar är två vanliga typer av projekt.

Regeringen kallar sina satsningar på klimat och miljö ”den största investeringen någonsin för ett grönt samhällsbygge” som gjorts i Sverige. Biträdande finansminister Per Bolund pekar på att anslagen till utgiftsområde 20 i statsbudgeten, som rör klimat och miljö, nu har drygt fördubblats sedan den här regeringen tillträdde.

– Det här visar att vi har haft ett paradigmskifte i svensk politik, säger Per Bolund.
