Magdalena Ribbing:   Det är också värdpersonernas sak att hejda alkoholmissbruk
Magdalena Ribbing

Fråga: Hur gör man när ens bordsgranne på en fest dricker för mycket? När man upptäcker att nu är fyllan där? När bordsgrannen inte vet riktigt vad den gör, börjar sluddra och bli känslosam och säger sådant som den aldrig skulle sagt nykter. Vad gör man då? Ska man låtsas som ingenting? Eller ska man säga till? En full bordsgranne kan förstöra hela middagen.Som medmänniska kan man inte bara låta katastrofen tillta, utan måste göra något.

Svar: Bra att du tar upp denna fråga som många säkert känner igen men få vågar göra något åt. Effekten kan bli förödande när berusningen raserar någons omdöme totalt. Att dricka så mycket att man inte är säker på vad man säger och gör har förstört mer än en karriär, ett familjeliv, en social situation, en vänskap. Vet man att man riskerar att dricka för mycket för sitt eget bästa ber man någon närstående att vara ett hinder för fyllan som man inte klarar själv: att i tid ta undan vin och sprit från ens närhet och ställa dit alkoholfritt. Enklast är att man avstår från alkohol helt – modernt och snyggt utöver riskfritt.

Problemet med vad man säger till sin allt fullare bordsgranne är svårt att lösa. Vanligen är det meningslöst att säga till den man sitter intill på en fest, större eller mindre, ”sluta dricka nu, du har redan fått för mycket.” Det väcker antagligen bara reaktionen ”det har jag inte alls, jag tål mer” – eller ”det ska du inte lägga dig i.” Eller något sådant. Få personer vill medge att de inte kan kontrollera sitt alkoholintag.

Men som medmänniska kan man inte bara låta katastrofen tillta, utan måste göra något. Av omsorg om både bordsgrannen och alla andra på festen kan man säga vänligt och försiktigt ”får jag hjälpa dig så att du inte råkar illa ut; du verkar ha fått mer än tillräckligt av alkohol så jag ordnar alkoholfritt för dig.” Eller den här ännu hyggligare varianten ”jag ska dricka alkoholfritt resten av middagen, du också, du har fått mer än tillräckligt med alkohol nu.”

Men det är också värdpersonernas sak att hejda alkoholmissbruk, som det ju är frågan om. Som värdperson vet man ofta om vilka gäster som befinner sig i riskzonen och då kan man begränsa tillgången på alkohol.

Visserligen kan det kännas som dåligt värdskap, men övriga gäster förstår orsaken om det inte serveras mer än varsitt glas vin, eller om whiskyflaskan är halvfylld. Det är också omsorg om övriga gäster så att inte situationen blir ännu mer genant.

Och så kan vi sluta glorifiera alkohol i överflöd. Det är inte roligt med fulla medmänniskor, varken för dem eller andra.
