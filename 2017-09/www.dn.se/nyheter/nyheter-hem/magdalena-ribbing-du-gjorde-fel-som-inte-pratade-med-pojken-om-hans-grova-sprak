Magdalena Ribbing:   Du gjorde fel som inte pratade med pojken om hans grova språk
Magdalena Ribbing

Ställ dina frågor om etikett till Magdalena Ribbing – mejla till etikett@dn.se

Fråga:

Hör i affären en pojke säga väldigt nedsättande och dumma saker om andra. Har hört grabben förut, och det är alltid grova, mycket sexistiska tillmälen. Då har jag tänkt att "du är inte hans mamma! Håll tyst!" Men i dag så brister det. Jag kallar till mig gänget som håller på att köpa godis, grabben ifråga gömmer sig, och säger: "Jag betalar ert godis! Men inte er kompis godis. För så säger man inte! Eller hur?"

Alla håller med.

Det jag funderar på är: pojken har ju betett sig idiotiskt då jag hört honom, men var det idiotiskt av mig att stigmatisera denne grabb? Jag är ju faktiskt inte hans mor. Vad skulle jag gjort? Inget? Nu kanske jag bekräftade hans bild av att alla kvinnor är, ja, du vet ... Vad har Magdalena för åsikt om detta?

Svar:

Du frågar om min åsikt, och du blir inte glad för mitt svar. Jag anser att du gjorde fel och det har du själv på känn. Du vet inte mer om denna pojke, förmodar jag, än att han häver ur sig ord av obehagligaste art. Kanske beror det på att hans föräldrar inte har lyckats hindra sin sons dumheter, eller att de själva använder ett sådant sätt att tala. Pojken kan också ha en neuropsykiatrisk diagnos av någon sort, det finns sådana där användande av könsord ingår i symptomen.

Oavsett orsak kunde du ha pratat med pojken utom hörhåll för övriga i stället för eventuellt att skapa ytterligare problem för honom genom detta exkluderande. Han kommer knappast att upphöra med sitt dumma prat för att hans kompisar men inte han får sitt godis betalt av en obekant kvinna.

Ställ dina frågor om etikett till Magdalena Ribbing – mejla till etikett@dn.se
