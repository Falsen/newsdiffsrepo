Erik Esbjörnsson:  En sensation i ordets rätta bemärkelse
Erik Esbjörnsson

Varför ogiltigförklaras valet?

– Det fanns helt enkelt för många oklarheter för att de skulle kunna ignoreras och risken var stor att befolkningens förtroende för det demokratiska systemet helt skulle raseras. Oppositionen har under flera månader varnat för risken för fusk, och när valresultatet kom in fanns det tydliga tecken på att sammanställningen av röster skedde på ett oriktigt sätt.

Var beslutet väntat?

– Nej, inte på något vis. Det här är en sensation i ordets rätta bemärkelse. Kenyanerna är luttrade och har vant sig vid ett rättsväsende som går på regeringens linje. Frågan är om ens oppositionsledaren Raila Odinga själv trodde att det skulle gå vägen i högsta domstolen. När han lämnade in överklagan sade han tydligt att detta var en sista chans för domstolen att återupprätta sin status men hela processen hade en aura av nederlag. De måste vara mycket förvånade över dagens besked.

Läs mer: Kenyas val ogiltigförklaras

Vad blir konsekvenserna?

– De omedelbara konsekvenserna är att ett nytt val måste hållas inom 60 dagar. Men det är viktigare att se den större bilden här. Dagens beslut, vågar jag säga, är en av de absolut största framgångarna för det kenyanska demokratibygget i modern tid. Landet har en lång tradition av valfusk och oklara valresultat och i stort sett varje gång har domstolarna och systemet gått emot oppositionen. För tio år sedan svors sittande presidenten Mwai Kibaki in under mystiska omständigheter mitt i natten i vad som närmast liknade en statskupp. Förra valet, 2013, präglades av fusk och få människor trodde att president Uhuru Kenyatta vann med en marginal på 0,5 procent av rösterna – men domstolen vågade inte gå emot etablissemanget. Under de senaste åren har president Kenyatta kraftigt kringskurit rättsväsendet och civilsamhällets manöverutrymme men att domstolen ändå går emot honom är en historisk händelse.
