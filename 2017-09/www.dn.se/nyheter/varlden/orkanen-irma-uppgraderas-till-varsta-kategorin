Orkanen Irma uppgraderas till värsta kategorin
Ossi Carp

En orkan av kategori fem på Saffir-Simpsonskalan innebär att ”katastrofala skador” kan inträffa, med förstörda hus och där ”större delen av området kommer att vara obeboeligt under veckor eller månader”, enligt orkancentret NHC. Vindstyrkan har gradvis tilltagit och var närmare 80 meter i sekunden (280 kilometer i timmen) vid 14-tiden, svensk tid som ligger sex timmar före.

Orkanvarningar har utfärdats i flera karibiska länder, och förutom Florida håller ett antal andra delstater i USA ett öga på Irma, för att se om ovädret viker norrut – stormens öga väntas i nuvarande bana gå mellan Florida och Kuba, men den kan mycket väl vika av norrut också.

NHC:s beräkningar talar för att orkanen kan nå de östligaste bebodda öarna vid klockan 20, svensk tid. Puerto Rico skulle, enligt samma beräkning, kunna drabbas under tidig onsdagseftermiddag, Dominikanska Republiken och Haiti under torsdagen, Kuba under fredagen och Florida på lördag.

”Den här orkanen har potential att bli en stor händelse för östkusten. Den kan också på ett allvarligt sätt belasta Fema och andra federala resurser eftersom den kommer så kort efter orkanen Harvey”, säger Even Myers vid vädertjänsten Accuweather enligt amerikanska medier.

Myndigheter varnar för kraftiga regn, översvämningar, jordskred och vågor på upp till sju meter.

– Det här är inte något bra tillfälle att gå ut och försöka leka med en orkan. Det är inte läge att ge sig ut på en surfbräda, säger Kenneth Mapp, guvernör på Amerikanska Jungfruöarna.

Leewardöarna väntas drabbas först, sent på tisdagen lokal tid. Till Mexikanska golfen väntas Irma först till helgen.

Läs mer: Irma lika kraftig som stormen Harvey
