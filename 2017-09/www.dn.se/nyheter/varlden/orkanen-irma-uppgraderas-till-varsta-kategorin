Irmas extremt hårda vindar allt närmare karibiska öar
Ossi Carp

Invånarna på dessa små öar förbereder sig för det värsta, mycket hårda vindar har mätts upp. Enligt amerikanska orkaninstitutet NHC befann sig ögat tidigt på tisdagskvällen, lokal tid, cirka 21 mil öster om Antigua, med en vindstyrka på 298 kilometer i timmen (drygt 80 meter i sekunden).

Det betyder att Irma med råge kvalificerar sig som en kategori 5-orkan, vars tröskel ligger på 253 kilometer i timmen (70 meter i sekunden). ”Katastrofala skador” kan komma att följa i bebyggda områden, med förstörda hus och där ”större delen av området kommer att vara obeboeligt under veckor eller månader”, enligt NHC.

Orkanvarningar har utfärdats i flera karibiska länder, och förutom Florida håller ett antal andra delstater i USA ett öga på Irma, för att se om ovädret viker norrut – stormens öga väntas i nuvarande bana gå mellan Florida och Kuba, men den kan mycket väl vika av norrut också.

Under torsdagen kan Dominikanska Republiken och Haiti komma att drabbas, Kuba under fredagen och Florida på lördag. Beräkningar visar samtidigt att Irma kan komma att tappa i styrka och ”bara” vara en kategori 4-orkan när den når längre västerut i Karibien. Och det är fortsatt oklart om hur påtagligt den kommer att påverka Florida.

Floridaborna hamstrar nu förnödenheter, rapporterar amerikanska medier. Myndigheter, frivilligorganisationer och enskilda i södra Florida inleder under onsdagen evakuering av personer med speciella behov, rapporterar nyhets-tv-kanalen CNN.

– Jag föredrar att besvära våra invånare med evakuering än att det ska förloras liv, säger borgmästare Carlos Gimenez i Miami-Dade county, det administrativa område som storstaden Miami tillhör.

Myndigheter varnar för kraftiga regn, översvämningar, jordskred och vågor på upp till sju meter.

– Det här är inte något bra tillfälle att gå ut och försöka leka med en orkan. Det är inte läge att ge sig ut på en surfbräda, säger Kenneth Mapp, guvernör på Amerikanska Jungfruöarna.

Läs mer: Irma lika kraftig som stormen Harvey
