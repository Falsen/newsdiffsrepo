Martin Gelin:   Trump är isolerad men knappast handlingsförlamad
Martin Gelin

Det har blivit populärt att beskriva Trump som en allt mer verkningslös president. Många av hans ministrar har de senaste veckorna gjort det klart att de i princip agerar oberoende av presidenten. I en uppmärksammad intervju med USA:s utrikesminister Rex Tillerson häromveckan sade han i ett häpnadsväckande uttalande att Trump inte officiellt för USA:s talan. “Han talar för sig själv”, sade Tillerson. Domstolar och myndigheter över USA fortsätter att stoppa många av presidentens kontroversiella reformer och initiativ. Många av de tomma hot som Trump kommit med sedan han blev president har senare dragits tillbaka, som senast hans löfte om att försöka stänga ner hela Washingtons statsapparat om han inte lyckades få finansiering av gränsmuren mot Mexiko i höstens federala budgetförhandlingar.

Läs mer: De bygger prototyper till Trumps mur

Efter åtta månader i Vita huset har bilden av Trump som tafatt börjat sätta sig i Washington. Hans två besök till katastrofområden i Houston i veckan, där han mest verkade vara bekymrad över sin egen framtoning, förstärkte det intrycket. Den erfarna Washington-reportern Mike Allen skrev i dagarna en uppmärksammad sammanfattning av de myndigheter och ministrar som isolerat Trump under sommaren. Där nämner han bland annat att republikanernas ledare i senaten och representanthuset, Mitch McConnell respektive Paul Ryan, gjort klart att de tänker försöka genomföra en skattereform vare sig Trump hjälper till eller inte.

Läs mer: Trump får kritik för katastrofen

Hans justititedepartement fortsätter framåt med Rysslandsundersökningen, trots Trumps vilda protester. Dussintals direktörer och affärsmän på Vita Husets näringslivsråd har lämnat sina poster i protest. Kina lyssnar inte på hans hot om handelskrig och Nordkorea lyssnar inte på hans varningar om att fortsätta testa långdistansmissiler. Försvarsminister Jim Mattis fortsätter i sin tur att säga rakt emot Trumps uttalanden när det gäller Nordkorea.

Det är med andra ord lätt att få intrycket av att Trump redan kan avfärdas som en handlingsförlamad och närmast irrelevant president. Men det vore ett misstag. I själva verket kan Trump fortfarande åstadkomma oerhört mycket, trots att många av hans närmaste medarbetare numera mest verkar uppfatta honom som ett genant inslag i Washington.

Efter helgens fortsatta missiltester i Nordkorea går det inte att utesluta att Trump, med sina impulsiva Twitter-kommentarer, riskerar att fortsätta eskalera krisen. I helgen föreslog Trump även att starta ett handelskrig med alla de länder som i dag handlar med Nordkorea. Det skulle innebära att USA upphörde all handel med Kina, vilket är extremt osannolikt. Men Trump tycks fortfarande beredd att vidta drastiska åtgärder för att pressa Nordkoreas grannländer att hårdare få landet att upphöra missiltesterna. Trump har även hotat att upphäva ett handelsavtal med Sydkorea i veckan.

Läs mer: Trump hotar avsluta handelsavtal med Sydkorea – trots kärnvapenkris

Det ser även ut som att Trump på tisdag kommer att upphäva DACA, en lag som genomfördes av Barack Obama, i syfte att skydda barn till papperslösa invandrare från att deporteras. Det är en populär lag, med stöd av 7 av 10 amerikaner, men bland Trumps kärnväljare är motståndet starkt. Omkring 800.000 unga papperslösa i USA kan bli utvisade om Trump upphäver lagen.

Under sommaren har vi även sett hur statliga myndigheter nu när Trump hunnit etablera sig som president fått en tydlig prägel av den nya presidentens högerpopulistiska linje. I regel tar det lite tid för statliga myndigheter att byta ut personal när en ny president tillträder, men nu ser vi att det börjat hända. I början av året fungerade exempelvis miljödepartementet EPA som en bromskloss för Trumps kontroversiella förslag att göra gigantiska nedskärningar i miljö- och klimatinvesteringar.

Nu har de flesta som var emot Trump lämnat myndigheten och ersatts av lojalister, vilket resulterat i att myndigheten exempelvis börjat skicka ut pressmeddelanden där de attackerar individuella journalister som kritiserat Trump och citerar den högerextrema hatsajten Breitbarts vilseledande inlägg i försvar för Trumps klimatpolitik. Det är ett av många tecken på att Trumps hatkampanj mot nyhetsmedier skickar ringar på vattnet till andra federala myndigheter.

Läs mer: Förödelsen som staden bäddat för

Senare i höst är det även möjligt att Trump får en ny chans att upphäva Barack Obamas sjukvårdsreform. En demokratisk senator i New Jersey är anklagad för grov korruption och kan förlora sitt säte, vilket skulle ge republikanerna precis den majoritet de behöver för att göra ett nytt försök att upphäva reformen.

Dessutom lär Trump fortsätta underminera det oberoende rättsväsendet i USA, samtidigt som han försöker se till att polis och militär står på hans sida. Nyligen upphävde Trump ett förbud mot militär utrustning, som stridsvagnar och granatkastare, ska få användas av lokala polismyndigheter. Trump verkar förbereda sig på en möjligt situation där poliserna kan fungera som en parallell militär om Trump skulle hamna i trubbel, vilket inte är osannolikt med tanke på hur djupt många polismyndigheter redan i dag stödjer Trump.

I Philadelphia höll chefen för polisförbundet nyligen ett tal där han kallade den svarta medborgarrättsrörelsen Black Lives Matter “en flock rabiata djur” samtidigt som han viftade bort en anklagelse om att det fanns nynazister i poliskåren som “oväsentligt”. I Arizona betraktar polisen Trump närmast som en skänk från ovan, efter att han benådat den kontroversielle sheriffen Joe Arpaio, som förklarats skyldig till att bryta mot USA:s konstitution genom systematisk diskriminering mot latinamerikaner. I Texas möttes Trump förra året av en poliskår klädda i röda Trump-kepsar på flygplatsen (vilket strider mot deras uppdrag, som politisk neutrala, men de var redo att ta den risken för att visa sin lojalitet gentemot Trump).

Det är inte heller så att republikanerna i någon väsentlig mening tagit avstånd från Trump. Det skulle vara för politiskt riskabelt. Trumps förtroendesiffror har rasat ordentligt sen han blev president, från 45 procent till 34 procent i Gallups dagliga mätningar. Men det innebär fortfarande att en klar majoritet av republikanernas väljare stöder Trump. Om en republikansk senator eller kongressledamot skulle ta bestämt avstånd från Trump, i stället för att nöja sig med att uttrycka en mer diffus oro på Twitter, skulle det sannolikt innebära att de utsattes för en primärvalsutmanare från högerkanten och därmed förlorar sitt säte.

Ett sätt att förklara Trumps beteende är just att han fortsätter försäkra sig om att han behåller hängivet stöd från dessa kärnväljare, som utgör ungefär en tredjedel av den totala amerikanska väljarkåren. Den republikan som vill bli omvald i kongressvalet nästa höst kan därmed välja mellan en relativt trygg strategi, att omfamna Trump och republikanernas kärnväljare, eller en avsevärt mer riskabel väg: att distansera sig från Trump.

Trots regelbundna rapporter om Trump som handlingsförlamad och utstött så lär han fortsätta regera med samma kontroversiella metoder under en överskådlig framtid.
