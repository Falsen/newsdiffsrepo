Så känner du igen högerextremas symboler på nätet
Linus Larsson

Scenerna från den amerikanska staden Charlottesville visade unga, skrikande män med facklor, heilande extremister och människor med tatuerade hakkors. ”Jews will not replace us” – judar ska inte ersätta oss – skanderade vissa medan en av deltagarna satte sig i sin bil, körde den rakt in i motdemonstrationen och dödade 32-åriga Heather Heyer.

Det påminde om nyfascistiska uppvisningar som har funnits under lång tid. Men det var också något nytt. Många av deltagarna representerade den yngre, nätbaserade rasistiska rörelsen som för utomstående framstår som mycket märklig. Inte minst kan det vara svårt att få ihop den våldsamma, hatiska aktivismen med valet av symboler.

Det är medvetet. Genom ironi och ibland rena fånerier har denna rörelse nått grupper som kanske skulle ha skrämts i väg om hakkors eller Ku klux klan-kåpor var det första de såg.

Läs mer: Susanne Ljung: Därför har den vita pikétröjan blivit högerextremisternas uniform

Mest känd är kanske Pepe, en grön tecknad groda som adopterades som symbol av högerextrema. Den användes tidigare av många andra, den är faktiskt gammal nog att ha dykt upp på Myspace (någon som minns?) första gången. Men i ett bisarrt litet kulturkrig i fjol tog nationalister, högerextrema och allmänna nättroll den till sig.

Inte minst blev den brännhet under presidentvalskampanjen, när Donald Trump själv skickade vidare en bild av Pepe vid ett presidentpodium med omisskännlig Trumpkalufs. Samtidigt blev det vanligare att använda den märkliga grodan som profilbild bland Trumpanhängare och högerextrema.

Hösten 2016 blev den så förknippad med rasism att Anti-defamation league, en stor organisation mot antisemitism, listade den som hatsymbol bland hakkors och gängtatueringar populära bland nynazister.Om tusentals personer med grodor, mjölkglas och okej-tecken i sina profiler sprider antisemitiska konspirationsteorier och hetsar mot feminister, då fylls de med riktig innebörd.

Men Pepe existerade bara som bild och kunde därför inte användas i texter. Lösningen blev en vanlig emoji i form av en vanlig grön groda. Den ser glad och trevlig ut, med vidöppna ögon och ett brett leende. Men signalen var viktigare än utseendet – den glada grodans ansikte blev ett emblem som visar att bäraren hör hemma i högerpopulism eller ren nyfascism.

När Twitter, och en rad andra internet företag, efter Charlottesville började stänga ner nazistiska konton, vände sig många till det nystartade alternativet Gab.ai. Det lanserades som en plats för närmast oinskränkt yttrandefrihet, men grundaren har också hänvisat till en vänsterhegemoni som han anser styr företagen bakom de stora sociala medierna som en orsak till varför Gab behövs. Och symbolen? En grön, glad groda.

Liknande exempel finns i massor, det ena mer absurt än det andra. Ett glas med mjölk är ett. Bakgrunden finns delvis på nätforumet 4chan, en kaosartad plats och skapelseplatsen för många märkliga nätfenomen. Idén att göra mjölkglaset till en vit makt-ikon bygger på att människor med västeuropeiskt ursprung ska ha magar bättre lämpade för stora mängder laktos än andra.

Sedan kom handtecknet för okej, där tummen och pekfingret skapar en cirkel medan övriga fingrar spretar uppåt. Tecknet är naturligtvis gammalt och väletablerat, exempelvis är det en officiell del av dykares förenklade teckenspråk för kommunikation under vattnet.

Men tidigare i år försökte någon, jo självklart på 4chan, börja sprida idén att det i själva verket var en vit makt-hälsning. De tre fingrarna skulle visa ett W och resten av handen ett P, vilket skulle skrivas ut ”white power”. Inte särskilt många gick på bluffen. Moralpaniken över att folk ovetandes spred rastistpropaganda uteblev. Men långt ut på högerflanken tog många det till sig, med foton där de gör tecknet eller genom att lägga till okej-emojin i sin profil.

Låter det tramsigt? Det är tanken. Målet är att välja symboler som ter sig så oskyldiga att den som kritiserar ska framstå som fånig och kunna hånas för att överreagera: För att vara en lättkränkt liten – just det, snöflinga, ytterligare en populär symbol. Om än i motsatt riktning då den beskriver en bräcklig person som inte klarar kritik och tuffa tag i allmänhet.

Drömmen är att omvärlden ska reagera med panik och ropa ut sin vrede mot mjölk och små grodor – för då får kritiken mot högerextremismen en fånig klang.

Men som signaler fungerar symbolerna, hur töntiga de än är. Om tusentals personer med grodor, mjölkglas och okej-tecken i sina profiler sprider antisemitiska konspirationsteorier och hetsar mot feminister, då fylls de med riktig innebörd. Andra rasister får ett sätt att känna igen en meningsfrände.

Symboler är oftast rätt fåniga. De italienska 1900-talsfascisternas spöknippe, strecken som utgör ett hakkors, har en lång historia men de bär inte mycket betydelse i sig. De får sin mening i kraft av hur de används.



De nya symbolerna

Grodan Pepe



Den gröna grodan hade funnits på nätet i mer än ett årtionde innan den kapades som symbol av den högerpopulistiska eller högerextrema rörelse som brukar kalla sig alternativhöger, ”alt-right” på engelska.

Innan dess användes den i bredare sammanhang. Artister som Nicki Minaj och Katy Perry har båda använt Pepe-bilder. Men den blev allt tydligare kopplad till rasism och listas sedan i fjol som en hatsymbol av Anti Defamation League, en organisation mot antisemitism.

Pepes ursprungliga skapare har öppet tagit avstånd från vad hans figur har blivit representant för.

Red pill



I filmen Matrix fick den som valde det röda pillret se världen för vad den verkligen är. Det har gjort den till en tacksam symbol för folk som är övertygade om att de ser en sanning som den förledda massan har missat – oftast att män, särskilt vita, är förtryckta och att feminismen är den nya diktaturen. Det mest kända uttrycket är ett diskussionsforum på sajten Reddit, kallad just The Red Pill. Den beskrivs som en plats för samtal om ”identitet, sexuella strategier och valmöjligheter i vår globala kultur för att gynna män.”

Okej-tecken



Egentligen inte på något sätt en symbol för rasism eller högerextremism. Att den ändå kan dyka upp i sådana sammanhang är resultatet av ett misslyckat skämt på nätforumet 4Chan. En användare försökte där etablera bluffen att det var ett hemligt vit makt-tecken och att alla som använde det antingen i hemlighet signalerade sin tillhörighet med rasisterna. Alternativt skulle andra förfäras över hur många som använde det olämpliga tecknet.

Få, om någon, gick på det. Men sedan dess har det blivit mer populärt på den yttre högerkanten att göra tecknet eller att använda emojin.

MSM-förkortningen



Ingen emoji, men väl en förkortning som har vunnit särskild mark i vissa högerkretsar. MSM står för ”main stream media”, stora tidningar, radio- och tv-kanaler. Därmed betyder det ungefär samma sak som svenskans gammelmedia. Det vore orättvist att kalla MSM en högerextrem symbol, vissa använder begreppet utan att ha sådana kopplingar. Men uttrycket, eller särskilt förkortningen, är åtminstone vanligt förekommande bland högerextremister.
