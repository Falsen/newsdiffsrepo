Israel bombade mål i Syrien
Nathan Shachar

De senaste åren har ett hundratal attacker riktats mot syriska mål, men då mot vapenleveranser eller vapenförråd ämnade för libanesiska Hizbolla.

Enligt uppgifter som Israel vägrar bekräfta förstördes delar av de statliga syriska vapenindustrierna, SSRC, där kemiska stridsmedel och ballistiska missiler utvecklas. Alla SSRC:s ledande anställda står på USA:s svarta terrorlista för sin roll i Syriens gaskrig mot sina egna civila. Det bombade komplexet tillverkar också den klorgas som det syriska flygvapnet fäller över civila områden.

Under ett blixtbesök hos Vladimir Putin i veckan protesterade premiärminister Benjamin Netanyahu mot att Iran inlett vapenproduktion nära gränsen till Libanon, för att göra det svårare för Israel att bomba vapenkonvojer till Hizbollah. Israel anser sig ha svikits av USA, som utan vidare givit Ryssland och Iran fria händer i Syrien. ”Iranska vapenfabriker i Syrien spolierar allt hopp om stabilitet i regionen”, sade Netanyahu till Putin.

Iran är Rysslands närmaste allierade, i Syrien och i världen, men Putin inser att Israel kan spoliera glädjen över segern i Syrien. När de israeliska planen avfyrade sina attackrobotar var ryssarna av allt att döma underrättade. De stora ryska luftvärnssystemen aktiverades inte, trots att målet för attacken ligger mycket nära den ryska flygbasen Khmeimim. Enligt syriska oppositionskällor befinner sig nordkoreanska och iranska experter permanent på den bombade basen.
