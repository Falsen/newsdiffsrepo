Orkanen Irma samlar kraft före landkänningen
Juan Flores

Det är när Irma lämnar Kuba och kommer ut över de varma vattnen i Mexikanska golfen – de varmaste i området – som superorkanen väntas samla ännu mer förödande kraft, enligt CNN.

Det amerikanska orkanvarningsinstitutet NHC uppgraderade orkanen – som det senaste dygnet rört sig långsammare, med ungefär 20 kilometer i timmen – sent på fredagskvällen lokal tid till en femma igen.

Även om man fortfarande bedömer att Irma blir en fyra när orkanen svept längre in över Florida, kan den vara en femma över öarna i Florida Keys, strax utanför fastlandet, och det finns en risk att det blir den fjärde orkanen någonsin i den kategorin som slagit mot USA.

Enligt de nya prognoserna kommer storstaden Miami att klara sig från att träffas rakt på av orkanen, som troligen rör sig längs västra Florida, upp mot Jacksonville och Nashville.

Myndigheterna fortsatte under natten att uppmana invånarna i Florida att lämna sina hem, eftersom man befarar att flodvågor på uppemot fyra meter kommer att svepa in över kusten.

Hela 5,6 miljoner människor berörs av ordern att evakuera.

Andrew Sussman, chef för Floridas orkanmyndighet, säger att de som uppmanas evakuera, en fjärdedel av delstatens befolkning, är de som bor i den södra halvan av delstaten, samt de som bor i inlandet i undermåliga bostäder.

Irma kommer att nå Florida Keys tidigt söndag morgon, och flera av de öar som ingår i Key Wests pärlband kommer att täckas helt av vatten.

– Orkanen är större än hela vår delstat och kan orsaka stora och livsfarliga skador längs båda kuststräckorna. Minns Andrew för 25 år sedan som orsakade mycket svåra skador i Florida, Irma är värre. Vinden kan orsaka en till tre meter höga vågor vilket är livsfarligt, sa guvernör Rick Scott i en direktsänd uppmaning.

Scott varnade också för att vägarna kommer att bli igenkorkade, och uppmanade Floridaborna att åka i tid.

– När orkanen kommer det inte att finnas någon hjälp ute på gatorna, ingen polis eller räddningstjänst, då måste alla ha tagit sig till ett hjälpcentrum. Under minst fem timmar, kanske tio, finns det ingen hjälp, sa Miamis borgmästare Philip Levine i en intervju med CNN.

Samtidigt som Irma närmar sig södra Florida växer ännu en orkan i styrka. José befinner sig just nu nordost om Barbados och rör sig mot nordväst. Enligt USA:s nationella orkancentrum betecknas José just nu som en ”extremt farlig” kategori 4-orkan. Dessutom växer ännu en tropisk storm fram i Mexikanska golfen, stormen Katia.

Hittills har omkring 24 personer rapporterats ha omkommit under Irmas framfart över de karibiska öarna.
