Tungt motstånd mot Trump om migrantprogram
TT

Daca ger migranter som kom till USA före sin 16:e födelsedag möjlighet att stanna i landet och arbeta lagligt i tvåårsperioder som kan förlängas. De knappt 800.000 som kvalat in har gått i skola i USA eller gjort militärtjänst och har inte begått allvarliga brott.

Trumps plan i nuläget är att ge kongressen sex månader på sig att ta fram ett alternativ till Daca, säger källor till webbtidningen Politico. Ett definitivt besked väntas på tisdag.

Skälet till att Trump agerar nu är att tio republikanska delstater hotat att stämma staten för programmet, som kom till genom en presidentorder av Barack Obama 2012. Att Obama fattade ett sådant beslut var maktmissbruk, enbart kongressen kan ge papperslösa amnesti, resonerar delstaterna.

Att riva upp Daca var även ett av Donald Trumps vallöften, men de senaste månaderna har det varit mer oklart var han står. En tjänsteman säger till tidningen The New York Times att Trump känner för de unga migranterna – i USA kallade ”dreamers” – som i många fall levt hela sina liv i landet och inte vet något annat.

Många kongresspolitiker har manat presidenten att behålla åtminstone delar av Daca.

New Yorks guvernör, demokraten Andrew Cuomo, och statens rättsliga myndigheter svär att de ska stämma president Donald Trump i domstol om han skrotar programmet, rapporterar Reuters.

Cuomo förklarar sitt ställningstagande med att ”presidentens åtgärd kommer att vända upp och ned på livet för hundratusentals unga människor som bara har kallat Amerika sitt hem”.

Delstatens Washingtons högste åklagare Bob Ferguson ger eldunderstöd till sina demokratiska partikamrater. Även han tänker ta till stämning i domstol för att stoppa Trump.

”Jag kommer att använda alla rättsliga verktyg som står mig till buds för att försvara de tusentals dreamers som finns i Washington, skriver han i ett uttalande.

Han och ytterligare 19 höga delstatsåklagare skrev till Trump i juli, att om presidenten tänker avsluta programmet ska de försvara det med ”alla lämpliga medel”.

Trump får även tungt motstånd i sitt eget parti. Representanthusets talman Paul Ryan och den republikanske senatorn Orrin Hatch har bett presidenten att inte upphäva programmet. Nu säger deras partikamrater James Lankford och Tom Cotton, båda inflytelserika senatorer, samma sak.

Många kända företagsledare har manat Trump att hålla fingrarna borta, exempelvis Apples vd Tim Cook, Microsofts vd Satya Nadella, General Motors vd Mary Barra samt Facebooks vd och grundare Mark Zuckerberg.
