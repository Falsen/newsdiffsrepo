Ryska konsulatet bränner okänt material
Clas Svahn

Kraftig, svart rök steg på fredagen plötsligt från byggnaden där det ryska konsulatet är inrymt i San Francisco. Den lokala räddningstjänsten kallades till platsen efter att ha blivit larmad om den misstänkta eldsvådan.

Väl framme stoppade konsulatets personal brandmännen från att komma in i byggnaden, rapporterar nyhetsbyrån AP, vars reporter hörde personer inifrån byggnaden ropa till räddningstjänstens personal att det inte var några problem.

En talesperson för San Franciscos räddningstjänst, Mindy Talamadge, berättar för AP att de hade fått ett larm om att det kom rök från byggnaden och därför skickade personal till platsen för att undersöka det hela, men att man då upptäckte att den svarta och skarpa röken kom från skorstenen.

Läs också: USA beordrar Ryssland att stänga konsulatet

Mindy Talamadge berättar samtidigt att de inte har några uppgifter om vad det är som bränns i eldstaden, men att med tanke på att temperaturen utomhus är 35 grader så finns det inget större behov av av att elda, och att man kunde utesluta att det var en olycka.

– Det var inte oavsiktligt. De brände något i sin eldstad, säger hon till AP.

Larmet om en möjlig brand i konsultatet kom dagen efter det amerikanska utrikesdepartementet plötsligt beordrade Ryssland att stänga tre av landets diplomatiska beskickningar i USA, varav en av dessa var just konsulatet i San Francisco.

Slutdatum för att lokalerna skulle vara utrymda var satt till lördagen.

En talesperson för det ryska utrikesdepartemenet, Maria Zakharova, säger till nyhetsbyrån att de amerikanska säkerhetsmyndigheterna planerat att genomsöka konsulatet under lördagen. Enligt Zakharova skulle även de ryska diplomaternas lägenheter undersökas.

Det amerikanska utrikesdepartementet vill inte säga om det ska ske.

Det är inte ovanligt att diplomater bränner dokument i samband med att man tvingas lämna sina fastigheter. När anti-amerikanska protester tog sig allt mer våldsamma uttryck i Libanons huvudstad Beirut i september 2012 brände amerikanska diplomater känsliga dokument på ambassaden.

Enligt AP har USA:s underrättelsetjänst länge haft konsulatet i San Francisco under uppsikt efter misstankar om att delar av konsulatets personal i själva verket är spioner snarare än diplomater. Grannar har tidigare uppgett att de ofta har undrat vad det är för typ av utrustning som konsulatet har förvarat i utrymmen på byggnadens tak – som har utsikt över båttrafiken i hela San Francisco-bukten.
