Ryska konsulatet tvingas stänga – bränner okänt material
Adam Svensson

Kraftig, svart rök steg plötsligt upp på fredagen från byggnaden där det ryska konsulatet är inrymt i San Francisco. Den lokala räddningstjänsten kallades till platsen efter att ha blivit larmade om den misstänkta eldsvådan.

Då stoppade konsulatets personal brandmännen från att komma in i byggnaden, rapporterar nyhetsbyrån AP, vars reporter hörde personer inifrån byggnaden ropa till räddningstjänstens personal att det inte var några problem och att ”oidentifierade föremål” höll på att brännas upp.

En talesperson för San Franciscos räddningstjänst, Mindy Talamadge, berättar för AP att de hade fått ett larm om att det kom rök från byggnaden och därför skickade personal till platsen för att undersöka det hela, men att man då upptäckte att den svarta och skarpa röken kom från skorstenen.

– De brände något i skorstenen, säger hon till nyhetsbyrån.

Mindy Talamadge berättar samtidigt att de inte har några uppgifter om vad det är som bränns i eldstaden med tanke på att temperaturen utomhus är 35 grader, men att man kunde utesluta att det var en olycka.

– Det var inte oavsiktligt. De brände något i sin eldstad, säger hon till AP.

Larmet om en möjlig brand i konsultatet kom dagen efter det amerikanska utrikesdepartementet plötsligt beordrade Ryssland att stänga tre av landets diplomatiska beskickningar i USA, varav en av dessa var just konsulatet i San Francisco.

Deadline för att lokalerna skulle vara utrymda var satt till lördagen.

Enligt AP har USA:s underrättelsetjänst länge haft konsulatet i San Francisco under uppsikt efter misstankar om att delar av konsulatets personal i själva verket är spioner snarare än diplomater. Grannar har tidigare uppgett att de ofta har undrat vad det är för typ av utrustning som konsulatet har förvarat i utrymmen på byggnadens tak – som har utsikt över båttrafiken i hela San Francisco-bukten.
