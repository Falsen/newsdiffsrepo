Polisens angrepp på sjuksköterskan filmades
Clas Svahn

Händelsen inträffade i Salt Lake City i Utah och fick under helgen stor spridning på nätet.

Bilderna som tagits med en kroppsburen kamera visar hur sjuksköterskan gör allt för att få polisen att förstå att han är på väg att bryta mot lagen, skriver Salt Lake Tribune.

Det var när en polispatrull kom till universitetssjukhuset i Salt Lake City den 26 juli efter en svår trafikolycka där en bilist i ett försök att undfly en jagande polispatrull kolliderar med en annan bil som händelsen inträffade. En man fick omfattande brännskador och fördes medvetslös till sjukhus. En annan man avled.

När polispatrullen kommer till sjukhuset för att få tillgång till ett blodprov på den medvetslöse mannen får kriminalkommissarie Jeff Payne till svar av sköterskan, Alex Wubbels, att sjukhuset bara kan ge ett sådant om tre kriterier uppfylls:

1. Efter medgivande från patienten – vilket var omöjligt. 2. Om personen är gripen – vilket han inte var. 3. Om polisen har ett domstolsbeslut på att få ta ett prov – vilket man inte hade.

– Jag försöker bara göra mitt jobb, säger Wubbels till Payne.

– Så om jag inte har något av detta så får jag inget blodprov? svarar Payne.

För säkerhets skull kontaktade Wubbels också sin chef och på filmen hörs hur chefen bekräftar att polisen inte har rätt att begära ett blodprov.

– Varför anklagar du budbäraren? frågar chefen över telefon.

– Det är hon som nekar mig att ta ett prov, svarar Payne.

– Sir, du gör ett stort misstag just nu, precis som du gör ett stort misstag som hotar en sjuksköterska, säger chefen.

Detta imponerar inte på Payne som sedan skriker att han är färdig med Wubbles och skriker åt henne att hon är gripen.

Payne drar sedan sjuksköterska ut från sjukhuset, vrider hennes armar bakom ryggen och sätter på henne handklovar samtidigt som Wubbels skriker på hjälp. Till slut tvingar Payne in Wubbles i polisbilen.

Medan Wubbels chockad sitter i bilen hörs hur Payne diskuterar hur händelsen kan komma att påverka ett extraknäck som ambulansförare:

– Jag kommer att köra alla patienter som snabbt ska vidare till sjukhuset och ta de bra patienterna någon annanstans, säger Payne.

Tjugo minuter efter det att hon placerats i polisbilens baksäte släpptes Alex Wubbels ut igen.

Jeff Payne är nu föremål för brottsutredning och har tillsammans med en kollega stängts av från sitt jobb. Polischefen i Salt Lake City, Mike Brown, har bett Alex Wubbels om ursäkt för det som hänt och kallar det hela för oacceptabelt, skriver Salt Lake Tribune.

– Hon gjorde bara sitt jobb, säger Brown.

Även borgmästaren i Salt Lake City, Jackie Biskupski beklagar det inträffade och säger att det polismannen gjorde inte var nödvändigt.

– Vi ber verkligen om ursäkt, säger Biskupski.
