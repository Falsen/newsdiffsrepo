”Vi söker inte konfrontation med Spanien utan bättre samlevnad”
Nathan Shachar

Har Kataloniens premiärminister, före detta journalisten Carles Puigdemont, inga nerver? Han skrattar och skämtar och skakar hand med beundrare som om han inte hade några bekymmer i världen. Också då han sitter instängd med sin stab i ett rum tränger skratten genom dörrspringorna. De flesta, i Puigdemonts kläder, skulle ha lätt att hålla sig för skratt, för ett stort oväder tornar upp sig i hans väg. Katalanernas folkomröstning om utbrytning ur Spanien, som är hans verk, är i Madrids ögon ett uppror. EU:s länder måste mycket snart besluta sig: Ska de erkänna den nya staten eller hjälpa Spanien att isolera den?

Puigdemont kommer att behöva tur och skicklighet. Och han kommer att behöva historien på sin sida, den som så många gånger svikit katalanerna när det gällt. Men när DN träffar honom i Köpenhamns gamla hamnkvarter undviker han högtidliga och ödesmättade ord:

– Det här är inget äventyr vi givit oss in i, utan en demokratisk process. Det är politik. Vi söker inte konfrontation med Spanien, utan en ny och bättre samlevnad. Våld är uteslutet. Den 1 oktober är inte startskottet till en kris, utan slutet på en process som inleddes 2010.

Men konflikter urartar ofta till våld utan att någon velat det.

– Under alla dessa år, med väldiga manifestationer över hela Katalonien flera gånger om året, har vi inte sett något våld alls! Vi är militanta i vår fredlighet – fast spanska staten drivit ett smutsigt krig mot oss via domstolarna och trakasserar borgmästare och politiker.

Vår tid har sett många nya stater. Men de har oftast varit resultatet av någon sorts samförstånd eller avtal, om inte av krig. Ni agerar helt på eget bevåg, utan några allierade.

– Det är inte sant. Det finns inga stater som lovat att inte erkänna oss. Ingen kan erkänna oss nu, eftersom det skulle uppröra Spanien. Den spanska pressen gör stor sak av vår isolering. Men så snart vi står på egna ben börjar ett nytt kapitel. Vi har redan diskreta kontakter med partier i många länder, inte minst i Skandinavien. Kataloniens ekonomi är större än Danmarks, vem skulle vilja hålla sig utanför den? Jacques Delors (dåvarande EU-basen) dundrade mot Slovenien när det slet sig loss ur Jugoslavien, men vi vet hur det gick sedan. Slovenien blev EU-medlem.

När Puigdemont, utrikesminister Raúl Romeva och stora delar av den katalanska ledningen besökte Skandinavien i förra veckan, väckte det uppmärksamhet. Har de tid med sånt nu? Ja, för opinionen i europeiska länder blir en nyckelfaktor i spelet.

Madrid vill att Bryssel ska hjälpa till att isolera och straffa katalanerna. Men européer i gemen är vänligt inställda till Katalonien, om det nu är av historiska skäl eller av fotbolls- och turistskäl. Det är inte säkert att de kommer att acceptera att deras politiker agerar blint efter Madrids och Bryssels föreskrifter. De fyra största danska partierna överlade med Puigdemonts medarbetare under hans besök, trots intensivt spanskt ogillande.

För tre år sedan, då DN senast intervjuade Puigdemont, var han borgmästare i det lilla Girona, den katalanska nationalismens högborg. Men vid årsskiftet 2015/2016 utspelades en sällsam intrig i Barcelona. Det lilla extrema vågmästarpartiet CUP hotade Katalonien med nyval om inte separatistlägrets drivande kraft, premiärminister Artur Mas, lämnade politiken. Mas, enligt CUP, var en korrupt kapitalist. I stället för att välja någon av den katalanska politikens tunga maktspelare till sin efterträdare utsåg Mas den okände Puigdemont.

Premiärminister Mariano Rajoy, kung Felipe VI och Carles Puigdemont under en minnesceremoni efter terrorattacken i Barcelona i augusti. Foto: Rex IBL

Dagarna efter terrordåden i Barcelona den 17 augusti fick omvärlden lära sig uttala den nye ledarens efternamn. Under minnes- och sorgeceremonierna framträdde han sida vid sida med sina huvudmotståndare, kung Felipe VI av Spanien och premiärminister Mariano Rajoy. Bägge tog tillfället i akt och pikade Puigdemont i sina framträdanden: ”Vad Spanien behöver nu är enhet, inte splittring!”.

Hur såg du på det?

– Vi är motståndare på en punkt, men de är demokrater som vi. De är våra allierade i kampen mot terrorismen. Jag känner inget agg mot dem.

Under massdemonstrationen i Barcelona mot terrorn blev både kungen och Rajoy utbuade och utvisslade. Många spanjorer såg det som en förolämpning och en cynisk politisering av massakern på La Rambla.

– Det var olustigt, men det var helt spontant och inget vi kunde ha förhindrat. Jag har själv blivit utbuad många gånger i spanska miljöer. Gamle kungen Juan Carlos blev utbuad vid OS-invigningen i Barcelona 1992. Det hör till jobbet.

Nathan Shachar: Dådet sätter fokus på den katalanska frågan

Under demonstrationen i Barcelona syntes få eller inga paroller mot jihadism, men desto fler plakat mot islamofobi. Det finns radikal islamism, men ingen islamofobi i Katalonien.

– Det var preventivt. Vi har ingen islamofobi och vi tänker inte låta den sticka upp nu.

Av Kataloniens 7,5 miljoner invånare har nära en miljon invandrat sedan 2010. Kanske tio procent av muslimerna hör till moskéer som bekostas av Saudiarabien och sprider extremistiska budskap. Är det en fara?

– Vi satsar allt på integration. Jag vet inte hur det ser ut i Sverige, men här är vi noga med att invandrare inte ska bo i ghetton och att de ska leva inne i vårt samhälle från första början.

På mindre orter – inte i Barcelona – lär sig invandrare katalanska innan de lär sig spanska. När Puigdemont började skolan var det tvärtom, också för de infödda:

– Jag lärde mig läsa och skriva på ett främmande språk. Katalanskan var bannlyst från skolan. Och jag lärde mig inte ett sant ord om min egen historia. Jag var tretton då diktatorn Franco dog. Först då kunde vi börja studera vår egen kultur utan repressalier.

Puigdemont växte upp i byn Amer, i en kompakt nationalistisk omgivning. Men efter diktaturens fall hade han inte en tanke på någon brytning med Spanien.

– Det fanns en god vilja i Madrid. De lät vår exilledare Taradellas återvända 1977 och 1978 fick vi vårt självstyre. Det var inte perfekt men det rådde en väldig optimism.

Optimismens höjdpunkt inföll 1996, med den så kallade Majestic-pakten (efter ett hotell i Barcelona). Då gjorde Spaniens högernationalistiske regeringschef José Maria Aznar och Puigdemonts parti, som då hette CiU, upp om samverkan både i Spaniens och Kataloniens parlament och om utökad autonomi för Katalonien. Allt tycktes möjligt. Men katalanerna ville mer. De ville, som baskerna, kontrollera skatter och budget. Och allra viktigast, de ville erkännas som egen ”nation”.

– Efterhand kom allt detta inom räckhåll. Vi började formulera nya statuter för Katalonien 2003. Socialistledaren Rodriguez Zapatero lovade oss sitt stöd. I mars 2004 kom han till makten. De nya staturerna vann majoritet i spanska parlamentet, i katalanska parlamentet och i en katalansk folkomröstning, allt enligt regelboken. Det var stort, men sedan gick allt till spillo.

Kallduschen som ledde historien i nya banor kom i juli 2010. Efter påtryckningar från den spanska nationalistoppositionen och dess ledare Mariano Rajoy strök den spanska författningsdomstolen TC alla de omstridda punkterna i de nya statuterna.

– Sju års arbete torpederades. Det gick djupt hos oss. Hundratusentals lade helt om sin syn på relationerna till Spanien. I juli 2010 fanns det 14 separatister i Kataloniens parlament. I dag finns det 72, mer än hälften. Det säger allt. Vi ville inte detta, vi drevs till det.

När du är ensam med Rajoy och försöker tala om de här sakerna, vad säger han?

– Han slår ifrån sig och utbrister ”Jag vill inte och jag kan inte tala om detta, det är mot författningen”. Han och jag har aldrig någonsin förhandlat eller talat öppet om framtiden.

– Vi är fortfarande öppna för allt, vi är redo att lägga folkomröstningen på is och göra upp i godo, men jag tror inte det är politiskt möjligt för Rajoy. Allt talar för att framtiden avgörs slutgiltigt i valet den 1 oktober.
