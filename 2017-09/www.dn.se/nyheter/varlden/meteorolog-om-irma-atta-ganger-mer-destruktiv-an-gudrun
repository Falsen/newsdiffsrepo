Meteorolog om Irma: Åtta gånger mer destruktiv än Gudrun
Ossi Carp

Irma är Atlantens kraftigaste orkan någonsin efter den något starkare Allen 1980, och har uppmärksammats för sin spektakulärt stora vindstyrka. Genomsnittshastigheten 82 meter i sekunden är nästan dubbelt så hög som orkanen Gudrun 2005, men det betyder grovt räknat att den är ungefär 8 gånger så destruktiv, förklarar Rodrigo Caballero, professor i dynamisk meteorologi på meteorologiska institutionen vid Stockholms universitet.

– En orkans förstörelsekraft ökar typiskt sett inte linjärt med vindens hastighetsökning, utan med vindens hastighetsförändring upphöjt till 3. En vind som ökar från 10 till 20 meter i sekunden är då 8 gånger mer kraftfull och detsamma gäller alltså från 40 till 80 meter i sekunden.

Orkaners energikälla är enkelt uttryckt nederbörd, det vill säga att temperaturökningar i ytvattnet leder till mer avdunstning som leder till mer moln som leder till mer värme och till slut blir det regnstormar som kan ha mycket höga vindhastigheter. Att Harvey orsakade så mycket översvämningar har att göra med att orkanen nästan helt slutade röra sig när den nådde land varpå all nederbörd rasade inom ett område.

– Normalt sett rör sig orkaner ganska snabbt så det inte regnar så mycket på en och samma plats. Det som vanligtvis är det stora problemet är vindkraften och stormfloderna som följer med orkaner, säger Rodrigo Caballero.

Irma för just nu med sig stor förödelse över de karibiska öarna. Till helgen väntas orkanen nå den tätbefolkade kusten i Florida.

– Prognosen är att Irma ska avta något på väg mot Florida, men kan ändå bli en mycket stor händelse. Att förutspå orkaners intensitet är ganska svårt och det beror mycket på temperaturen i ytvattnet de passerar, men också flera andra faktorer, säger Rodrigo Caballero.

Att spå orkaners troliga bana är inte fullt lika svårt, men erbjuder ändå en del problem. Under onsdagen ändrades exempelvis prognosen till att Irma ska gå något mer norrut och bli ännu mer av ett hot mot USA än tidigare.

Alldeles nyligen drabbades Texas av den förödande orkanen Harvey och tvåhundra mil efter Irma drar orkanen José mot samma håll. Många meteorologer har försiktigt sagt att mänskligt orsakade klimatförändringar kan förvärra orkanerna, men mängden orkaner i västra Atlanten är inte alls avvikande.

– Vattentemperaturen i Karibiska havet är nu högre än normalt, men att koppla dem till klimatförändringarna är svårt. Vad gäller antalet orkaner har det alltid varit stora variationer i området från år till år, säger Rodrigo Caballero.
