Indisk journalist mördad utanför sitt hem
Ossi Carp

Gauri Lankesh, 55, var chefredaktör för kannadaspråkiga Gauri Lankesh Patrike, en ideell veckotidning som uttryckligen vänder sig till så kallade kastlösa och andra marginaliserade grupper. När Lankesh på tisdagen hade parkerat sin bil hemma sköts hon till döds med minst sju kulor, enligt bland andra BBC.

Mordet orsakade protester på flera håll i Indien där flera journalist- och människorättsorganisationer beskrev händelsen som ”ett brutalt angrepp mot pressfriheten”. Indiska journalister arbetar under stora säkerhetsrisker i flera delstater med allt från olaga hot till frihetsberövanden i riskkalkylen – i fjol dödades två reportrar i tjänsten och ytterligare dödades under oklara omständigheter.

Läs mer: Modis nationalism utmanar demokratin i Indien

Gärningsmän och motiv är okända i fallet Lankesh. Den omedelbara tanken är att det har att göra med att hon var en känd sekulär socialist som många gånger uttalat skarp kritik mot den våldsamma hindunationaliströrelsen som står bakom premiärminister Modi. Hennes sista artikel handlande om den mycket infekterade debatten om virashaiva/lingayat där hon hävdade att trosinriktningarna inte är synonyma och att den senare inte ens är hinduistisk.

Läs mer: Växande kult kring kor slår mot muslimer

Förhoppningarna om att Lankeshs banemän får möta rättvisan är förhållandevis små. I delstaten Karnataka har fler kannadaspråkiga aktivister, däribland litteraturforskaren M M Kalbugi, mördats på senare år utan att efterföljande polisutredningar lett fram till någon lösning.
