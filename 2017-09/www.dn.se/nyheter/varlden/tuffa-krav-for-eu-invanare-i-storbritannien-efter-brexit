Tuffa krav för EU-invånare i Storbritannien efter Brexit
Erik de la Reguera

I det 81 sidor långa dokumentet dras huvudlinjerna upp för Storbritanniens framtida invandringspolitik efter Brexit, vad gäller EU-medborgare. Texten är skriven i augusti månad, och ska enligt regeringen ses som ett arbetsdokument, som inte är skrivet i sten.

Tre miljoner EU-medborgare bor och arbetar i dag i Storbritannien, medan drygt en miljon britter lever i andra EU-länder. Deras framtida status är en av de känsligaste punkterna i Brexitförhandlingarna, liksom den om hur reglerna för in- och utvandring ska se ut i framtiden.

Enligt det läckta dokumentet ser den brittiska regeringen strikta gränskontroller framför sig från våren 2019, och att en ansökan om uppehållstillstånd då kommer att krävas för de som vill bo eller arbeta i Storbritannien. För lågutbildad arbetskraft ska kraven bli betydligt hårdare än i dag, både vad gäller kompetens och lön. Detsamma gäller deras anhöriga.

I dokumentet talas om en statlig ”behovsprövning”, som kommer att göras för alla företag som vill anställa utländsk arbetskraft.

Så sent som i förra veckan sa David Davis att en ”Norge-modell” – ett medlemskap i Efta – skulle kunna vara en tänkbar övergångslösning efter Brexit-deadlinen i mars 2019, för att hindra ett så kallat ”klippkantsfall”.

Men efter läckan ska flera EU-diplomater ha reagerat starkt, enligt The Times, och förklarat att britterna kan glömma en övergångslösning, om innehållet i dokumentet stämmer.

Såväl Norge som de andra medlemsländerna i Efta får tillträde till den inre marknaden under förutsättning att de respekterar EU:s fria rörlighet.

Den i regeringen som uppges ha legat bakom de hårda formuleringarna i dokumentet och drivit på i frågan om nya invandringsregler från 2019 är, enligt uppgifter i brittisk press, inte i första hand inrikesminister Amber Rudd – utan ingen mindre än premiärminister Theresa May.
