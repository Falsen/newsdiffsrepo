”Första gången det tyder på riktigt allvar”
Torbjörn Petersson

Det tog tid innan nyheten hade kablats ut och sjunkit in i medvetandet. Soligt sensommarväder och söndag lockade till utflykter och promenader. Men när kärnprovsprängningen på söndagseftermiddagen, lokal tid, hade bekräftats från grannen i norr – den sjätte i ordningen – togs beskedet emot med skärpa söder om gränsen.

– Jag får en känsla av kris eftersom Nordkoreas kärnvapen verkar nästan färdiga, säger Lee Sang Heon, som just har avslutat sin militär­tjänst efter ett år och nio månader.

– Om spänningen ökar kommer jag att bli inkallad igen. Därför tänker jag mer på situationen nu än tidigare.

Läs mer: ”Det var en vätebomb”

Under tiden i armén blev han vittne till hur nordkoreanska soldater sköt mot en högtalare vid gränsen.

”Jag får en känsla av kris eftersom Nordkoreas kärnvapen verkar nästan färdiga”, säger Lee Sang Heon. Han har just avslutat sin militärtjänst och om spänningen ökar kan han bli inkallad igen. Foto: Jonas Lindkvist

– Jag fick order om att springa ut med vapen. Innan dess tyckte jag att det var normalt att de hotade oss. Nu har jag sett på nära håll att det kan bli farligt, säger han.

– Det finns massor av vapen riktade mot oss, påpekar han.

Möjligen innebar söndagens test en förändring i hur sydkoreaner tar på varningarna från norr. Ju längre dagen led, desto fler invånare i Seoul blev uppdaterade om nyheten från det isolerade landet norr om den 38:e breddgraden.

Sydkoreanska nyhetssändningar visade tv-bilder där en traditionellt klädd kvinnlig nyhetsuppläsare i Nordkorea med brösttoner förklarar att DPRK (Den demokratiska folkrepubliken Korea) med framgång testat kärnvapen som går att montera på långdistansrobotar.

Enligt sydkoreanska uppgifter ägde söndagens test rum ungefär på samma ort som tidigare provsprängningar. Det inträffade dessutom bara några timmar efter att den nordkoreanske ledaren Kim Jong Un, enligt landets statliga nyhetsbyrå, hade inspekterat en vätebomb som förminskats så mycket att den kan monteras på en av landets nya interkontinentala robotar.

Nordkorea har slagit omvärldens experter med häpnad. Hastigheten med vilken utvecklingen skett förbluffar. Sommarens tester av ballistiska robotvapen har visat att Nordkorea kan nå USA:s fastland med missiler. Däremot finns det inget som tyder på att landet ännu lyckats framställa en farkost som hindrar en kärnladdning från att förintas vid återinträdet i jordens atmosfär.

Först och främst är det emellertid Sydkorea och inte USA som är ett lätt mål för attacker från Nordkorea.

Läs mer: ”Hotet om ett kärnvapenkrig är på riktigt” – USA ligger långt bort. Vi bor väldigt nära och kan inte bara flytta härifrån, säger Lee, en kvinna från Seoul.

Hon och hennes pojkvän Lee Han Sol hade på söndagen tagit sin bil och gjort en utflykt till Pyeongchang (inte att förväxla med den nordkoreanska huvudstaden). Det är här Sydkorea arrangerar de olympiska spelen i februari, i en normalt lugn avkrok, känd för sina potatisodlingar.

DN träffar paret vid foten av backen där den olympiska backhoppningen ska äga rum om ett halvår. Allvaret lyser igenom.Jag är inte orolig för en direkt attack under OS, men vad som kan hända är att Nordkorea skrämmer bort turister med sina hot. Det kan förstöra OS-festen.

Under en vecka i Seoul har vi annars mest mötts av axelryckningar. Seoul är en av världens tio största städer. I området i och kring huvudstaden bor hälften av Sydkoreas 50 miljoner invånare. Staden ligger bara fem mil från den nordkoreanska gränsen. Ett stort men okänt antal konventionella artilleripjäser står riktade mot den. Ändå verkar nästan ingen rädd för Nordkorea.

– Jag är 30 år och det här är första gången som jag tycker att det är riktigt allvarligt. Det är en tydlig upptrappning, säger Lee, kvinnan som besöker OS-orten. Nu måste vårt land förbereda militären.

Hennes kille inflikar att både USA:s president Donald Trump och Nordkoreas ledare Kim Jong Un oavbrutet uttrycker bestämda åsikter.

– Om alla tre ledarna är galna förvärrar det bara läget, säger han. Därför gör vi bäst i att inte också höja rösten just nu.

Om sex månader avgörs vinter-OS här i bergen öster om Seoul. Platsen ligger bara 80 kilometer från gränsen till Nordkorea.

– Jag är inte orolig för en direkt attack under OS, men vad som kan hända är att Nordkorea skrämmer bort turister med sina hot. Det kan förstöra OS-festen, säger Lee Han Sol.

På 118:e våningen i Lotte Tower står det klart vad det är som fångar intresset hos de koreanska besökarna. De kryper ut på glasgolvet 478 meter ovanför den täta trafiken. De ligger, sitter och står med varsin selfiepinne i högsta hugg. Fniss och höjdrädsla blandas. Ögonblicken fotograferas med Seoul som kuliss bakom ryggen eller under fötterna.

Det är en osannolik stad. Förödelsen efter Koreakriget var lika stor som i Syrien i dag. Storleken på landets ekonomi var 100 amerikanska dollar per capita i början av 60-talet. Sedan började lyftet. Det idoga arbetet, som skapade en armé av flitiga industriarbetare i en militärdiktatur. Mycket krut lades på utbildning. Före OS 1988 blev landet en demokrati, men korruptionen hängde kvar.

Sydkoreaner sägs i första hand inte vara innovatörer, men är mästare på förbättringar. De stora konglomeraten som Samsung, Hyundai och LG växte fram.

Från början var grannen i norr rikare, men de senaste årtionden har Sydkorea seglat ifrån. Det är i dag ett av världens mest utvecklade länder och bedöms ofta som det mest uppkopplade mot internet.

Besökarna på 118:e våningen i Lotte Tower kryper ut på glasgolvet 478 meter ovanför 50-miljonersstaden Seoul. Foto: Jonas Lindkvist

I Lotte Tower är de få besökare som ställer sig och blickar norrut. Två dagar efter den senaste missiluppskjutningen är det ingen verkar undra vad som pågår på andra sidan gränsen. Ingen bryr sig om hoten från Pyongyang.

Varför? frågar jag Lee Un Yi.

Hon sätter upp ett tält med sin kille på gräsmattan på den södra sidan av Hanfloden, som skär rakt genom Seoul. Platsen är full av helgfirande 20–30-åringar som är på picknick, tar skydd mot solen och hånglar i tälten.

– Vi bryr oss inte. Vi är inte rädda. De vågar inte röra oss. För gör de något så följer de oss i döden, säger Lee, om varningarna från Pyong­yang.

Skyddet mot solen kommer före skyddet mot Nordkorea.

En annan dag står vi i hjärtat av det politiska Seoul, där demonstranter i vintras skrek sig hesa på att den tidigare presidenten Park Geun Hye skulle avsättas. Nu väntar Park i en liten cell i häktet på rättegång, misstänkt för bland annat korruption.

Två unga kvinnor, Lee och Lee, säger att resten av världen kanske är orolig när missilerna skjuts upp i Nordkorea.

– Men inte vi.

I Sydkorea säger ett talesätt att om man går upp på ett berg och kastar en sten så kommer den att träffa någon som heter Kim, Lee eller Park, så vanliga är de efternamnen.

Doktor Park Jin Seng är på gott humör. Han är en av landets mest kända psykologer och vi äter middag tillsammans efter en intervju på hans praktik. Jag har frågat honom hur Seoulborna handskas med hoten från Nordkorea.

Det är då, över en portion grillat fläskkött från den sydliga ön Jeju, som han framför sin tes:

– Jag har gett många konsultationer till gifta par som klagar på varandra. Jag har sagt till dem att klagandet är ett rop på kärlek. När nordkoreanerna skjuter upp missiler är det på samma vis ett rop på kärlek. De vill bli erkända.

Doktor Park tror däremot inte att hotet om en kärnvapenattack från nord är något att ta på allvar.

I Imjingak fladdrar tygbitar för vinden. Härifrån kan sydkoreaner blicka in i Nordkorea vid den demilitariserade zonen mellan länderna. Foto: Jonas Lindkvist

– Nordkorea har hotat oss så många gånger de senaste 60 åren att vi har blivit vana vid det. Ett krig skulle få större konsekvenser för dem än för oss, säger han.

Så, Seoulbor gör rätt i att strunta i hoten?

– Ja, det gör de – tills det smäller. Och då finns det ingenstans att ta vägen, säger han apropå det faktum att Sydkorea är ett litet land med en stor befolkning.

– Det är omöjligt att ta vägen någonstans, fortsätter han.

Välorganiserade evakueringsplaner och tillräckliga skyddsutrymmen lyser med sin frånvaro.

– Den dagliga stressen är förresten redan som ett krig för invånare i Seoul, säger doktor Park. Efter kriget började folk att tävla med varandra för att överleva. Nu bor vi i ett tävlingssamhälle. Invånarna studsar upp på morgnarna och konkurrerar mot varandra.

Seoul hade den 10 augusti i år 3 257 skyddsrum, enligt Kim Sung Min, en tjänsteman vid stadens civilförsvarsgrupp. De är alldeles för få. Skyddsrummen står emot konventionella vapen, men inte kärnvapen eller kemiska attacker.

Trots den långvariga spänningen och hoten från norr vet bara 26 procent av invånarna i Seoul var deras närmaste skyddsrum ligger. Detta trots att stora skyltar på vissa tunnelbanestationer, parkeringsgarage och källare pekar ut riktningen.

I en artikel som nyligen publicerades av tidningen Chosun Ilbo uppmanades invånare att planera så att de kan ta sig till ett skyddsrum inom fem minuter om ljudlarmet går.

Om Nordkorea skjuter missiler tar det mellan två och sex minuter innan artilleriet når Seoul. Så vi måste ta skydd inom fem minuter, sa en tjänsteman till tidningen.

När jag träffar Kim Young Kwu, vid stadsdelskontoret i Sinchon i Seoul, dagen efter Nordkoreas senaste missiluppskjutning, ler han överseende.

– Jag vet att hela världen oroar sig för oss, men vi har vant oss. De hotar oss, sedan händer det inget. Livet går vidare.

I Kims stadsdel finns det elva skyddsrum, under varuhus, i källaren till bostadshus och under ett stort sjukhus.

– Platserna för evakuering är dåligt utmärkta, men om det händer något ska vi visa allmänheten vägen dit, upplyser han.

Kim Young Kwu tillhör personalen som varje år samlas för att gå igenom tänkbara scenarier. Då simuleras krigsutbrott och övningar genomförs till dess att angreppet är över. Exakt hur det går till är hemligt, men så sent som i augusti testades evakueringsplanerna.

När Kim ska leda oss irrar vi hit och dit. Till slut finner vi skylten för skyddsrum vid infarten till ett parkeringsgarage under jord. Men det tar 20 minuter i stället för fem.

De är våra fiender, men de är också koreaner.

Åsikten står att finna bland tygbitarna som fladdrar för vinden vid Imjingak. Här blickar sydkoreaner rakt in i Nordkorea vid den fyra kilometer breda demilitariserade zonen.

Kim Joe Young och Chang You Chung är emot en återförening med Nordkorea. För dyrt och för svårt på grund av olikheter, tycker de. Foto: Jonas Lindkvist

I en grässlänt har kartbilden av hela Koreahalvön, utan gräns, skapats av vindsnurror i plast.

Det ser ut som en dröm om en återförening mellan Nord och Syd.

– Nej, jag är emot, säger Chang You Chung. Det blir svårt att få något sådant att fungera eftersom vi har blivit så olika. Så mycket pengar finns det inte i Sydkorea att vi klarar av en förening med Nordkorea.

Hon får medhåll av sin pojkvän Kim Joe Young.

Tanken har successivt tappat i popularitet. Äldre generationer är för, medan yngre tycker idén är befängd och hänvisar till kostnaden. Priset skulle bli betydligt högre än när Väst- och Östtyskland blev ett.
