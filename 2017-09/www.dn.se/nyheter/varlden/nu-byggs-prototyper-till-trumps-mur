Nu byggs prototyper till Trumps mur
Juan Flores

USA:s president Donald Trumps projekt att bygga en mur längs hela gränsen mot Mexiko har nu kommit till stadiet att det är dags att välja tillverkare och typ av mur.

Fyra företag som har lämnat in anbud på uppdraget har nu valts ut, skriver BBC.

De ska inom kort bygga prototyper på murar som ska utvärderas.

Prototyperna som byggs blir nio meter långa och upp till nio meter höga, och ska tillverkas i betong.

Därefter ska myndigheterna under upp till två månader testa murarna för att kontrollera hur de står emot försök att ta sig igenom eller förbi murarna, först och främst med handverktyg.

Murarna måste också kunna förses med elektronisk utrustning.

Kontrakten för att bygga prototyperna är värda ungefär fyra miljoner kronor, skriver BBC.

Uppemot 200 företag tros ha deltagit i anbudsgivningen för att få bygga murarna.

De fyra som valts ut är: Caddell Construction, i Montgomery, Alabama, Fisher Industries i Tempe, Arizona, Texas Sterling Construction i Houston, Texas, samt WG Yates & Sons Construction i Philadelphia, Mississippi.
