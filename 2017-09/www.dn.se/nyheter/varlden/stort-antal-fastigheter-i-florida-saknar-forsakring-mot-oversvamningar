Stort antal fastigheter i Florida saknar försäkring mot översvämningar
Katarina Lagerwall

Den senaste prognosen pekar mot att Irmas starka vindar kan komma att förstöra stora delar av Floridas mest exklusiva fastigheter på sin väg norrut.

– Den kan lätt bli den dyraste stormen i USA:s historia, vilket säger en hel del med tanke på vad som hände för två veckor sedan, säger Brian McNoldy, orkanforskare vi University of Miami till AP och hänvisade till stormen Harvey som slog till i Texas i slutet av augusti.

Försäkringsbolagen räknar fortfarande på kostnaderna efter Harveys förödelse, men man uppskattar att det rör sig om utbetalningar på runt 20 miljarder dollar. Det är ändå bara en bråkdel av de 65 miljarder dollar för materiella skador till följd av översvämningar som de skulle ha tvingats betala om alla fastighetsägare i södra Texas hade varit försäkrade, enligt AP.

• Läs mer:  Harvey tillfälligt hårt slag mot ekonomin.

Fyra av fem som har drabbats kan stå utan försäkring. Enligt uppskattningar i New York Times kan de totala kostnaderna för stormen uppgå till 108 miljarder dollar.

Det finns inga tecken på att orkanen Irma kommer översvämma Florida på samma sätt. Men liksom i Texas kan ovädret få stora ekonomiska konsekvenser för många husägare som är dåligt försäkrade.

• Läs mer: Förödelsen som staden bäddat för.

Med en över 200 mil lång kustlinje är Florida den delstat i USA som är mest exponerad för att drabbas av översvämningar och omkring 2,5 miljoner bostäder ligger i riskzonen. Ändå har bara 42 procent av fastigheterna i Floridas 38 kuststäder en översvämningsförsäkring, enligt siffror från Federal Emergency Management Agency (FEMA) som AP har tagit fram.

Dessutom har antalet fastighetsägare i delstaten som tecknar en försäkring mot naturkatastrofer sjunkit med 15 procent de senaste fem åren. I dag saknar 41 procent i de mest riskutsatta bostadsområdena en sådan försäkring, enligt FEMA. Och även om man har en ovädersförsäkring, som blev obligatorisk för statliga bolån i högriskområden efter finanskrisen 2008, är det många som inte har råd att betala den (59 procent), skriver AP.

Förödelsen i staden Gustavia på ön Saint-Barthelemy efter orkanen Irmas framfart.

Beslutet i USA:s kongress 2012 om att höja priset på den sortens försäkring är en annan orsak, liksom att det gjordes en uppgradering av kartan över högriskområden för höga vattenstånd - som blev färre. Omläggning av bolån vid husförsäljningar påverkar också eftersom nya låntagare inte alltid följs upp.

Nationellt har bara hälften av de 10 miljoner av de fastigheter i USA som behöver det en översvämningsförsäkring, säger Roy Wright, som driver National Flood Insurance Program till AP. En siffra som han anser skulle behöva fördubblas.
