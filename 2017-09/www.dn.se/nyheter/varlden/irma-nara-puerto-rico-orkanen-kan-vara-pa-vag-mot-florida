Irma kan vara på väg mot Florida – dödsfall i Karibien
Ossi Carp

Vindstyrkor på uppemot 82 meter per sekund uppmättes i Karibien, när låglänta korallön Barbuda blev första landmassa att drabbas av ovädret. Där ska ett dödsoffer ha krävts, enligt lokala myndigheter. På ön, med cirka 1.600 invånare, har skadorna blivit så omfattande att all kommunikation slagits ut, enligt Keithley Meade, chef för Antiguas och Barbudas meteorologiska institut, rapporterar nyhets-tv-kanalen CNN.

Andra uppgifter, hittills obekräftade, anger att så gott som all bebyggelse på ön strukit med när de hårda vindarna slog till.

Irma har sedan något dygn tillbaka uppgraderats från kategori 4 till kategori 5, högsta kategorin. Orkanen rör sig i västnordvästlig riktning i en hastighet av 25 kilometer i timmen, enligt amerikanska orkaninstitutet NHC. Vid 01.45-tiden på onsdagsmorgonen, lokal tid, passerade orkanens öga franska öarna Saint Martin och Saint Barthélemy, den senare en tidigare svensk koloni.

Utöver den omkomna på Barbuda ska två dödsfall ha inträffat på Saint Martin och Saint Barthélemy, enligt Annick Girardin, fransk minister med ansvar för landets territorier utanför fastlandet, rapporterar nyhetsbyrån Reuters.

Totala omfattningen av skadorna är oklar, men rapporter kommer in till nyhetsbyråer slag i slag från de många öarna i regionen. Uppgifterna om stor förödelse har bekräftats av Frankrikes president Emmanuel Macron, uppger TT.

– Det är för tidigt att ha en fullständig uppfattning, men jag kan redan nu säga att påverkan blir kraftfull och grym, säger Macron i samband med ett uttalande efter ett krismöte i Paris, skriver Reuters.

Enligt meteorologiska prognoser ökar nu faran för att Irma kan komma in över södra delen av Florida på USA:s fastland, där en kategori 5-orkan skulle ställa till med stora problem i områden som är både tätbefolkade och låglänta.

Skolor och arbetsplatser har nu stängts efterhand och på hyllorna i livsmedelsbutiker gapar det ofta tomt, då befolkningen hamstrat sådant som i en krissituation snabbt kan bli livsnödvändigt – som exempelvis dricksvatten, konserver och batterier. Den som behöver drivmedel till sin bil kan få köa länge vid bensinstationer, där samtidigt tankarna sinar illavarslande snabbt.

Passagerarflyget i det turisttäta Florida lär komma att drabbas av inställda turer. De många kryssningsfartyg som rör sig utmed Floridas kust och i Karibien har att se upp med vilka vägar orkanen väljer.

– Jag har hört att det nu rör sig om en kategori 5-orkan och jag är livrädd. Jag var tvungen att åka tillbaka från skyddsrummet till affären för att köpa mer batterier eftersom jag inte vet hur länge vi kommer vara utan ström, säger antiguanen Carol Joseph till nyhetsbyrån AP.

Den noterade kursändringen för Irma på onsdagsmorgonen kan tyda på att södra Florida kan komma att drabbas av orkanen framåt helgen. Meteorologer söker dock efter mönster i flera simulerade rörelsemodeller och avstår från att dra slutsatser av en isolerad rörelse.

– Jag är inte den som låter mig bli upphetsad av en rörelse, följd av en annan. Jag föredrar att se på många rörelsemodeller, för att söka efter trender och fasthet, säger Brian McNoldy, orkanforskare vid Miamiuniversitetet, till tidningen Tampa Bay Times.

Han tillägger att modeller som anger rörelser som ”hoppar än hit, än dit” kan avfärdas:

– Det visar egentligen bara att rörelsemodellen inte har något grepp om vad som händer.

USA och länderna i Karibien måste samtidigt förbereda sig på att ytterligare en orkan kan följa efter förra veckans Harvey och pågående Irma. 200 mil bakom Irma följer José, som rör sig i västlig riktning. På onsdagseftermiddagen hade den, enligt NHC, vuxit i styrka från tropisk storm till orkan.

På lördag beräknas ovädret kunna nå Florida. NHC beskriver läget som ”potentiellt katastrofalt” för USA-delstaten. Samtidigt kämpar Texas och Louisiana fortfarande mot de utbredda översvämningarna som tidigare orsakats av orkanen Harvey.

Baie Nettle-stranden i Marigot på tisdagen. Foto: Lionel Chamoiseau/AFP

USA:s president Donald Trump har godkänt federala hjälpinsatser för Florida och de amerikanska territorierna Puerto Rico och Jungfruöarna, så att de kunnat mobilisera nödhjälp inför ankomsten av Irma, enligt Vita huset.

”Förberedelserna för att skydda liv och egendom borde påskyndas”, enligt NHC som varnar för att Irma ”kommer att medföra livshotande vind och regnfall”. Historiskt i Karibien har bara 1980 års orkan Allen noterats med större vindstyrka än Irma, 85 meter i sekunden.

Fönster säkras i Fajardo, Puerto Rico. Foto: Ricardo Arduengo/AFP

Vid stranden i Puerto Ricos huvudstad San Juan var arbetet i full gång på onsdagen med att täcka för fönstren med plywood- och metallskivor på de restauranger, hotell och butiker som ligger längs strandpromenaden.

– Jag är orolig. Det här är den kraftigaste stormen vi har upplevt här, säger Jonathan Negron, som spikar upp plywoodskivor som ska skydda hans souvenirbutik.

Läs mer:  En av de kraftigaste orkaner som någonsin registrerats ute på Atlanten

Grafik från amerikanska NOAA som visar stormens förmodade väg. Alla tider är sex timmar efter svensk tid.

Vid sidan av Irma följer amerikanska myndigheter även Katia, en tropisk storm som på onsdagen graderades upp till orkan. Den sig över Mexikanska golfen utanför Mexikos östra kust.
