FN: Tiotusentals har flytt våldet i Burma
DN-TT

Flyktingströmmen kommer efter en ny våldsvåg i delstaten Rakhine, den senaste våldsvågen bröt ut för en dryg vecka sedan.Myndigheterna i Burma skyller oroligheterna på gerillagrupper, medan flyende och människorättsgrupper anklagar militären för att tvinga bort befolkningsgruppen. Flyktingarna vittnar om att den burmesiska armén terroriserar civila och bränner deras hem.

Folkgruppen rohingya består av 800.000 invånare som lever under förhållanden som liknar apartheid i nordvästra Burma. I det huvudsakligen buddistiska landet ses folkgruppen rohingya som illegala invandrare eller som islamistiska terrorister.

I förra veckan gick uppgifterna isär om hur många ur folkgruppen som har flytt, men de flesta uppskattningar talade om runt 50.000 flyende. Nu har den siffran stigit, enligt FN. Samtidigt som den burmesiska regeringen bekräftade att minst 399 personer har dödats i strider sedan förra fredagen, av dessa kategoriseras 370 som terrorister.

FN har kallat förföljelserna av rohingyas för en ”medveten etnisk rensning” och det varnas för att det pågår ett folkmord på folkgruppen.

I Bangladesh lever många av den cirka 400.000 flyktingarna i tältläger i djungeln under eländiga förhållanden.

Burmas statskansler Aung San Suu Kyi, som var världens mest kända politiska fånge, har fått skarp kritik för att inte ha tagit ställning för den förföljda muslimska minoriteten. Hon försvarar sin flathet med att förändringar måste få ta tid.
