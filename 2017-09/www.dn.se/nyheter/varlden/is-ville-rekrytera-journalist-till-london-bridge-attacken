IS ville rekrytera journalist till London Bridge-attacken
Viviana Canoilas

Det var under täckmantel BBC-journalisten tog kontakt med rekryterare inom terrororganisationen Islamiska staten och engelskfödda jihidaster. Syftet var att göra en dokumentär om islam-inspirerad extremism, skriver The Guardian.

Under två år jobbade journalisten med dokumentären och höll kontakt med två olika rekryterare, varav en 21-åring.

Läs mer: Terrorister i London ville använda tung lastbil

21-åringen fick förtroende för journalisten och försökte övertala honom till att ansluta till terrororganisationen.

Rekryteraren ville bland annat att journalisten skulle genomföra en attack mot London Bridge – antingen ensam eller i grupp.

Under tiden journalisten jobbade med dokumentären fick han också ta del av hur planerna då såg ut för attacken – som terroristerna Khuram Butt, 27, Rachid Redouane, 30 och Youssef Zaghba, 22, ett år senare genomförde den 3 juni. Terroristerna sköts ihjäl av polisen på platsen. Åtta personer dödades och 48 skadades.

Det var genom mikrobloggen Twitter journalisten fick kontakt med jihadister födda i Birmingham och med den 21-årige rekryteraren Junaid Hussain, också född i Birmingham.

Läs mer: Tejpade flaskor som fejkade bombbälten

Hussain sa att han kunde lära journalisten att tillverka bomber hemma.

När Junaid Hussain dödades i en USA-ledd drönarattack i Raqqa, Syrien, kontaktades journalisten av en annan rekryterare.

Denne rekryterare avslöjade planer på att genomföra en attack mot polisen i London och berättade också hur journalisten kunde få tag på vapen och ammunition.

I juli 2016 upptäckte journalisten också att terrororganisationen försökte värva brittiska muslimer via Twitter och Facebook för att genomföra flera attacker runt om i London.

– Vi började prata med en av rekryterarna som bjöd in oss till en privat och hemlig meddelande-sajt. Myndigheterna var väl medvetna om våra kontakter med terrororganisationen, säger BBC-journalisten, enligt The Guardian.

Avslöjandet är en separat del av en undersökning som BBC gjorde. I undersökningen svarade 90 procent av 6.546 britter runt om i landet att de trodde att flera terrorattacker kommer att drabba Storbritannien.
