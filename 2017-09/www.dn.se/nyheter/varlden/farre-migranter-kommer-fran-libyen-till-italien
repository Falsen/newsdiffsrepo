Färre migranter kommer från Libyen till Italien
Peter Loewe

Siffrorna talar klarspråk. Under augusti månad 2016 kom 21 000 migranter till Italien via Medelhavet. I år har endast 3 000 kommit. En enorm minskning.

– Vi har inte sett en enda migrant de sista sex veckorna, säger Mattias Lindholm, presstalesman för den svenska kustbevakningens fartyg som under tre månader varit stationerat på Medelhavet.

Den svenska insatsen ingår i en del av Europas gränsövervakning inom projektet Triton som leds av EU-byrån Frontex. Sommaren 2015 räddade den svenska kustbevakningen 5 295 personer. I år är siffran 2 374 vid 22 insatser. Till detta kommer 19 döda.

– Gummibåtarna är så överlastade att många har klämts eller trampats ihjäl. Flera gravida kvinnor som hamnat på båtens botten omkom på det här hemska sättet, säger Mattias Lindholm.

Orsaken till den stora minskningen av migranter för augusti månad är flera. Italiens inrikesminister Marco Minniti presenterade en ”uppförandekod” som alla frivilligorganisationer skulle underteckna. Regler, som att beväpnad polis skulle kunna gå ombord samt att det inte längre skulle vara tillåtet att föra över migranter från en båt till en annan, var de mest kontroversiella inslagen. Det senare eftersom det väsentligt reducerar kapaciteten att rädda fler nödställda.

Läkare utan gränser valde att inte acceptera och har slutat med sina insatser, men deras personal finns ombord på andra fartyg.

Ett barn får en flytväst av räddningsarbetarna. Foto: Darko Banic

Flavio di Giacomo är ansvarig i Italien för migrantorganisationen IOM. Han betonar att den libyska kustbevakningen – som fått tre patrullbåtar av Italien – under 2017 har gjort fler insatser än tidigare. 13 000 personer har enligt IOM räddats på libyskt vatten och förts tillbaka till Libyen.

– Det är bra att Libyens kustbevakning finns där och kan undsätta båtar på vatten där internationella organisationer inte kan gå in, säger Flavio di Giacomo till DN.

Men han tillägger att det samtidigt i hög grad oroar IOM eftersom de läger till vilka migranterna kommer tillbaka är rena fängelser. Migranterna får bara vistas utomhus någon timma om dagen.

– Barn, kvinnor och män placeras i samma sal, ofta så fulla att alla inte kan ligga ned och sova. Här förekommer våld, övergrepp och tortyr, säger Flavio di Giacomo.

Huvudorsaken till den jättelika minskningen av nya migranter från Libyen till Europa är interna konflikter i landet, menar Flavio di Giacomo. Framförallt mellan olika ledande människosmugglare. Nyhetsbyrån Reuter har till exempel rapporterat om hur migranter blivit blockerade i hamnstaden Sabratha sju mil väster om huvudstaden Tripoli varifrån många båtar tidigare utgått.

Mathilde Auvillain är talesperson för den fransk-tysk-italienska insatsen SOS Méditerranée. Hon bekräftar att i dag utgår migranternas färd från hamnen Al Khoms 120 kilometer öster om Tripoli.

– Vi fortsätter att jobba precis som vanligt. Vår absoluta prioritet är att rädda människoliv, säger hon.

I Italien har högerpolitiker bemött er insats med att ”ni fungerar som en taxi till Italien” för migranterna.

Den libyska kustbevakningen gör fler insatser än tidigare och för tillbaka migranter till Libyen. Foto: Mahmud Turkia

– Vi är definitivt inte en taxi på Medelhavet, snarare en ambulans för nödställda som behöver vår hjälp och ibland är vi också tyvärr en begravningsbil, säger Mathilde Auvillain.

I Italien bröstar sig inrikesministern Marco Minniti över att antalet nyanlända är nere på denna nivå. Han har jobbat systematiskt för att uppnå detta. Kontrollen av frivilligorganisationerna är en del. En annan är de avtal om stor ekonomisk hjälp till 14 städer i Libyen som Italien utlovar. Detta om samarbetet fungerar och antalet nya migranter förblir på en låg nivå.

Marco Minniti fick på ett toppmöte i Paris i måndags mycket beröm av Angela Merkel och Spaniens regeringschef Manuel Rajoy. Värden Emanuel Macron definierade Italiens modell som ”perfekt”.

Avsikten är att försöka blockera migranter som inte har rätt att söka asyl redan söder om Sahara. Det framkom klart på mötet, där även Niger och Tchads ledare var med tillsammans Fayez Al Sarraj som bara har en del av det splittrade Libyen bakom sig.

Samtidigt som migranterna till Italien minskat så är det allt fler som söker sig till Spanien. En resa som startar i Marocko. I somras slogs nya rekord med 5 600 personer som kom under juni och juli.

– Det är inte säkert att dessa två verkligheter hänger ihop. I juni då många kom till Spanien var rutten till Italien full av människor. Som jag ser det är den spanska rutten inte ett alternativ till Italien, utan en parallell färdväg för migranterna, säger Flavio di Giacomo på IOM.
