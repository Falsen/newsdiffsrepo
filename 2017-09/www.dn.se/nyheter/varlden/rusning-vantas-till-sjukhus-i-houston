Rusning väntas till sjukhus i Houston
TT-Reuters

– När människor som kanske inte har haft möjlighet att ta sig till sjukvården tidigare nu kan ta sig ut, då kommer det att bli mycket att göra, säger Gay Nord, chef vid ett lokalt sjukhus.

Mångmiljonstaden Houston har välkänt bra och välutrustade sjukhus och kommer att kunna hantera situationen, bedömer myndigheterna. Många människor reser långväga ifrån för att få vård i Houston i vanliga fall.

– Vi måste ta reda på hur vi ser till att människor tar sig till rätt enheter. Vi vill inte att akutmottagningarna ska bli överfulla, säger Sarah Maytum, chef vid ett barnsjukhus.

Ett problem för sjukhusen är att den egna personalen har haft svårt att ta sig till arbetet, och många har evakuerats från sina hem.

Flera sjukhus tvingades stänga när regnet vräkte ned över den amerikanska delstaten Texas under stormen. Omkring 1.500 patienter från 20 enheter, allt ifrån sjukhus till omsorgsboenden, har fått evakueras.

Senast på torsdagen stoppades operationer och 190 patienter fick evakueras i Beaumont, 12 mil öster om Houston, efter att en försvagad Harvey slagit ut vattenförsörjningen för stadens 120 000 invånare.

Bildspecial: Vattnet når till hustaken

Uppgifterna om hur mycket förstörelsen efter stormen kommer att kosta varierar. Men det är troligt att notan för USA:s skattebetalare kommer att hamna på liknande nivåer som de 110 miljarder dollar, motsvarande över 900 miljarder kronor, som orkanen Katrina kostade. Katrina drabbade delstaten Louisiana 2005.

Texas guvernör Greg Abbott har sagt att delstaten kan komma att behöva över 125 miljarder kronor.

USA:s president Donald Trump har förberett en begäran till kongressen för sex miljarder dollar, som ett första hjälppaket.

Läs mer: Trump skänker egna pengar till katastrofens offer
