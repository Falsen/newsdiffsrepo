Martin Gelin:   Frågan är om Trumps kampanj samarbetat med det ryska företaget
Martin Gelin

Under Facebooks interna utredning upptäcktes att omkring 3.300 digitala annonser under valkampanjen ska ha sålts till det ryska företaget Internet Research Agency, för en summa av 100.000 dollar. Annonserna ska ha varit utformade för att hjälpa Donald Trump att vinna valet och flera annonser nämnde såväl Donald Trump som Hillary Clinton vid namn. De fokuserade även på de mest politiskt laddade frågorna i Trumps kampanj, som invandringspolitik och rasmotsättningar. Internet Research Agency är ett ryskt företag, baserat i S:t Petersburg, som länge specialiserat sig på trollkampanjer och fejkade nyheter. De har haft uppdrag för såväl privata kunder som Rysslands regering. I ytterligare ett fall som upptäcktes i veckan hittade Facebook annonser för ett värde av 50.000 dollar som kom från konton som “kan ha skapats i Ryssland”, enligt Facebooks uttalanden.Den stora frågan nu är om någon i Trumps kampanj hjälpte de ryska företagen att utforma eller placera dessa annonser, vilket vore ett brott mot lagen för amerikanska valkampanjer.— Det riktigt viktiga här är inte att Ryssland försökte påverka väljare, utan varifrån de fick data om målgrupper, skrev Susan Hennessey, juridisk expert på politiskt neutrala Brookings Institution, i en kommentar till avslöjandet.Trumps kampanj och i synnerhet internetfirman Cambridge Analycia, där Trumps tidigare kampanjchef och rådgivare Steve Bannon arbetat, fick mycket uppmärksamhet för sina riktade annonskampanjer på Facebook under valet. Cambridge Analytica hjälpte Trump att driva en kampanj som de kallade Project Alamo där de använde persondata till 200 miljoner amerikaner för att placera Trump-annonser i valets slutskede. De som ledde denna kampanj har sagt i intervjuer att Trump inte skulle ha vunnit valet utan Facebook.Veckans avslöjande lär bli en del av den omfattande undersökning om Trumps ryska kopplingar som nu leds av åklagaren Robert Mueller.

Att döma av alla skandalösa avslöjanden som hittills kommit fram om de många möten som personer nära Trump hade med ryska diplomater, jurister och personer nära Putin under fjolårets valkampanj, vore det knappast osannolikt att ett formellt samarbete ägt rum. Att det fortfarande inte kommit fram några konkreta bevis för ett direkt samröre, trots långvariga och intensiva undersökningar, bör samtidigt vara en påminnelse om att det är för tidigt att dra några slutsatser utifrån alla ledtrådar. Tidigare i somras uppdagades det att Trumps son Donald Trump Junior, samt hans kampanjledning, Paul Manafort och Jared Kushner, hade ett möte på Trumps högkvarter med sju personer knutna till Rysslands regering under kampanjens klimax, där de erbjöds skadlig information om Hillary Clinton. Jared Kushner undersöks även för att ha satt upp hemliga kommunikationskanaler med Ryssland både före och efter valet.Det uppstår därmed en separat våg av fejkade nyheter om fejkade nyheter.

Försöken att förstå vad som faktiskt ägt rum i turerna kring Ryssland och Trumps kampanj försvåras av att demokrater och diverse lösa aktivister, som reportern Seth Abramson och den brittiska konspirationsteoretikern Louise Mensch, ofta överdriver varje led i nyhetsutvecklingen med hysteriska reaktioner på sociala medier. Det uppstår därmed en separat våg av fejkade nyheter om fejkade nyheter.Men det senaste avslöjandet är inget löst rykte från en anonym källa, utan ett konkret bevis för att ett ryskt företag, med kopplingar till Kreml, köpte Facebook-annonser för en amerikansk målgrupp, med det tydliga syftet att påverka presidentvalet. Samtidigt är det värt att notera att merparten av dessa annonserna köptes under 2015, snarare än 2016, så de hade sannolikt mer påverkan på Trumps seger i primärvalet än i presidentvalet.

Journalisten Adrian Chen gjorde ett långt reportage om Internet Research Agency 2015, för New York Times. Han uttryckte i rad meddelanden på Twitter en förvåning över nyheten på onsdagen. I Chens reportage beskrev han Internet Research Agency som en “trollfabrik”, där ett par dussin anställda arbetade heltid, ofta med 12 till 14 timmar långa arbetsdagar, med att skriva och sprida fejkade nyhetsartiklar på Facebook och andra plattformar. När reportaget skrevs sommaren 2015 hade Donald Trumps presidentkampanj inte börjat än. Enligt Chen var Internet Research Agencys mål då snarare att smutskasta USA och dess dåvarande regering generellt genom att sprida påhittade, eller kraftigt överdrivna, nyhetsartiklar om katastrofer, brottslighet och samhällsproblem i USA. Samma expertis kan sedan ha använts för att hjälpa Trump vinna valet.Dana Houie, en demokratisk strateg, skrev i ett Twitter-meddelande som var symptomatiskt för reaktionerna bland Trumps motståndare i USA:“Det här är den rykande pistolen som visar att ryssarna faktiskt kommunicerade direkt med väljarna. Vilka republikaner hjälpte dem?”Philip Howard och Robert Gorwa på Oxford Internet Institute krävde tidigare i somras att Facebook måste hjälpa USA:s myndigheter att reda ut Rysslands roll i valkampanjen.— Om det fanns samröre mellan Trumps kampanj och ryska påverkningskampanjer kan Facebook ha möjlighet att spåra det. Om Facebook har data om detta måste de dela med sig av den, skrev de i en debattartikel för Washington Post.Facebook har nu överlämnat den information som avslöjades i veckan till myndigheterna.Susan Hennessey på Brookings skrev på onsdagskvällen:— Det är inte olagligt för Ryssland att driva en oberoende kampanj för att påverka folks syn på vapen eller invandring. Det är ett diplomatiskt problem, inte ett juridiskt problem. Men det här var enligt rapporten en väldigt effektivt riktad kampanj, bättre än de flesta politiska kampanjer åstadkommer. Det väcker den stora frågan: Fick de data eller hjälp, direkt eller indirekt, från [Trumps] kampanj? I sådana fall är det väldigt, väldigt stort.
