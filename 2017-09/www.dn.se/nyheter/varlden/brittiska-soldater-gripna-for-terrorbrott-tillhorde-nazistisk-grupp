Brittiska soldater gripna för terrorbrott – tillhörde nazistisk grupp
Kalle Holmberg

”Vi kan bekräfta att ett antal tjänstgörande militärer har gripits i enlighet med antiterrorlagar, för kopplingar till en förbjuden extremhögergrupp”, heter det i en kommuniké. Soldaterna, samtliga män, är i åldrar mellan 22 och 32 år.

Enligt polisen skedde gripandena på tisdagen i samband med väl förberedda razzior på flera platser i centrala brittiska regionen West Midlands. Enligt en armékälla ska en femte soldat ha gripits på Cypern, rapporterar brittiska tidningen The Guardian.

De fyra som greps på brittisk mark hålls i häkte på en polisstation i West Midlands. Husrannsakan har gjorts i en rad fastigheter till vilka de gripna militärerna har kopplingar.

Tre av männen uppges ha gjort tjänst i anrika regementet Royal Anglian regiment.

National Action, en antisemitisk gruppering med vit makt-profil, är förbjuden i Storbritannien. Den som stöder gruppen kan dömas till fängelse i upp till tio år.

Inrikesminister Amber Rudd understryker att National Action ”inte har någon plats i det brittiska samhället”.

– Jag är tydlig med att trygghet och säkerhet för våra familjer, samhället och landet kommer i första rummet. Den som är medlem i eller stöder denna nazistiska organisation gör sig skyldig till ett brott, säger Rudd.

Gruppen har hyllat mordet på Jo Cox, den Labourpolitiker och Europavän som mördades i juni i år, strax innan britterna skulle folkomrösta om medlemskapet i EU. Mannen som sköt och knivhögg henne till döds ropade ”det här är för Storbritannien – Storbritannien kommer alltid först”.

Nazistiska grupper är svurna fiender till europeiskt samarbete. National Action har vid demonstrationer i brittiska städer hållit upp plakat med texten ”Hitler hade rätt”.
