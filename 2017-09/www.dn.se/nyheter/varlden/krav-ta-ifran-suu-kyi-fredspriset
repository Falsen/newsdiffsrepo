Krav: Ta ifrån Suu Kyi fredspriset
Ingmar Nevéus

I femton år satt hon i husarrest. Hon attackerades fysiskt och skildes från sin man och sina barn. Hon hade kunnat välja ett bekvämt liv utomlands, men vägrade ge upp sin kamp för demokrati i Burma.

Världen applåderade när Aung San Suu Kyi tilldelades Nobels fredspris 1991.

I dag – när hon är Burmas ledare med titeln statskansler – har helgonglorian halkat på sned. Kritiken växer mot hennes iskalla sätt att hantera situationen i delstaten Rakhine i väster, där hundratusentals burmesiska muslimer är på flykt undan vad som betecknas som rena massakrer utförda av militär och extrema buddhistiska grupper.

En onlinekampanj som kräver att den norska Nobelkommittén tar tillbaka fredspriset närmade sig vid 11-tiden på torsdagen 370.000 underskrifter.

Bland dem som har kritiserat den burmesiska ledaren finns tidigare Nobelpristagare som Desmond Tutu och Shirin Ebadi. Malala Yousafzai, som fick priset 2014 för sin kamp för flickors rättigheter, vände sig i måndags direkt till Aung San Suu Kyi i en tweet:

”Jag har flera gånger fördömt den tragiska och skamliga behandlingen av rohingyas. Jag väntar på min medpristagare Aung San Suu Kyi att göra detsamma. Världen väntar.”

Den pågående krisen inleddes den 25 augusti när en militant rohingyagrupp attackerade polisutposter i västra Burma. Militären svarade – enligt människorättsorganisationer som Amnesty och Human Rights Watch – med urskillningslösa anfall mot civila rohingyas.

Tusentals tros ha dödats, och nästan 150.000 är på flykt mot gränsen till Bangladesh. Många har fastnat i djungeln i gränsområdet, där monsunregn gör förhållandena mycket svåra.

I Burma erkänns inte rohingyas som en nationell minoritet. Folkgruppen ses som illegala invandrare från Bangladesh. Cirka en miljon rohingyas saknar medborgerliga rättigheter – inte ens ordet rohingya får användas.

En FN-rapport som publicerades i februari är skrämmande läsning. Där dokumenteras en systematisk slakt av vanliga bybor i västra Burma i blodisande detalj – barn och gamla som får halsen avskurna, systematiska våldtäkter och civila som mejas ner av eldgivning från militärhelikoptrar.

Aung San Suu Kyi undviker ofta att svara på frågor om rohingyas, inklusive under ett besök i Stockholm i juni i år. Precis som den tidigare militärregimen undviker hon att använda ordet rohingyas.

Under den senaste krisen var hon först tyst, för att sedan härom dagen avfärda uppgifterna om våldet som ”fejknyheter” som sprids för att gynna ”terrorister”. Flyktingkatastrofen har hon inte nämnt över huvud taget.

Kan Aung San Suu Kyi bli av med sitt Nobelpris? DN ställer frågan till Geir Lundestad, tidigare sekreterare i den norska Nobelkommittén som utser pristagarna.

– Nej, det är omöjligt. Priset inte återkallas. Det har hänt flera gånger tidigare att det har kommit kritik, men det diskuteras egentligen inte i kommittén, säger han.

Lundestad, som var sekreterare utan rösträtt från 1990 till 2014, är känd som frispråkig. Han har bland annat uttryckt ånger över beslutet att ge Barack Obama priset 2009.

Var det fel att utse Aung San Suu Kyi 1991?

– Hon förde en viktig kamp och priset var riktigt. Hennes insats kvarstår, även om jag är enig med dem som kritiserar henne för situationen med rohingyas i dag, säger Lundestad.

– Men vi har ju ingen kontroll över vad pristagarna gör efter att de har fått sitt pris.
