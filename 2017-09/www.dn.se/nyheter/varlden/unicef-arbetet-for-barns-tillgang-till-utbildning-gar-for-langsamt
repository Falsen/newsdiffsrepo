Unicef: Arbetet för barns tillgång till utbildning går för långsamt
Amanda Lindström

Fler av världens barn har tillgång till utbildning i dag jämfört med för tio år sedan, men siffror från Unicef visar att utvecklingen går långsamt.

2007 saknade 12,8 procent av världens barn, i åldrarna 6-15 år, tillgång till utbildning. 2017 är andelen 11,5 procent. Det innebär att 12 miljoner fler barn går i skolan än för tio år sedan, men ökningen är liten om man jämför med decenniet innan. Från 1997 till 2007 minskade andelen barn som inte gick i skolan från 22,5 procent till 12,8 procent.

Den huvudsakliga orsaken till den långsamma utvecklingen är fattigdom.

– 40 procent av de 123 miljoner barn som inte har tillgång till utbildning bor i några av världens fattigaste länder i Subsahariska Afrika och Sydasien där befolkningen ökar snabbt och fattigdomen är utbredd, säger Marixie Mercado, talesperson på Unicef.

En annan huvudsaklig orsak till den avstannade utvecklingen är att konflikterna i världen har blivit fler och mer komplexa. 20 procent av de barn som inte går i skolan bor i konfliktområden.

– Krig och konflikter har förödande konsekvenser för barns skolgång, säger Marixie Mercado.

De senaste tio åren har 3,4 miljoner barn i Syrien och Irak tvingats lämna skolan på grund av stridigheterna. Det har tagit tillbaka regionen till samma nivå som 2007.

För att fler barn i konfliktdrabbade områden ska få tillgång till utbildning behövs ökade ekonomiska resurser och en finansiering som är förutsägbar, menar Marixie Mercado.

– Nu får Unicef finansiering på kort sikt som kommer och går. Den måste bli mer säker, annars leder det till avbrott i barnens utbildning. Under 2017 har Unicef också bara fått 12 procent av de ekonomiska resurser som behövs för att vi ska kunna ge barn i konfliktdrabbade områden rätt tillgång till utbildning.

Hon menar också att man måste göra insatserna ännu mer specifika för att nå barn i de allra fattigaste länderna. Att bygga fler skolor och öka antalet lärare, som man tidigare till stor del har fokuserat på, hjälper inte hela vägen.

– För att de fattigaste barnen ska ha tillgång till utbildning måste vi göra mer för att nå dem. Att öka antalet skolor och lärare fungerar inte för att få de fattigaste barnen till skolbänken.

– Jag kan inte tillräckligt poängtera hur viktigt det är med utbildning. Om man vill utrota fattigdom måste man fokusera på utbildning för de fattigaste barnen.

Det finns dock länder där utvecklingen har gått snabbare framåt. I Etiopien och Niger har  andelen barn som går i skolan ökat med 15 respektive 19 procent de senaste tio åren.

– De här länderna har gjort ett otroligt jobb med att investera i utbildning och avsätta pengar speciellt för det, säger Marixie Mercado.
