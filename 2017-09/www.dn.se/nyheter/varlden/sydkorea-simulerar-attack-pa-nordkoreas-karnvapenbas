Sydkorea simulerar attack på Nordkoreas kärnvapenbas
Katarina Lagerwall

Provsprängningen från Nordkorea av vad som kan ha varit en vätebomb har väckt starka reaktioner över hela världen och har fått Sydkoreas president Moon Jae In att kräva ytterligare sanktioner via FN:s säkerhetsråd. Moon öppnade också för mer utplacering av amerikansk stridskraft i Sydkorea.

Läs mer: Nordkoreas och USA:s hot oroar omvärlden.

Som svar på den nordkoreanska provokationen skickade Sydkorea upp missiler i en simulerad attack. Övningen som ägde rum i Japanska havet öster om Sydkorea genomfördes tidigt på måndagsmorgonen, svensk tid, och syftade till att testa möjligheten att nå Nordkoreas bas för kärnvapen, Punggye-ri, skriver CNN. Bland annat användes stridsplan av typen F-15K och målsökande missiler.

En bild från Sydkoreas försvarsdepartement visar måndagens uppskjutning av en robot. Foto: AFP

Sydkorea meddelar också att de kommer genomföra nya militärövningar tillsammans med USA och stärka sitt robotförsvar.

Pyongyang har upprepade gånger trotsat FN-sanktioner och internationellt tryck genom att utveckla kärnvapen och prova missiler. De senaste två månaderna har regimen ökat takten och genomfört flera test med långdistansrobotar varav den senaste sköts upp över Japan och slog ner i Stilla havet. Pyongyang har också hotat att skicka missiler mot den amerikanska miliätrbasen Guam i Stillahavsområdet.

Enligt nyhetsbyrån Yonhap uppger Seouls försvarsministerium att Nordkoreas kärnvapentest av den troliga vätebomben var den starkaste detonationen hittills och uppskattas till 50 kiloton, skriver AP.

På måndagen kom uppgifter om att Nordkorea förbereder nya misiluppskjutningar, enligt nyhetsbyrån AP.  Det framkom vid ett möte i Sydkoreas parlament . Enligt landets försvarsministerium inkluderar det eventuellt även långdistansrobotar.

–Vi fortsätter att se tecken på nya robottester och förutspådde också att Nordkorea skulle kunna avfyra en interkontinental missil, säger försvarsminister Chang Kyung-soo, enligt AP.

På söndagen hade USA:s president Donald Trump och förvarsminister James Mattis ett möte om kärnvapenhotet från Nordkorea. Efter mötet sa Mattis att USA har många möjligheter att utplåna Nordkorea. Trump har även flaggat för en eventuell handelsblockad mot Nordkorea.

Läs mer: USA: Vi vill inte utplåna Nordkorea.

FN:s säkerhetsråd har kallat till ett extrainsatt möte under måndagen där man ska diskutera Nordkoreas senaste robottest.
