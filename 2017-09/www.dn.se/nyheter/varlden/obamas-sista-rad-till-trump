Obamas sista råd till Trump
Clas Svahn

Sedan 1989 har det varit en tradition att den avgående presidenten lämnar ett brev på eller i skrivbordet i Ovala rummet för att läsas av sin efterträdare.

Det första skrevs av Ronald Reagan den 19 januari 1989 då han lämnade över ämbetet till George H. W. Bush. Ett brev som började: ”Kära Jeb Bushs pappa.”

Men Reagan skrev också: ”Att vara president är det tuffaste jobbet i världen. Men det är också det mest givande.” Brevet var sex sidor långt och slutade med några råd om vilket vatten i Vita huset som var bäst att dricka och en förhoppning om att Bush skulle hitta Reagans borttappade basketboll:

”Jag har förlagt den någonstans i Ovala rummet och kan fortfarande inte hitta den.”

Råden har varierat. George H. W. Bush skrev sedan till Bill Clinton att han inte skulle låta sina kritiker påverka honom negativt; Bill Clinton skrev till George W. Bush att bördorna som en president tvingas bära är stora men också ofta överdrivna; George W. Bush varnade Obama för att jobbet inte skulle bli lätt och vänner skulle komma att svika honom.

Och nu har den avgående presidenten Barack Obamas brev till Donald Trump offentliggjorts av CNN. I brevet påminner Obama om hur flyktigt ett presidentskap är jämfört med de principer som landet vilar på:

”Dear Mr President

Grattis till en anmärkningsvärd kampanj. Miljoner har satt sina förhoppningar till dig, och vi alla, oavsett parti, bör hoppas på ökat välstånd och trygghet under din tid på posten.

Detta är ett unikt arbete, utan en tydlig manual för framgång, så jag vet inte om några råd från mig kommer att bli särskilt användbara. Trots det, låt mig erbjuda några reflektioner från de senaste åtta åren.

För det första har vi båda blivit välsignade, på olika sätt, med stor lycka. Inte alla är så lyckligt lottade. Det är upp till oss att göra allt vi kan för att bygga fler stegar som leder till framgång för alla barn och familjer som är villiga att arbeta hårt.

För det andra är det amerikanska ledarskapet i denna värld verkligen oumbärligt. Det är upp till oss, genom handling och exempel, att upprätthålla den internationella ordning som har skapats sedan slutet av det kalla kriget och som på vilken vår eget välstånd och säkerhet vilar.

För det tredje är vi bara tillfälligt anställda på kontoret. Det gör oss till väktare av dessa demokratins institutioner och traditioner – som rättsstatsprincipen, delningen av makten, lika skydd för alla och medborgerliga friheter – det våra förfäder kämpade och utgöt sitt blod för.

Oavsett den dagliga politikens påverkan är det upp till oss att lämna dessa demokratiska instrument minst lika starka när vi lämnar jobbet som när vi började det.

Och slutligen, sätt av tid, då händelser och ansvar är som mest påträngande, för vänner och familj. Det tar dig igenom de tuffa tider som är oundvikliga.

Michelle och jag önskar dig och Melania vårt allra bästa när ni ger er ut på detta stora äventyr, och var medveten om att vi står beredda att hjälpa på alla sätt vi kan.

Good luck and Godspeed

B O”
