”Nordkorea kan bluffa om vätebomben”
Peter Letmark

Nordkorea har tidigare påstått att man provsprängt en vätebomb. Men det är inget som har kunnat bekräftas.

Det man vet den här gången är att det har uppmätts en större explosion i Nordkorea och att den är rejält mycket kraftigare än de tidigare.

Den nordkoreanska regimen har dessutom påstått att det rör sig om en vätebomb, det vill säga ett kraftigare kärnvapen än någonsin tidigare, och att den kan montera det på sina nya missiler som kan skickas långt utanför landets gränser.

Läs mer: Nordkorea: Det var en vätebomb

Martin Goliath och hans kolleger vid FOI försöker nu analysera den information som finns om söndagens skakningar för att kunna lämna ett korrekt underlag till regeringen.

Det behöver den för att kunna fatta ett riktigt beslut om hur det här ska bemötas.

– Rent tekniskt kan man säga att om de kan göra större laddningar, så är det en signal till omvärlden. Därför försöker vi nu se om man ur den här seismiska signalen kan utläsa om Nordkorea har smällt en stor laddning, eller flera små för att fejka en stor.

Det borde man kunna utläsa om man analyserar signalen noga, menar Martin Goliath. Han kan inte säga hur lång tid det kan ta. Men med litet tur kan man göra det ganska snart, menar han.

– Har man otur så kan man inte utläsa något mer. Men man kan ju befara att det är en vätebomb. Men man ska vara försiktig med att säga något säkert.

Sprängverkan från en vätebomb kommer av det som kallas fusion, och inte fission som är den teknik som används i en atombomb.

Fusionstekniken bygger på att lätta atomkärnor slås ihop vilket leder till att det utvecklas energi - som blir själva explosionen i en vätebomb. Namnet kommer av att man kan använda vissa typer av väte. Det finns tungt och dubbeltungt väte.



Till vänster: Nyheten om kärnvapentest presenteras i nordkoreansk tv. Till höger: Nordkoreas regering har spridit en bild som påstås visa Kim Jong-Un inspektera något som ska vara en vätebomb. Foto: TT, KCNA VIA KNS/AFP

En atombomb fungerar tvärtom. Då används fissionsladdningar. Det betyder att det finns en tung kärna som klyvs. Uran och plutonium är så tunga att det går att få dem tillräckligt instabila så att de klyvs. Då frigörs energi som leder till sprängverkan.

Läs mer: Expert: Sanktionerna mot Nordkorea har ingen effekt

Hur skulle då Nordkorea kunna fejka en explosion från en vätebomb? Explosionen kan mycket väl komma från en vätebomb. Det är inte det att styrkan är för liten för att man ska kunna anta det, menar Martin Goliath.

Men det finns flera sätt att få till en sådan här större explosion än att smälla av flera små laddningar. Man kan också ta en vanlig atombomb och göra det som kallas för boosting, berättar Martin Goliath.

– Då tillför man fusionsmaterial vid en fissionsexplosion. Det kan ge en större förbränning av uran och plutonium i en fissionsladdning. Det är ett sätt att fejka en större explosion.

Tekniken att framställa en vätebomb har funnits länge. De som brukar benämnas som de etablerade kärnvapenstaterna - USA, Ryssland, Frankrike och Storbritannien - utvecklade vätebomber redan på 50 och 60-talen.

De atombomber som fälldes över Japan under andra världskriget, i Nagasaki och Hiroshima, hade en sprängverkan som mättes i tusentals ton. De hade en sprängverkan på mellan 15 och 20 kiloton.

Vätebomber däremot, eller fusionsladdningar, som har sprängts har uppgått till flera tusentals kiloton, alltså megaton, berättar Martin Goliath.

Hur skulle det kunna gå till, om något land beslutar sig för att avfyra kärnvapen mot ett annat?

– Det är svårt att säga generellt eftersom det är olika från land till land. Men när det kommer till USA så har man byggt upp ett system som ska fungera som det ska i skarpt läge – och INTE fungerar när fel person försöker få det att fungera och det inte finns någon auktoriserad order, säger Martin Goliath.

Läs mer: Trump: Nordkoreas kärnvapentest farligt för USA

Att konstruera ett sådant system är inte det lättaste. Men man har gjort så gott man kan med hjälp av koder och auktoriseringslösningar, menar han.

– Det finns en kommunikationslänk som presidenten alltid ska ha med sig, för att vara nåbar och kunna utfärda de order som behövs. Ett system där man kan verifiera vem som ställer frågan – och till vem den ställs.

– Ungefär som när man loggar in på sitt bankid, för att visa att man är den man utger sig för att vara.
