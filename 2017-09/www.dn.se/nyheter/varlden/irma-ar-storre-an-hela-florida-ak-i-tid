”Irma är större än hela Florida – åk i tid”
Clas Svahn

Redan i torsdags utvidgade Miami-Dade området som måste evakueras till att gälla ytterligare flera hundratusen människor eller sammanlagt 660.000 invånare. Men också djur evakueras. 175 katter och hundar har flugits från Ft Lauderdale till härbärgen i Kalifornien, skriver The Sun-Sentinel. Nu börjar det bli bråttom. Irma kommer att nå Florida Keyes tidigt söndag morgon. Och flera av de öar som ingår i Key Wests pärlband kommer att täckas helt av vatten.

– Det är inte frågan om Florida kommer att träffas, det är frågan om hur svårt Florida kommer att träffas och var, säger William Long, chef för den federala katastrofmyndigheten.

Med sig för Irma vindstyrkor på 70 meter per sekund och förmågan att höja vattenytan med upp till tre meter.

För att hjälpa människor att snabbt ta sig från de hotade kuststräckorna eskorterar polisen tankbilar till bensinstationerna för att snabbt kunna fylla på pumparna så att människor ska kunna ta sig från platsen.

– Men det kommer att bli köer och det kommer att bli brist på bensin ibland, sa Rick Scott.

– Orkanen är större än hela vår delstat och kan orsaka stora och livsfarliga skador längs båda kuststräckorna. Minns Andrew för 25 år sedan som orsakade mycket svåra skador i Florida, Irma är värre. Vinden kan orsaka en till tre meter höga vågor vilket är livsfarligt, sa guvernör Scott i en direktsänd uppmaning.

Läs också: Plundringar efter Irma

– Vägarna kommer att bli igenkorkade så åk i tid. Vi kommer inte att kunna hjälpa er när stormen väl är här.

– Oavsett vilken kust du bor på så ska du vara beredd på att evakuera. Alla ska vara beredda på att evakuera.

Guvernören sa också att man har beredskap på plats för att så snabbt som möjligt få igång strömmen om den skulle försvinna. Men det kommer att dröja flera timmar enligt Miamis borgmästare:

– När orkanen kommer det inte att finnas någon hjälp ute på gatorna, ingen polis eller räddningstjänst, då måste alla ha tagit sig till ett hjälpcentrum. Under minst fem timmar, kanske tio, finns det ingen hjälp, sa Miamis borgmästare Philip Levine i en intervju med CNN.

Samtidigt som Irma närmar sig södra Florida växer ännu en orkan i styrka. José befinner sig just nu nordost om Barbados och rör sig mot nordväst. Enligt USA:s nationella orkancentrum betecknas José just nu som en ”extremt farlig” kategori 4-orkan. Dessutom växer ännu en tropisk storm fram i Mexikanska golfen, stormen Katia.

Hittills har 20 människor dött till följd av Irmas framfart.
