”Irma är större än hela Florida – åk i tid”
Clas Svahn

Redan i torsdags utvidgade Miami-Dade området som måste evakueras till att gälla ytterligare flera hundratusen människor eller sammanlagt 660.000 invånare. Nu börjar det bli bråttom. Irma kommer att nå Florida Keyes tidigt söndag morgon.

För att hjälpa människor att snabbt ta sig från de hotade kuststräckorna eskorterar polisen tankbilar till bensinstationerna för att snabbt kunna fylla på pumparna så att människor ska kunna ta sig från platsen.

– Men det kommer att bli köer och det kommer att bli brist på bensin ibland, sa Rick Scott.

– Orkanen är större än hela vår delstat och kan orsaka stora och livsfarliga skador längs båda kuststräckorna. Minns Andrew för 25 år sedan som orsakade mycket svåra skador i Florida, Irma är värre. Vinden kan orsaka en till tre meter höga vågor vilket är livsfarligt, sa guvernör Scott i en direktsänd uppmaning.

Läs också: Plundringar efter Irma

– Vägarna kommer att bli igenkorkade så åk i tid. Vi kommer inte att kunna hjälpa er när stormen väl är här.

– Oavsett vilken kust du bor på så ska du vara beredd på att evakuera. Alla ska vara beredda på att evakuera.

Guvernören ska också att man har beredskap på plats för att så snabbt som möjligt få igång strömmen om den skulle försvinna.

Samtidigt som Irma närmar sig södra Florida växer ännu en orkan i styrka. José befinner sig just nu nordost om Barbados och rör sig mot nordväst. Enligt den amerikanska nationella atmosfäriska och oceanografiska organet, Noaa, betecknas José just nu som en ”extremt farlig” kategori 4-orkan. Dessutom växer ännu en tropisk storm fram i Mexikanska golfen, stormen Katia.

Hittills har 18 människor dött till följd av Irmas framfart.
