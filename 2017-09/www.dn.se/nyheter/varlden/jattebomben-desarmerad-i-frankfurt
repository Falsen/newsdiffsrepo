Jättebomben desarmerad i Frankfurt
TT

Det var svårt för räddningstjänsten att få ut alla människor ur evakueringsområdet. Men på söndagseftermiddagen kunde det mödosamma och riskfyllda arbetet påbörjas och det pågick till kvällen.

Totalt cirka 60.000 personer evakuerades under helgen från området som bland annat hyser flera banker, sjukhus och ett BB. Bombens storlek gjorde att polisen inte ville ta några som helst risker.

Evakueringen var den största i Tyskland sedan andra världskriget. Det rörde sig om en bomb av typen HC 400, en av de kraftigaste konventionella bomber som användes av det brittiska flygvapnet under kriget. 1,8-tonspjäsen kallas Wohnblockknacker – samma ord som engelska Blockbuster, ”kvarterskrossaren”. Den hittades under ett byggnadsarbete i tisdags.

Det är inte ovanligt att bomber från andra världskriget påträffas i Tyskland, och under lördagen oskadliggjordes en 500-kilosbomb i Koblenz, nordväst om Frankfurt. Omkring 21.000 personer fick evakueras under arbetet med den bomben.
