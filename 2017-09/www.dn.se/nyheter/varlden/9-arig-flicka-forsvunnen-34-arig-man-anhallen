9-årig flicka försvunnen – 34-årig man anhållen
Ulrika By

Det var ett stort bröllop, 180 gäster var bjudna och festen tog sin början redan tidig eftermiddag, förra lördagen, den 26 augusti.

I den lilla franska staden Pont-de-Beauvoisin, som har 3.500 invånare, gick festen ingen obemärkt förbi.

En kortege av bilar körde genom staden, tutandes och hurrandes, kortegen tog en sväng runt kyrkan innan sällskapet anlände till festlokalen.

Väl där berättar grannen till festlokalen för Franceinfo att det var så mycket människor att den inhyrda festfotografen hade svårt att organisera sitt fotograferande som skedde ute i trädgården. Det var svårt att få med alla på bild och det var flera olika familjekonstellationer som skulle fotograferas.

På parkeringen och gatorna runt omkring var det fullt med bilar.

Vid 18-tiden skålades det i trädgården och sedan fortsatte festen inomhus.

– Det var lugnt, vi hörde knappt musiken, säger grannen.

Klockan tre på natten avbröt dock DJ:en musiken och annonserade att Maelys anhöriga saknade sin flicka. Var det möjligen någon som sett till henne?

Därmed tog festen slut.

Alla började frenetiskt leta, så väl inomhus som utomhus. Naturen kring festlokalen är tätt beväxt och kuperad, dessutom går det större vattendrag intill.

– Jag tror de flesta tänkte att hon kanske gett sig ut på upptäcktsfärd, berättar en av de inbjudna gästerna för Le Parisien

Ett stort polispådrag började tämligen omgående också söka efter flickan. Enligt det 250 förhör om hittills hållits med människor som fanns där så sågs hon senast ute på parkeringen.

Hela staden har sedan kommit att mobiliseras i letandet efter henne. Bilden på flickan sitter uppe överallt.

I går anhölls en 34-årig man, misstänkt för att ha en koppling till hennes försvinnande. Mannen var inte från början gäst på bröllopet, men fick en sen inbjudan av den nygifte maken, en inbjudan som gjorde att han kom till festlokalen till desserten.

Han ska ha gripits efter att flera olika vittnesförhör ställts mot varandra och är sedan tidigare känd av polisen, men det är oklart hur starka misstankarna är mot honom.

– Han ska höras om vissa omständigheter och om var exakt han befann sig vid tiden för hennes försvinnande, meddelar åklagaren i fallet i en kommuniké.

I morgon lördag har Maelys De Araujo varit försvunnen i en vecka.
