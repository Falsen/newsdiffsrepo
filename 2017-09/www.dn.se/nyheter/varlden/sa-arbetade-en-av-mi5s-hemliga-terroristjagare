Så arbetade en av MI5:s hemliga terroristjägare
Katrine Marçal

Utklädd till en hemlös man satt agenten utanför moskén i norra London. Han hade fått ett par kissluktande byxor att ha på sig och en pappmugg att hålla fram mot förbipasserande. I öronen hade han utrustningen som gjorde det möjligt för honom att rapportera allt han såg till sina överordnade.

Hans uppgift var att hålla ögonen på en ung man som nyss hade återvänt till Storbritannien efter att ha stridit med den militanta islamistiska organisationen Boko Haram i Nigeria. Den brittiska underrättelsetjänsten hade anledning att tro att mannen nu planerade ett terrordåd. Exakt vilken information de hade visste agenten inte.

Han var längst ned i kedjan, en enkel spanare: underrättelsetjänstens ögon och öron på gatan.

Nu är det fyra år sedan han kastades ut från MI5, den brittiska underrättelsetjänsten. Han ringer upp på mobilen och presenterar sig med sitt påhittade namn: ”Tom Marcus”. Hans identitet är fortfarande hemlig. Även om han ger intervjuer tillåts ingen fotografera honom eller beskriva hans utseende. Vi kan få veta att han är i 30-årsåldern och har fru och barn men inte vad han heter, eller hur många barn han har.Hans identitet är fortfarande hemlig. Även om han ger intervjuer tillåts ingen fotografera honom eller beskriva hans utseende.

Vad han inte heller kan säga något om är de terrordåd som har drabbat Storbritannien det senaste året. MI5 var fram tills i våras nästan unikt framgångsrika gällande terrorismbekämpning. Från bombdådet mot Londons kollektivtrafik 2005 och fram till i våras lyckades ingen genomföra något större terrordåd i Storbritannien. Det talades om att MI5:s långa erfarenhet av terrorbekämpning låg bakom: Storbritanniens underrättelsetjänst hade via konflikten på Nordirland tvingats hantera inhemsk terrorism tidigare än andra. Och de hade lärt sig.

Men så kom 2017.

22 döda i Manchester och 12 döda i London.

Läs också: De dödades i bombdådet i Manchester

Den före detta agenten låter avslappnad: en småbarnsfar ur arbetarklassen i norra England. I själva verket växte han mer eller mindre upp på gatan. Pappa slog mamma och söp så småningom ihjäl sig. Från sex års ålder uppfostrade han mer eller mindre sig själv.

– Om jag inte hade blivit MI5-agent? Gud vet vad jag hade gjort.

Han var femton år gammal när han gick in på arméns värvningskontor i sin hemstad. Där lyckades han övertyga en knubbig infanterist om att ge honom en chans. Han fick en broschyr och uppmanades att fuska för att säkert klara på högstadiets slutprov. Lyckades han inte bli godkänd i åtminstone fyra ämnen i skolan skulle han nämligen inte kunna söka arméns lärlingsutbildning, brummade infanteristen. Så den blivande agenten gjorde som han blev tillsagd: han fuskade, sökte arméns mekanikerutbildning, och kom in.

Som nybliven soldat skickades han till Tyskland.

– Bara det där att bli utvald. Att de människorna ville ha mig. För mig var det allt.

Så småningom blev han uttagen till ett specialförband och en av de yngsta någonsin att väljas ut till en hemlig grupp stationerad på Nordirland.

1969 tog irländska IRA till vapen för att göra Nordirland till en del av Irland och först 1997 blev det fred. Däremellan var Storbritannien måltavla för en terrorkampanj som varade i 28 år. Trots att det har varit fred på Nordirland i tjugo år går fortfarande nästan 18 procent av MI5:s resurser till arbete kopplat till konflikten.

Det var på Nordirland som den blivande agenten lärde sig om terrorism. Att man exempelvis alltid ska starta en bil med dörren fortfarande på glänt. Det är ett av få sätt att överleva en eventuell bilbomb. Trycket blir lägre och har du tur flyger du ut ur bilen samtidigt som du vrider om nyckeln.

Det var även på Nordirland som den blivande agenten kom i kontakt med underrättelsetjänsten.

MI5 knackade honom helt enkelt på axeln.

Och det är ovanligt.

– De får runt 100.000 ansökningar varje år så de behöver inte handplocka folk längre. Jag var en av de sista som de rekryterade på det gamla sättet, säger han utan att försöka dölja sin stolthet.

Underrättelseverksamheten i Storbritannien höll dessa år på att byta fokus: från MI6 och dess agenter i hennes majestäts tjänst över hela världen, till situationen hemma i Storbritannien. Mannen som rekryterade den blivande agenten sa att underrättelsetjänsten hade tappat kontrollen över islamistiska extremister. Mohammed Sidique Khan som låg bakom bombdåden i Londons kollektivtrafik den 7 juli 2005 jobbade som lärarassistent i Leeds. Dådet han planerade dödade 56 människor. Hur hittar man en sådan fiende?

Thames House på flodens norra strand nära Lambeth Bridge i London är en jättebyggnad i neoklassisk stil. Detta är MI5:s högkvarter. Samtidigt är Thames House ingenting mot SIS-byggnaden på andra sidan floden. Här håller MI6, som sköter alla Storbritanniens spionaktiviteter utomlands, till. Huset har förekommit i otaliga Bond-filmer. MI5 i sin mer diskreta byggnad är inte en lika filmisk organisation, men det var här, i Thames House, som den blivande agenten fick sin utbildning.

Han skulle ju inte bli James Bond, han skulle lära sig att jaga terrorister.

Han placerades i ett så kallat ”säkert hus” någonstans i London och tog sig till sina lektioner via omständiga omvägar som han bytte ut varje dag. Han stängde av mobilen på olika platser och hade med sig ombyten i väskan. Allt för att inte behöva åka hela vägen i samma tröja och riskera att bli igenkänd.



Även för att vara en blivande MI5-agent var han ovanligt vaksam. De andra eleverna betedde sig inte på detta sätt, men hans hjärna hade så länge han kunde minnas alltid registrerat alla potentiella hot i sin omgivning. Det var helt enkelt så han fungerade.

Hur gammal var mannen med paraplyet som vi nyss mötte? Vad hette de tre tvärgatorna vi senast passerade? Vad hade bilen som svängde till vänster för registreringsnummer?

Han klarade MI5:s spanarutbildning utan problem.

När hans instruktör frågade vad som stod på lappen som en kvinna hade lämnat på katedern några timmar tidigare kunde han svara: ”Emily, 1 6 8 9 8 0 4 7 x” Det hörde bara till den typ av ting som han noterade.

Nu satt han utklädd till hemlös man i nedpissade kläder utanför en moské i norra London. Objektet han skuggade sades planera ett massmord på en skola i området. Underrättelsetjänsten hade läst mannens e-post och sms i veckor. Men MI5 tillhör inte de som griper någon i första taget. De låter de misstänkta fortsätta planera in i det sista: allt för att få underrättelser om andra terrorister. Nu hade den misstänkte gått in för kvällsbön och agenten noterade att han inte hade kommit ut igen. Vad agenten emellertid också noterade var att fler kvinnor hade gått ut ur moskén efter kvällsbönen än vad som hade kommit in. Spaningsobjektet kunde med andra ord ha lämnat moskén utklädd till kvinna och detta var vad agenten kom att rapportera till sina överordnade. Terroristen greps några kvarter bort med sex bomber i bilen.

Det är i alla fall den historia som agenten berättar. Till saken hör naturligtvis att hans uppgifter inte går att kontrollera.

Varför låter MI5 honom ens prata med journalister?

Det är kanske det mest intressanta i hela den här berättelsen.

Den nu före detta agentens bok, ”Under cover”, är den första skildring av en spanare inifrån MI5 som någonsin har blivit godkänd för publicering av MI5. ”Tom Marcus” står det på omslaget och boken är skriven på snabbt rusande och styltig prosa, först när man talar med den nu före detta agenten blir man övertygad om att han faktiskt har skrivit den själv.

Han pratar nämligen nästan exakt som han skriver.

– Egentligen läser jag inte böcker. Jag är dyslektiker. Jag kunde aldrig tro att jag själv skulle skriva en bok. Men jag skrev bara om saker som jag kunde något om.

Han var en av dem som riskerade sina liv utan att egentligen veta varför. Informationen om operationerna han deltog i fanns på dataskärmar i rum som han inte hade tillgång till. Han har med stor sannolikhet räddat åtskilliga liv under sin karriär men samma överdrivna vaksamhet som gjorde honom duktig på sitt jobb började äta honom inifrån. Han kunde inte stänga av. Vart han än gick oavsett om det var på jobbet eller på fritiden fortsatte han att notera potentiella hot.

Han hade sett kamrater dö. En vän kastades under en lastbil efter en biljakt som gick fel, en annan hängde sig under mystiska omständigheter.

Ingen pratade någonsin om varför.

Han började se faror där det inte fanns några. Han kom tillbaka från uppdrag och blev tvungen att sitta med ryggen mot väggen hela natten med en lampa mot ansiktet eftersom han inte ville sova. Han var rädd för sina egna mardrömmar.Så fort hans överordnade förstod att han hade problem med posttraumatisk stress slutade alla hans passerkort att fungera.

Till slut sökte han hjälp. Och så slutade hans karriär 2013: med ett samtal till psykologen. Så fort hans överordnade förstod att han hade problem med posttraumatisk stress slutade alla hans passerkort att fungera.

Alla dörrar stängdes.

– Sedan den dagen såg jag aldrig mina kolleger igen.

Han vet inte vad de gör, eller om de är i livet.

– När man jobbar på det här sättet blir ens lilla grupp som en liten familj. Du träffar dem mer än din riktiga familj. Mycket mer.

Han fick en diagnos från MI5 (posttraumatiskt stressyndrom) och en mindre pension som det absolut inte gick att försörja sig på. Det var allt.

Han försökte bygga upp sitt liv igen.

– Problemet är att det är oerhört svårt att få något nytt jobb. Jag har en lång lucka på mitt CV som jag inte kan förklara för en potentiell arbetsgivare. Vad säger man när man inte kan säga någonting?

Till slut tog han jobb på en hamburgerrestaurang.

I dag kallar han sig författare.

– Nej, jag vet inte varför MI5 lät mig publicera min berättelse, säger han och låter uppriktig.

Han kollar fortfarande allt han skriver, och säger, med MI5. Han hoppas på att skrivandet ska göra honom rik. Han vill kunna försörja sin familj. En man är ingen man om han inte sätter sin hustrus och sina barns behov främst, de orden har gjort intryck på den före detta agenten. Men främst skrev han boken för att han ville lugna allmänheten. När han talar om detta blir hans röst ivrig.

– Jag har märkt hur många människor i Storbritannien lever i ständig skräck för nya terrordåd. Och all den där rädslan är verkligen inte rationell. När du sätter på tv:n är allt så mörkt.

Han ville ge en annan bild, han ville berätta inte bara om de terrordåd som blir av, utan om alla de som stoppas.

– Jag ser olika så kallade ”terrorexperter” på tv hela tiden. De vet ofta inte vad de pratar om. Det där med rädsla är en lukrativ bransch … Det är det verkligen. Medierna spinner vidare på den mörka bilden eftersom det är vad folk efterfrågar.

Den före detta agenten vill att allmänheten ska veta att även om terroristerna är skrämmande har de aldrig mött en motståndare som MI5. Underrättelsetjänsten ser och hör nästan allt. Den vet mer än vad terroristerna någonsin kan veta. MI5 kommer att vinna. Det är den före detta agentens budskap.

Det kanske trots allt inte är så konstigt varför MI5 lät honom publicera sin bok. Eller varför han får prata med journalister. MI5 håller på och rekryterar just nu. Organisationen hävdar att det finns 23.000 potentiellt våldsamma radikala islamister i Storbritannien. Och de behöver folk som jagar dem.

”Tom Marcus” berättelse handlar dock i grund och botten förstås om hur MI5 svek honom. Men det verkar inte spela någon roll.

Skulle han låta sin son arbeta för underrättelsetjänsten?

– Absolut.

Saknar han själv MI5?

– Varje dag.
