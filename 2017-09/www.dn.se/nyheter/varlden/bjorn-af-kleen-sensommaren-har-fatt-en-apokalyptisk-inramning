Björn af Kleen:   Sensommaren har fått en apokalyptisk inramning
Björn af Kleen

Nu är det som någon dragit sladden ur paradiset. Irma, orkanen som redan ödelagt flera karibiska öar och släckt 14 människoliv, väntas anlända Floridas fastland på lördag eller söndag. Men South Beach, och stora delar Miami, är redan utrymt. Klädkedjan Gaps skyltfönster är täckt av korrugerad plåt. Parkeringsautomaterna är inlindade i gladplast. Nere på stranden är några luttrade lokalbor upptagna med att fylla plastsäckar med sand, för att försöka skydda sina nedervåningar mot översvämning. Alla pratar om Andrew, cyklonen som dödade 30-talet människor och gjorde 200.000 Floridabor tillfälligt hemlösa 1992. Irma bedöms inte ett dugg mer barmhärtig.

Guvernören Rick Scott uppmanar Floridabor att ta prognoserna på största allvar och ge sig av om man bor i utsatta områden. Nu sinar bränslet i delstaten. Bensinpumpsköerna sträcker sig ut på gatan, runt hörnen. Stämningen vid American Airlines incheckningsdisk på Miamis internationella flygplats är sammanbiten. Avgångshallen överfull.När det här skrivs brummar min mobiltelefon ideligen av stormvarningar från National Weather Service.

Den amerikanska sensommaren har fått en apokalyptisk inramning. Västkusten härjas av väldiga bränder. I British Columbia på Kanadas västkust pågår 140 naturliga eldsvådor, den värsta siffran i provinsens historia. På torsdagseftermiddagen talar jag i telefon med Timothy LeCain, professor i miljöhistoria vid Montana State University; himlen i hans delstat i nordvästra USA är grå av brandrök och professorn har rethosta. Sydöstra Texas ligger under vatten och Florida snart likaså. När det här skrivs brummar min mobiltelefon ideligen av stormvarningar från National Weather Service.

I Vita huset chikanerade Donald Trump sitt eget parti i onsdags, genom att göra upp med Demokraterna om ett tillfälligt höjt budgettak. Därmed kunde Senaten på torsdagen komma överens om ett förslag om stöd på 15 miljarder dollar till återuppbyggnad efter Irma och Harvey. Samtidigt gjorde fem tidigare presidenter gemensam sak. Obama, Clinton, far och son Bush och Jimmy Carter ska ragga katastrofpengar under sloganen ”One America Appeal”. Trump stödjer initiativet på Twitter.

Presidenternas reaktioner antyder att politiska krafter är i rörelse. Det är mer än väder på spel. Augusti 2017 kommer få konsekvenser.
