Martin Gelin:   Ett besked som får främlingsfientliga kärnväljare att jubla
Martin Gelin

Utanför Vita huset anordnas stora demonstrationer under tisdagen, då det blev klart att president Trump och hans justitieminister Jeff Sessions upphäver Daca, en populär reform som innebar att unga invandrare kan stanna kvar i landet och söka arbetstillstånd.

Läs mer: Trump river upp program för unga papperslösa

Reformen genomfördes av Barack Obama 2012 i syfte att skydda de som kom till USA som spädbarn eller mycket unga, i sällskap av sina papperslösa föräldrar. Om de inte brutit mot lagen och var villiga att söka jobb skulle de få en chans att stanna kvar i USA och på sikt även söka medborgarskap.

Donald Trump, vars presidentvalkampanj från allra första stund fokuserade på att köra ut invandrare, har nu stoppat denna reform. Det är ett populärt program, som överlag har fått stöd av 70–80 procent av amerikaner i opinionsmätningar. I en mätning från i maj i år var det bara 11 procent av amerikanska väljare som ville att de 800.000 personer som skyddas av reformen utvisas. John McCain, republikansk senator, kallade beskedet ”oacceptabelt”, men det är oklart vad han tänker göra åt det.

Det finns inget annat skäl att Trump gör detta än som en signal tiill sina kärnväljare att han delar deras främlingsfientlighet. De juridiska argument som Jeff Sessions presenterade under tisdagens pressträff, där han symptomatiskt nog inte svarade på en enda fråga från nyhetsmedier, var osammanhängande och motsägelsefulla.

Läs mer: Obama fördömer Trumps Daca-beslut

Sessions hävdar bland annat att invandringspolitik bör lagstiftas i kongressen och inte av presidenten, men som president har Trump själv knappt gjort något annat än att försöka genomföra radikala invandringspolitiska reformer utan kongressens godkännande, med hjälp av så kallade exekutiva presidentorder, eller dekret.

Invandringskritiker i Trumps administration beskriver dessa unga invandrare som en belastning på USA:s ekonomi och arbetsmarknad, men snarare är det tvärtom. De som innefattas av programmet har inte brutit mot några lagar, de har visat sig vara skötsamma och är i en ålder då de är redo att arbeta.

Efter översvämmningskatastrofen i Texas har det exempelvis vimlat av rapporter om unga personer som omfattats av Daca-programmet som har hjälpt till med räddningsarbetet. Många av dem kommer nu att tvingas lämna landet. I ett fall räddade en ung latinamerikansk man, som registrerat sig för Daca, livet på en annan person i Houston, men drunknade sedan själv.

En detalj kan potentiellt skydda en del av de 800.000 personerna från utvisning. Det tar sex månader inte Trumps reform träder i kraft och de som i dag omfattas av Daca erbjuds möjligheten att förnya sina arbetstillstånd under de kommande veckorna. Det lär dock skapa en anstormning till myndigheterna, som sannolikt lär leda till kaos.

Samtidigt finns det goda skäl för de papperslösa som inte redan registrerat sig för programmet att inte göra det nu heller. De personer som registrerade sig under Obamas initiativ finns samlade i en statlig databas. Trumps administration har gjort det klart att man kommer att använda samma databas som utgångspunkt för framtida utvisningar.

Trumps administration riskerar därmed att skapa en oerhörd misstänksamhet mot den federala staten bland invandrare i USA överlag, vilket inte nödvändigtvis ska ses som en oväntad bieffekt av beskedet, utan snarare som en del av poängen för Trump och Sessions. De har båda gjort det klart att de ser de flesta statliga myndigheter, utöver exempelvis polis och militär, som överflödiga.

Beskedet visar framför allt att Trump fortsätter liera sig med USA:s mest öppet främlingsfientliga och rasistiska krafter. Det här sker trots att två av de mest högljudda populisterna i hans administration, Sebastian Gorka och Steve Bannon, lämnat sina jobb. Vi får därmed dra slutsatsen att initiativen kommer från Trump själv och från hans justitieminister Jeff Sessions.

Under valkampanjen fördes en debatt om huruvida Trumps väljarstöd grundade sig i ekonomisk oro eller ren främlingsfientlighet. Forskningen visade att främlingsfientligheten var den viktigaste drivkraften, men att den ekonomiska oron i sin tur ökade chansen att väljarna uttryckte främlingsfientliga åsikter.

Det är nu värt att konstatera att Trump som president inte ens har försökt att göra något för att stilla den ekonomiska oron hos den breda amerikanska medelklassen. Därmed kommer han i princip varje vecka med nya besked som får de främlingsfientliga kärnväljarna att jubla.

2018 ser ut att bli ett år av massutvisningar av unga invandrare i USA. Det är klart och tydligt att det är få saker som Donald Trump prioriterar så högt som detta.
