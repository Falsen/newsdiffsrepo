Polisen i Barcelona medger: Varnades för terrordåd på La Rambla
Nathan Shachar

Uppgifterna, i Barcelona-tidningen el Periodico, förnekades först indignerat av den katalanska regeringen, som brännmärkte påståendena som ett falsarium och svor att ”inga kontakter med CIA” förekommit.

Men under fredagen publicerade el Periodico en kopia av dokumentet ifråga, samt citerade en amerikansk tjänsteman som bekräftade kommunikationen. Den katalanske inrikesministern Joaquim Forn har nu motvilligt medgivit att man mottagit en varning, ”men den var inte trovärdig”.

Läs också: De är spanska terrorattentatets offer

Grälet är ett moment i prestigekriget mellan katalanska och riksspanska säkerhetsstyrkor, som rasat sedan terrorattackerna i Katalonien i mitten av augusti. Katalanerna jublade då över att deras regionala poliskår spårat upp, dödat och gripit terroristerna utan hjälp från Madrid eller internationella organ.

Den spanska polisen och civilgardet, som bägge opererar i Katalonien, klagade hos Madrid-regeringen att de skuffats åt sidan och hållits utanför dramatiken av politiska skäl, för att ge den katalanska separatistregeringen hela äran. Under de gångna veckorna har bägge parter försett spanska och katalanska medier med praktexempel på rivalernas förmenta inkompetens.

Meddelandet till Mossos kom direkt från NCTC, den amerikanska myndighet som sedan 2001 samordnar CIA:s, FBI:s och NSA:s verksamhet. Kommunikationen strider mot Spaniens krav på att alla kontakter mellan autonoma spanska poliskårer och främmande kolleger skall gå via den spanska underrättelsetjänsten i Madrid.

I Barcelona försvarar sig officiella talesmän med att alla poliskårer mottar flera sådana varningar i veckan. Men efter de många bilattackerna i Europa hade det varit en naturlig skyddsåtgärd, i synnerhet efter en varning som nämner både IS och la Rambla, att placera cementblock vid ändarna till Rambla-avenyns populära mittparti, där attacken den 17 augusti ägde rum.

Uppgifterna är olustiga för de katalanska makthavare som just lägger sista handen vid förberedelserna inför folkomröstningen om utträde ur Spanien den 1 oktober. Mossos d’Esquadra står i centrum för det dramat.

De katalanska poliserna skall, enligt separatisternas planer, skydda vallokaler och valurnor mot eventuella försök från spanska säkerhetsstyrkor eller civila att störa valet, som Madrid förbjudit.

Men läckaget om USA-telegrammet visar att det också inom Mossos, trots en rad nyutnämningar på sistone, finns anställda som inte trivs i rollen som separatismens vapendragare.
