En skadad efter explosion i London
Carl-Johan Kullving

Explosionen inträffade vid klockan 19 lokal tid, klockan 20 svensk tid, på torsdagskvällen. En man skadades i explosionen och flera personer sökte snabbt skydd på Oxford Street, som är en livlig shoppinggata i hjärtat av den brittiska huvudstaden.

Enligt den brittiska tidningen The Sun uppger Scotland Yard att explosionen inträffade i ett elskåp och att en person skadats.

Både polis och räddningstjänst kallades till platsen. Den skadade mannen ska ha fått lindriga skador. Enligt den brittiska tidningen The Telegraph spärrades ett område kring elskåpet av och trafiken stoppades, men bilarna kunde åter börja köra på gatan vid klockan 20:30 lokal tid.

På platsen syntes rök och flera personer drabbades av panik, enligt ett vittne som The Sun pratat med.

– Det var superläskigt. Människor sprang och skrek och grät, och när du ser det antar du det värsta, säger Adam Jogee till den brittiska tidningen Evening Standard.

Han var i en butik och prövade en ny kostym då han hörde explosionen.

– Min reaktion var att komma ut från affären och då, när du inser vad det är, verkar det lite dumt. Men det är ett tecken i tiden när folk hör en hög smäll och ser att rök stiger längs Oxford Street, då antar de automatiskt att det är en bomb, säger han till tidningen och fortsätter:

– När du hör historier om attacker i biografer och shoppingcenter och du är i en butik på Oxford Street och folk skriker och springer ner för rulltrapporna, då får du panik, säger han till tidningen.

Säkerhetsläget i Storbritannien är högt efter att landet under det senaste året drabbats av flera terrordåd.
