Annika Ström Melin: Om Sverige vill ha fortsatta kontroller kan regeringen argumentera för det
Annika Ström Melin

Vad innebär det att EU-kommissionen idag säger att Sveriges gränskontroller ska bort i november?

— Det var EU:s migrationskommissionär Dimitris Avramopoulos som kom med det beskedet när han svarade på en fråga under dagens presskonferens i Bryssel. Det blir inga förlängningar, sade han mycket kort och det innebär att kommissionen inte tänker gå med på att Sverige, Danmark, Tyskland, Österrike och Norge får fortsätta med gränskontrollerna efter den 11 november.

Är det kommissionen som bestämmer om Sverige får ha gränskontroller?

— Nej, det formella beslutet fattas av EU-länderna i ministerrådet, men förslaget kommer från EU-kommissionen.

— Dagens besked innebär att det redan nu står klart att kommissionens förslag är att förlängda gränskontroller inte ska accepteras, men det är EU-ländernas ministrar som bestämmer hur det blir. Om Sverige vill ha fortsatta kontroller kan regeringen argumentera för det i EU-kretsen och försöka övertyga övriga länder om att sådana kontroller behövs.

Så hur blir det? Kommer Sverige inte kunna ha kvar gränskontrollerna?

— Det beror på hur övriga EU-länder ser på saken. Klart är att det egentligen är förbjudet att ha gränskontroller i det passfria samarbetsområdet Schengen.  Det ska egentligen vara fritt fram att resa inom Schengen utan att behöva visa pass eller id-kort vid gränserna.

— Men det finns undantag från dessa regler. Hösten 2015, när det blev uppenbart att EU:s yttre gränskontroll inte fungerade och hundratusentals flyktingar kunde vandra genom EU till bland annat Tyskland och Sverige, sade kommissionen ja när Sverige och andra ville ha gränskontroller för att kunna garantera nationell ordning och säkerhet . Frankrike införde också gränskontroller efter terrorattackerna i november 2015.

— Sedan hösten 2015 har EU-kommissionen flera gånger förlängt tillståndet för dessa gränskontroller. Det skedde senast i maj i år, då Sverige fick fortsätta med kontrollerna fram till den 11 november. Men kommissionen varnade redan i maj för att gränskontrollerna snart måste bort eftersom de strider mot det regelverk som styr Schengen.

— Nu anser tydligen kommissionen att det inte längre finns något behov av nationella kontroller, eftersom EU:s yttre gräns bevakas mycket hårdare och strömmen av migranter och flyktingar som lyckas nå EU nästan har upphört.

Om Sverige vill ha kvar gränskontrollerna måste därför regeringen kunna bevisa att de fortfarande behövs.
