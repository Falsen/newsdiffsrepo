Trump stänger Daca-programmet – ”under ordnade former”
TT

– Vi kan inte tillåta alla som vill komma hit att göra det, det är bara så enkelt, säger Jeff Sessions, som uppenbarligen fick i uppdrag att på tisdagen offentliggöra beslutet.

Spekulationer om Daca har gått varma och varit föremål för protester i USA under flera dagar. Delstaterna New York och Washington har hotat att stämma Trump om han river upp programmet.

Daca ger migranter som kom till USA före sin 16:e födelsedag, i sammanhanget kallade ”dreamers” (drömmare), möjlighet att stanna i landet och arbeta lagligt i tvåårsperioder som kan förlängas. Det omfattar i nuläget närmare 800.000 unga och skapades av Trumps företrädare Barack Obama genom en presidentorder 2012.Congress, get ready to do your job - DACA!— Donald J. Trump (@realDonaldTrump) 5 september 2017

Läs mer: Trump ska ha bestämt sig – avslutar migrantprogram

Rent formellt innebär Trumps beslut en förlängning, men bara med ett halvår. Inga nya ansökningar kommer att behandlas efter tisdagen, skriver amerikanska medier. Det är oklart vad som händer med programmet om kongressen inte kan enas om ett lagförslag i frågan.

Justitieminister Jeff Sessions, känd som en hök i invandringsfrågor, säger att han rekommenderat Trump att avveckla Daca på ”ett ordnat sätt”. Att programmet ska upphävas finns det inga tvivel om.

– Vi kan inte tillåta alla som vill komma hit att göra det, det är bara så enkelt, säger Sessions.

Han säger att sjösättandet av programmet var ett brott mot konstitutionen.

– Vi tror fullt och fast att det här är den ansvarsfulla vägen att gå.

Ett skäl till att Trump agerar nu är att tio republikanska delstater hotat att stämma staten för att programmet införts. Att Obama fattade ett sådant beslut var maktmissbruk, bara kongressen kan ge papperslösa amnesti, resonerar dessa delstater.

Samtidigt lovar delstaten New Yorks guvernör, demokraten Andrew Cuomo, och dess rättsliga myndigheter att man ska gå till domstol och stämma Donald Trump om han skrotar programmet.

”Presidentens åtgärd kommer att vända upp och ned på livet för hundratusentals unga människor som vuxit upp i Amerika”, säger Cuomo i ett gemensamt uttalande med delstatens högste åklagare Eric Schneiderman.

Även delstaten Washingtons högste åklagare Bob Ferguson hotar med rättsliga åtgärder.

Trump får även ta sig an tufft motstånd i sitt eget parti. Representanthusets talman Paul Ryan och den republikanske senatorn Orrin Hatch har bett presidenten att inte upphäva programmet. Nu säger deras partikamrater James Lankford och Tom Cotton, båda inflytelserika senatorer, samma sak. Även många kända företagsledare har manat Trump att behålla Daca.

Att riva upp Daca var ett av Trumps vallöften, men de senaste månaderna har det varit mer oklart var han står.

– Vi älskar ”drömmare”. Vi älskar alla, sade han nyligen.

Läs mer: Martin Gelin: Trump är isolerad men knappast handlingsförlamad
