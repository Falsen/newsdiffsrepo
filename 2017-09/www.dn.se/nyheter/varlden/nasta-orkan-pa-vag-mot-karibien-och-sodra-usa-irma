Nästa orkan på väg mot Karibien och södra USA: Irma
Kalle Holmberg

Stormen bedöms bli en kategori 3-orkan, ett steg under Harvey som plågat – och alltjämt plågar – delstaterna Texas och Louisiana.

Amerikanska orkaninstitutet National Hurricane Center (NHC) följer Irma noggrant. Inget tyder på att orkanen kommer att försvagas, snarare tvärtom. Institutet uppger att den under natten mot söndag hade en vindstyrka på runt 192 kilometer i timmen och att den rörde sig med en hastighet av 23 kilometer i timmen.

Orkanen befann sig då cirka 84 mil öster om den yttre karibiska ögruppen Leewardöarna.

– Irma har ett tydligt urskiljbart öga med omgivande mur som inte kommer att försvagas, säger Grant Gilmore, meteorolog vid lokala tv-stationen WTSP i Tampa i sydvästra Florida.

Tidningen Tampa Bay Times skriver att orkanvarning gäller för öarna Antigua och Saint Kitts, dit Irma beräknas nå om 30 timmar, räknat från 21-tiden på måndagen, svensk tid. Tolv timmar senare står Puerto Rico, Brittiska Jungfruöarna och Amerikanska Jungfruöarna på tur.

På måndagen inledde räddningsarbetare på öarna i nordöstra Karibien förberedelserna inför Irmas ankomst, genom att beskära träd, rensa avlopp och stänga skolor. Allmänheten uppmanas att göra sig beredd på Irmas kraftiga vindar och skyfallen som följer orkanens spår.

Ett företag i Boston som tar fram analyser av potentiella katastrofer uppger att Tampa med omgivande områden kan drabbas av skador för uppemot 175 miljarder dollar, om en orkan lik Katrina skulle dra in över land. Världsbanken har angivit Tampa Bay som ett av världens tio mest utsatta områden i händelse av en sådan orkan.

Samtidigt har myndigheter i den större regionen i sydvästra Florida – Tampa, Saint Petersburg och Clearwater – knappast ens inlett beräkningar av vad höjd havsnivå kan ställa till med eller vad man ska göra åt det, skriver Tampa Bay Times.
