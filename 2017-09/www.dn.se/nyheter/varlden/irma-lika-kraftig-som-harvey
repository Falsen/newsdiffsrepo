Irma lika kraftig som Harvey
Kalle Holmberg

Amerikanska myndigheter uppgraderade varningen till kategori 4 under natten till tisdagen och inget tyder på att orkanen kommer att försvagas. Hoppet står till att dess svårprognosticerade riktning inte fortsätter vara nordväst då den skulle svepa över en rad karibiska östater och nå Florida under onsdagen.

Tampa Bay Times skriver att orkanvarning gäller för öarna Antigua och Saint Kitts, dit Irma beräknas nå om 30 timmar, räknat från 21-tiden på måndagen, svensk tid. Tolv timmar senare står Puerto Rico, Brittiska Jungfruöarna och Amerikanska Jungfruöarna på tur om orkanens rörelsehastighet, 20 kilometer i timmen på tisdagsmorgonen, håller i sig.

På måndagen inledde räddningsarbetare på öarna i nordöstra Karibien förberedelserna inför Irmas ankomst genom att beskära träd, rensa avlopp och stänga skolor. Allmänheten uppmanas att göra sig beredd på Irmas kraftiga vindar och skyfallen som följer orkanens spår.

Ett företag i Boston som tar fram analyser av potentiella katastrofer uppger att Tampa med omgivande områden kan drabbas av skador för uppemot 175 miljarder dollar, om en orkan lik Katrina skulle dra in över land. Världsbanken har angivit Tampa Bay som ett av världens tio mest utsatta områden i händelse av en sådan orkan.

Samtidigt har myndigheter i den större regionen i sydvästra Florida – Tampa, Saint Petersburg och Clearwater – knappast ens inlett beräkningar av vad höjd havsnivå kan ställa till med eller vad man ska göra åt det, skriver Tampa Bay Times.
