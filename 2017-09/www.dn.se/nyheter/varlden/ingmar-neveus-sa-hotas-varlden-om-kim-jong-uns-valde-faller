Ingmar Nevéus:   Så hotas världen om Kim Jong Uns välde faller
Ingmar Nevéus

Antag att Kim Jong Un försvinner från scenen – störtas av sina landsmän, lönnmördas av utländska agenter eller dukar under i ett förödande kärnvapenkrig.

Läs även: Torbjörn Petersson: När kärnvapnen är på plats ska ekonomin lyftas

Med diktatorn borta skulle världen kunna andas ut. Eller kanske inte.

I själva verket skulle en nordkoreansk regimkollaps kunna sätta igång en kedja av händelser som hotar stabiliteten i Asien – och världen. Många aktörer föredrar av allt att döma dagens läge framför en osäker framtid utan Kim.

– Kina kommer aldrig att tillåta kaos och krig på den koreanska halvön, sa den kinesiske FN-ambassadören Liu Jieyi i måndags. Uttalandet illustrerar den rädsla som finns i Peking för stora och plötsliga omvälvningar i grannlandet.

Och även om Kim Jong Un har få beundrare utanför sitt slutna rike så är det på många sätt rationellt att frukta hans fall. Den kinesiska oron delas också i viss mån av Sydkorea.

Detta kan hända om diktaturen faller.

1. En jättelik flyktingkatastrofOm regimen faller, oavsett om det sker med eller utan krig, kommer miljontals nordkoreaner att röra sig mot landets gränser.

De kommer att fly dels för att undkomma landets militär och andra regimtrogna som slåss för sin överlevnad, dels för att det inte finns tillräckligt med mat.

Även när skördarna är rikliga klarar det nordkoreanska jordbruket inte av att föda befolkningen, och under 90-talet tros flera miljoner ha svultit ihjäl.

Årets första skörd var 30 procent under det normala.

När regimen går under slutar också distributionen av mat att fungera. Betalningssystemet havererar, vilket resulterar i hamstring som i sin tur förvärrar matbristen.

För Kina är miljontals hungriga flyktingar som trycker på mot gränsfloden Yalu en mardröm och ett hot mot stabiliteten. Inte heller Sydkorea skulle kunna handskas med en folkvåg av sådana dimensioner.

2. En ny tyrannOm Kim störtas i en kupp är risken överhängande att han efterträds av en minst lika brutal och oberäknelig härskare. Den som kontrollerar Nordkoreas överdimensionerade militär kontrollerar också landet. Några alternativa maktbaser finns inte.

Kärnvapnen skulle finnas kvar liksom risken att de används.

Ett annat tänkbart scenario är att konkurrerande krigsherrar delar upp landet mellan sig och att situationen urartar i inbördeskrig. Detta i sin tur förvärrar naturligtvis flyktingkrisen och den humanitära krisen.

3. Massförstörelsevapen på driftDen nordkoreanska regimen förfogar inte bara över tiotals kärnstridsspetsar, utan också över stora mängder plutonium och anrikat uran som används för att producera de färdiga vapnen. Dessutom anses landet ha världens tredje största lager av kemiska stridsmedel (efter USA och Ryssland) samt även biologiska stridsmedel.

Alla dessa domedagsvapen finns spridda på ett stort antal platser i hela landet, varav många troligen väl dolda. Att hitta dem och desarmera dem blir en enorm utmaning för eventuella ”segrarmakter” efter en nordkoreansk kollaps.

Risken är annars mycket stor att de används av desperata överlevare bland Nordkoreas militär, eller säljs till terrorister på andra håll i världen.

4. Konfrontation Kina–USAMed regimen i Pyongyang borta ur spelet efter ett krig kommer andra att kliva in – det behövs inte minst för att åtgärda flyktingkrisen, få in nödhjälp och ta kontroll över massförstörelsevapnen.

Sydkoreas mål är en återförening av de båda koreanska rikshalvorna. Men en återförening på Sydkoreas villkor är ett rött skynke för Peking, eftersom det sannolikt skulle innebära att amerikansk militär stationerades vid Kinas gräns.

En situation där Sydkorea, Kina och USA ockuperar Nordkorea samtidigt hotar att bli explosiv.

Det minst farliga alternativet kan vara att Kina upprättar en form av lydstat i norr, en mindre variant av det gamla Nordkorea men utan massförstörelsevapen. Och att detta accepteras av USA och Sydkorea.

Betydligt farligare – och dessvärre inte osannolikt – är att amerikansk och kinesisk militär hamnar i direkt konfrontation på Koreanska halvön, kanske av misstag i ett kaotiskt läge. I värsta fall kan sådana incidenter eskalera till en militär konflikt mellan världens två mäktigaste stater.
