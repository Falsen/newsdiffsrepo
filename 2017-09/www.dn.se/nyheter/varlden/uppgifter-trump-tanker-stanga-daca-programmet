Trump river upp ­program för unga papperslösa
Björn af Kleen

Sessions gav kongressen i uppgift att stifta nya invandringslagar i enlighet med ”amerikanska intressen”. Genom att upphäva Daca fullföljer justitieministern ett av presidentens vallöften, att strama åt invandringen, sade Jeff Sessions.

Han sade att upphävandet av programmet ska genomföras på ett välordnat sätt. Exakt hur får kongressen avgöra under de kommande sex månaderna.

Men upphävandet äventyrar den legala statusen för omkring 800.000 personer. Många som omfattas av programmet, i kraft sedan 2012, kom till USA som småbarn och upplever sig som amerikaniserade.

Gruppen är sårbar för potentiella utvisningsräder. När man enrollerade i Daca uppgav man sin adress och sitt telefonnummer och genom myndighetsregister kan personen lätt spåras.

Inga fler personer kan nu ansöka till Daca.Congress, get ready to do your job - DACA!— Donald J. Trump (@realDonaldTrump) 5 september 2017

Läs mer: Martin Gelin: Ett besked som får främlingsfientliga kärnväljare att jubla

Det förväntade budskapet från justitieministern har resulterat i landsomfattande demonstrationer och protestaktioner under senaste veckorna. Från de berörda, som kallas ”dreamers”, drömmare (en referens till ett tidigare lagförslag från 2010, ”The Dream Act”).

Men många inflytelserika företagsledare har också protesterat. I lördags ändrade Facebookgrundaren Mark Zuckerberg sin profilbild till ett foto av sig själv med texten ”Jag stödjer Daca”. Zuckerberg har drygt 96 miljoner följare på Facebook.

Enligt gruppen, som inkluderar chefer från Apple, Microsoft och Amazon, kommer ett upphävande av Daca att resultera i tunga ekonomiska förluster. Den amerikanska bruttonationalprodukten minskar med 105 miljarder dollar inom fem år, enligt deras uppskattning. Åtskilliga miljarder i skatteintäkter, sociala avgifter och sjukförsäkringspremier kommer försvinna när de 800.000 personerna riskerar att få sina rättigheter raderade.

Läs mer: Obama fördömer Trumps Daca-beslut

Daca har givit barn till papperslösa ett tvåårigt arbetstillstånd, som har kunnat förlängas. ”Drömmarna” har fått möjlighet att ta körkort och fått hjälp med finansiering av universitetsstudier.

– Det har underlättat för hundratusentals att känna att de hör hemma här, säger Robert Gonzales, en Harvardprofessor i utbildning, till The Washington Post.

Beslutet på tisdagen slår mot en redan utsatt grupp. Många papperslösa invandrare från Latinamerika lever i Texas, där stormen Harvey just skördat 60-talet människoliv och förstört egendom för miljarder dollar.

124.000 av de 800.000 som berörs av upphävandet lever i Texas. Och många har bidragit till att rädda liv under gångna veckan.

Daca har speglat kärnan i den amerikanska drömmen, att man kan bli vem som helst i USA oavsett ursprung. Daca har haft stöd även bland namnkunniga republikaner.

Läs mer: Martin Gelin: Trump är isolerad men knappast handlingsförlamad

– Amerikaner håller inte barn juridiskt ansvariga för beslut fattade av deras föräldrar, säger den republikanske senatorn James Lankford i ett uttalande.

Upphävandet av Daca stärker Trumps nationalistiska bas. Justitie­minister Jeff Sessions tillhör själv administrationens högernationalistiska flank, som betraktar Daca som en gräddfil för illegala invandrare. Amerikanska arbetare utsätts för otillbörlig konkurrens i låglönesektorn, enligt gruppen. Daca är också en morot för fler flyktingar att ta sig över gränsen illegalt, enligt kritiker.

– Daca uppmanade människor att ta sig till gränsen där man tvingades leva under omänskliga villkor. Det finns inget medkännande med det, sade justitieminister Jeff Sessions på presskonferensen.

En koalition av guvernörer och riksåklagare från tio delstater hotade att stämma Daca. Programmet drevs igenom av Barack Obama och gruppen hävdar att reformen utgör ett missbruk av presidentmakten. Jeff Sessions har tidigare meddelat Donald Trump att hans justitiedepartement inte skulle förmå försvara Daca i en sådan stämningsprocess.
