Michael Winiarski:   Polens starke man har mött oväntat motstånd från ärkebiskopen
Michael Winiarski

Det var i förra veckan som kyrkans överhuvud, ärkebiskop Wojciech Polak, krävde att ”den författningsenliga ordningen måste respekteras när reformer genomförs”.

Platsen där kyrkoledaren uttalade sig var de polska katolikernas heligaste vallfartsort Częstochowa, och tillfället var 300-årsdagen av att den berömda Mariabilden (den så kallade svarta madonnan) kröntes till ”Polens drottning”.

Bland de närvarande fanns gräddan av det styrande partiet PIS (Lag och rättvisa), inklusive premiärministern Beata Szydło och presidenten Andrzej Duda. Deras leenden stelnade i takt med att ärkebiskopen lade ut texten om vikten av att foga sig efter konstitutionen, ”garanten för vår samlevnad”, och att man inte får kränka den.

Ingen kunde ta miste på att ärkebiskopens ord var riktade mot den nationalkonservativa statsledningens åtgärder, som såväl den polska oppositionen som EU-kommissionen har stämplat som antidemokratiska. Sedan PIS vann valet hösten 2015 har regeringen skaffat sig direkt kontroll över såväl public service-medierna som konstitutionsdomstolen.

Nu senast handlade det om PIS-regeringens försök att överta kontrollen över den tidigare oberoende Högsta domstolen; en lagändring som president Duda dock tillfälligt stoppade genom att vägra signera lagen.

Presidentens överraskande veto kan ha påverkats av att Duda står nära ärkebiskopen Stanisław Gądecki, som förklarade sin inblandning i politiken med orden: ”Även om den polska demokratin själv bör hantera sina politiska kriser, kan emellertid kyrkans erfarenheter – i syfte att mildra möjliga konflikter – vara till nytta för staten”.

Denna föga inlindade kritik mot regeringspolitiken måste ha upplevts som en mental kalldusch av PIS-ledaren Jarosław Kaczynski. Han är annars van att strykas medhårs av kyrkan, som alltmer har kommit att fungera som PIS religiösa gren. PIS självbild är också genomkatolsk och partiet skulle helst vilja att katolicismen blev polsk statsreligion.

Majoriteten av det polska episkopatet (biskopskollektivet) domineras av högernationalistiska prästmän, som har sympatier med PIS och den främlingsfientliga och reaktionära radiostationen Radio Maryja. Det är den falangen som stämplar frihetshjälten Lech Walesa som ”förrädare”.

Ändå kan det faktum att det just är den kyrkliga hierarkins två toppfigurer, som öppet attackerar PIS-regimens försök att skapa ett enpartivälde utan reella motkrafter från andra grenar av statsapparaten, potentiellt kasta om den politiska spelplanen i Polen.

Ingen inbillar sig att Polak och Gądecki är något annat än konservativa katolska fundamentalister. Men det gör det faktiskt svårare för Kaczynski och hans anhängare att avfärda dem som smygliberaler.

I tidningen Gazeta Wyborcza ställer kolumnisten Dominika Wielowieyska frågan: När var det senast kyrkan engagerade sig i en politisk fråga som inte rörde saker som livsåskådning, aborter och in vitro-befruktning – utan om demokratin?

Hon svarar själv: ”Det var på den kommunistiska tiden”. Vilket är en jämförelse som knappast kan kännas bekväm för Kaczynski.

Tidigare har PIS med hjälp av sin majoritet i parlamentet kunnat driva igenom det mesta på sin agenda. Oppositionen är splittrad och svag, och inte heller växande gatuprotester har fått regeringspartiet att vackla – PIS opinionssiffror har snarast pekat uppåt på senare tid.

Det lär betyda att PIS kan fortsätta sin drift mot auktoritarism i trots mot EU, utan att riskera inrikespolitiskt bakslag. Därmed blir Polen allt mer försvagat och marginaliserat inom EU, vilket bland annat har yttrat sig i hård kritik från de mäktigaste EU-ledarna, Emmanuel Macron och Angela Merkel.

Nästa steg kan bli att Polen förlorar sin rösträtt i EU. Ändå har de flesta svårt att föreställa sig att det mest pessimistiska scenariot blir verklighet: ett ”Polexit”. Det beror inte minst på att det polska EU-medlemskapet har stöd över partigränserna i Polen. Endast 13–14 procent av polackerna vill lämna EU, medan 85 procent stöder fortsatt medlemskap.
