Explosioner vid översvämmad fabrik i Texas
TT

Arkema har tidigare varslat om att det troligen skulle börja brinna explosionsartat på anläggningen inom några dagar. Detta sedan fabriken blivit strömlös som en konsekvens av översvämningarna i delstaten, något som lett till att nedkylningssystemet inte fungerar, vilket i sin tur fått till följd att kemikalierna i fabriken riskerar att explodera.

Människor som bor i närheten av fabriken, som ligger fyra mil nordöst om Houston, har tidigare evakuerats.

Även personal på fabriken hade evakuerats sedan tidigare, och vägar i närheten stängts av för trafik.

De två explosionerna som inträffade kring lunchtid befaras följas av flera, skriver Washington Post.

Ett tiotal personer ska ha sökt vård efter att ha kommit i kontakt med ångor från kemikalierna, bland annat en tillförordnad polis från Harris County, som vårdas på sjukhus. Nio andra sökte vård som en försiktighetsåtgärd, enligt polisen.

Det råder flygförbud över fabriken sedan explosionsrisken uppdagades.
