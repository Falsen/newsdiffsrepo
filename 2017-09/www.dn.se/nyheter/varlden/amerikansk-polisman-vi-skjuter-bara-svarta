Amerikansk polisman: ”Vi skjuter bara svarta”
Amanda Lindström

Polismannen hade stannat en bil och bett en av passagerarna att ta upp sin mobiltelefon. Kvinnan ville dock inte ta ned sina händer av rädsla att bli skjuten.

– Men du är inte svart. Kom ihåg att vi bara dödar svarta människor. I alla videor du sett, har du någonsin sett en vit människa dödats? säger polismannen då till kvinnan.

Händelsen, som ägde rum i juli förra året, fångades på film och publicerades av Action News i WSB Kanal 2 i Atlanta. När polisledningen i Cobb County fick reda på händelsen i förra veckan inleddes en intern utredning. Under torsdagen lämnade polismannen in sin avskedsansökan, sedan en process för att få honom avskedad påbörjats. Det är oklart om hans ansökan kommer att godkännas eller om polisledningen kommer att fortsätta processen att sparka honom, skriver Washington Post.

Under en presskonferens på torsdagen sa Cobb Countys polischef Mike Register att polismannens kommentarer är "olämpliga" och "oförlåtliga".

– Jag har känt honom i flera år och har alltid haft uppfattningen att han är en pålitlig man, men han gjorde ett misstag, sa Cobb Countys polischef Mike Register under en presskonferens på torsdagen.

Suri Chadha Jimenez, advokat till passageraren, säger till WSB Kanal 2 att polismannens uttalande är oacceptabelt.

– Det får en att rysa, det är oacceptabelt.

Polismannens försvarare, Lance Lorusso, menar att händelsen måste förstås i sin helhet.

– Hans kommentarer måste förstås i sin kontext. Han försökte lugna en passagerare som inte var samarbetsvillig.

Polisen i Cobbs County har tidigare fått kritik, i en rapport sammanställd av flera polischefer, för diskriminering och partiskhet i verksamheten. Polischef Mike Register menar att man jobbar med att åtgärda bristerna.
