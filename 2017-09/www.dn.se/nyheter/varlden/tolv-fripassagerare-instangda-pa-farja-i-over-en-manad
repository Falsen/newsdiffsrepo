Tolv fripassagerare instängda på färja i över en månad
Katarina Lagerwall

Det är det danska rederiet DFDS Seaways som har slagit larm om ett ökande problem med migranter som försöker ta sig ombord som fripassagerare för att ta sig till länder i Europa, främst Storbritannien.

– Vi har stora problem vid Calais, men vi ser det också på linjer från Polen till Sverige och flera andra linjer, säger Niels Smedegaard, verkställande direktör i DFDS, till dr.dk.

På senare tid har problemet eskalerat på rutterna på Svartahavet. I Odessas hamn ligger rederiets passagerarfärja ”Kaunas” just nu med tolv människor ombord som varken Ukraina eller Turkiet vill ta emot eftersom de saknar identitetshandlingar. Migranterna hävdar att de är statslösa palestinier medan rederiet anser att de kommer från Algeriet och Marocko i Nordafrika. Enligt rederiet har männen troligen tagit sig ombord på en lastbil i Turkiet.

Situationen har under den senaste månaden utvecklat sig till ett storpolitiskt drama. Och desperationen växer hos såväl migranterna som rederiet.

I protest mot att hållas inlåsta har fripassagerarna bland annat försökt sätta eld på fartyget, hotat med att begå självmord och vandaliserat flera hytter, uppger rederiet för dr.dk. För att förhindra våldsamheter och bråk med övriga passagerare och besättningen har rederiet anlitat vakter och hållit de tolv männen inlåsta i tre hytter.

– Vi tar ansvar för att ge dem mat, vård och kläder och låter dem komma i kontakt med sina familjer. Vi tar även hand om deras säkerhet. Men vi kan göra det för alltid, därför behöver vi hitta en lösning, säger Niels Smedegaard till dr.dk.

Fartyget seglar under litausik flagg och i nuläget arbetar danska, ukrainska och litauiska UD med att försöka lösa frågan. DFDS har också försökt få till ett avtal med Rumänien och Bulgarien som gränsar till Svarta havet, men länderna har vägrat att hjälpa det danska rederiet.

DFDS och flera andra är kritiska till att rederier tvingas ta ansvar för migrationskrisen när länder inte tar tillbaka människor som smugit sig ombord.

– Det är inte rimligt att lägga en sådan börda på ett privat företag. Vi behöver få regler på det här området så att de får snabb och effektiv hjälp från myndigheterna, säger Thomas Gammeltoft Hansen, forskningschef på Raoul Wallenberg-institutet till dr.dk.

Under tiden har DFDS skärpt bevakningen i hamnarna med bland annat patrullering, värmekameror och drönare för att försöka förhindra fripassagerare att ta sig ombord på deras färjor.
