Katalonien ska rösta om självständighet
Nathan Shachar

Efter omröstningen följde den katalanska nationalsången och långa applåder från separatistlägret. Spanien och Katalonien är nu också formellt, inte bara i praktiken, på kollisionskurs. Den antagna lagen, som Madrid betraktar som ett uppror, betyder dock ingalunda att ett självständigt Katalonien är ett faktum. Ett prov på vad som stundar var spanska polisers razzia på onsdagen mot ett katalanskt tryckeri som misstänks för att producera valsedlar.

Allt tyder på att den spanske premiärministern Mariano Rajoy, berömd för sin obeslutsamhet, redan fattat beslutet att försöka hindra folkomröstningen. Detta måste ske handgripligen, eftersom katalanerna inte längre erkänner spanska rättsliga instanser. För att korsa katalanernas planer måste han lägga beslag på valurnorna, vars gömställe är en noga bevarad hemlighet.

Urnorna måste därför konfiskeras på vallokalerna. Katalonien har sjutton tusen autonoma poliser, som är medvetna om att de måste försvara urnorna eller mista sina jobb i ett självständigt Katalonien. Madrids styrkor i Katalonien, poliser och civilgardister, är långt färre. Katalonien förfogar också över ett annat vapen som Rajoy saknar: Tusentals civila som tränats i att skydda urnorna vid varje försök till spanskt ingripande.

”Vi söker inte konfrontation med Spanien utan bättre samlevnad”

De senaste spanska opinionssiffrorna möttes av jubel i Barcelona. Enligt den kommer drygt hälften av katalanerna att delta i valet, och av dem kommer 72 procent att rösta ”ja”. Hälften av de katalanska socialisterna tänker delta i valet, trots att deras parti anser det olagligt.

Gång på gång under krisen har den spanska underrättelsetjänsten CNI misslyckats med att ge sin regering förhandsuppgifter om katalanernas nästa schackdrag. Endast en liten inre krets känner till dagordningen, och den katalanska polisen ser till att deras telefoner inte avlyssnas.
