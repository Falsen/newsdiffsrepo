”Larmet går hela tiden”
Amanda Lindström

Sent på torsdagskvällen lokal tid inträffade en kraftig jordbävning med magnitud 8 i vattnet utanför södra Mexiko och Guatemala.

Johanna Lannerstedt befinner sig tillsammans med sin sambo i staden San Cristóbal de las Casas i Mexiko. De har blivit beordrade av polis och hotellpersonal att hålla sig utomhus och har därför, liksom flera andra människor i området, tagit sig till ett torg centralt i staden.

Polisen har gått ut med informationen om att ytterligare ett skalv, nu med en beräknad magnitud på 7, väntar.

– Vi har precis fått informationen, så vi måste vara kvar ute, säger Johanna Lannerstedt.

Hon hade precis gått och lagt sig när skalvet nådde staden sent på torsdagskvällen.

– Det lät som om någon gick väldigt hårt på golvet ovanför. Det tog kanske två, tre sekunder innan jag förstod att det var en jordbävning.

Tillsammans med personal och gäster på vandrarhemmet där hon och hennes sambo bor tog de sig ut på gatan utanför. På sig hade de bara skor och pyjamas. De väntade utomhus i nästan 1,5 timme.

– Sedan gick vi in igen och en del gick och la sig, men jag vågade inte det. Jag var lite för uppskakad. Larmet gick igen så vi hann inte stanna inne länge. Nu står vi ute på ett torg och har fått kaffe från ett hotell i närheten.

Staden är ganska lugn berättar hon.

– Det är folktomt, jag har en känsla av att människor har tagit sig härifrån. Precis när larmet gick var det mycket trafik. Många känns väldigt lugna och hjälpsamma.

När DN pratar med Johanna Lannerstedt går katastroflarmet igång. Hon berättar att det har varit igång från och till hela natten. Människor kommer ut från husen och samlas på gatorna när det ljuder.

Hon kan inte se några större skador på byggnaderna i staden, mer än att putsen på fasaderna har ramlat på några hus.

– Jag känner mig ganska samlad nu, säger hon.

Hon och hennes sambo har rest runt i Mexiko i en månad. De hoppas att de ska kunna ta sig från staden imorgon.

– Jag vet inte om vi kan ta oss härifrån. Men det verkar inte vara några större infrastrukturskador, så jag hoppas att det ska gå.
