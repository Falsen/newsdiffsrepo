Martin Gelin:   Kritikstorm mot Facebook efter avslöjandet om rysk trollkampanj
Martin Gelin

Strax efter presidentvalet i vintras bemötte Facebooks grundare Mark Zuckerberg den kritik som riktades mot företaget med en axelryckling. Påståenden om att organiserade troll och eventuellt även utländska regimer skulle ha utnyttjat Facebook för att systematiskt vilseleda amerikanska väljare inför valet avfärdade Zuckerberg i en kort kommentar som “ganska vansinnigt”.

Men ett par månader senare upptäckte Facebook i en intern granskning att det var just det som hade hänt.

Redan i april i år gick Facebook ut med kommentarer där de bekräftade att utländska aktörer kan ha utnyttjat Facebook för att manipulera amerikanska väljare. USA:s underrättelsetjänster CIA, FBI och NSA hade tidigare gjort ett gemensamt utlåtande om att de med “stor säkerhet” kunnat avgöra att Rysslands regering orkestrerat en kampanj för att påverka valet i USA.

I veckan tillkännagav Facebook en rad nya upptäcker från företagets interna undersökning, där det visade sig att en rysk trollfabrik spenderat 100.000 dollar på en digital kampanj för att hjälpa Donald Trump i presidentvalet.

Facebook möter nu en storm av kritik från framför allt juridiska experter och teknikexperter, som påstår att Facebook lät en girig affärsmodell gå före någon som helst omsorg om den amerikanska demokratins hälsa. Den interna undersökningen av Facebook utfördes motvilligt, efter att kongressen pressat dem att bidra med mer information om hur utländska aktörer kan ha försökt använda deras enorma plattformar för att påverka valet. Facebook har länge fått kritik för passivitet när det gäller hanteringen av fejkade nyhetsartiklar, hatkampanjer och trakasserier på plattformen. Men här handlar det om en mer allvarlig anklagelse: att man medvetet sålde annonser, sannolikt olagligt, till en ökänd rysk trollfabrik, som ville påverka presidentvalet. Det är olagligt för utländska personer, företag och regeringar att spendera pengar eller köpa reklam för att påverka val i USA. Det verkar sannolikt att det var just det som hände här. Avslöjandet väcker därmed en rad nya, snåriga frågor om hur teknikjättarnas plattformar bör reglera politisk marknadsföring.

Pierre Omidyar, grundare av Ebay och finansiären bakom nyhetssajten The Intercept, attackerade Facebook i en tirad på Twitter, där han ifrågasatte varför de inte offentliggör de kontroversiella annonser som köptes från de ryska trollfabrikerna.

“Det är fullkomligt oacceptabelt att Facebook säger att de inte tänker släppa de faktiska annonserna som visades för deras användare. Det här är annonser som bryter mot federal lagstiftning”, skrev Omidyar.

Eric Wilson, som var digital kampanjchef för republikanen Marco Rubios presidentkampanj, ifrågasatte också varför Facebook “får behålla vartenda öre” av den eventuellt olagliga annonsförsäljningen.

Den hårdaste kritiken kom från Margaret Sullivan, mediekritiker på Washington Post, som under flera år krävt att Facebook måste börja ta ansvar för att vara världens största nyhetsförmedlare.

- Vi vet inte allt om Facebooks roll i kampanjen. Men det vi vet är att vi inte kan lita på vad Facebook säger. De vill alltid tona ner sitt inflytande, i ett försök att skapa en vänlig image där de kopplar samman oss alla i ett varmt bad av bäbisbilder, tropiska semestrar och Candy Crash.

- Men här är ett obestridligt faktum. Facebook handlar om annonser. Det har varit så hejdlöst framgångsrikt på att fånga vår uppmärksamhet att det nu är värderat till 500 miljarder dollar. Trots all deras makt och förmögenhet är deras verksamhet fruktansvärt dunkel, skrev Sullivan.

• Analys av Martin Gelin: Frågan är om Trumps kampanj samarbetat med det ryska företaget

I en populär meme efter avslöjandet, skapad av komikern Jason Gilbert, syns en bild på Mark Zuckerberg med ett allvarligt ansiktsuttryck och texten: “Den där känslan när man uppfinner en sajt för att glo på collegetjejer men det slutar med att man banar väg för den amerikanska demokratins kollaps”.

Mark Warner, senator för demokraterna i Virginia, kallade upptäckten “toppen av ett isberg”

- Den första reaktionen från Facebook var att det här är galet, det är ingenting som har hänt. Men nu har vi fått veta att det visst var något som hade hänt. Jag tror vi alla såg i går att det här bara är toppen på ett isberg, sade Warner.

Warner och flera andra senatorer kräver nu att ledande ansvariga på Facebook, Twitter och Google inkallas till senaten för att arbeta fram lösningar som kan förhindra att deras plattformar utnyttjas för liknande kampanjer i framtiden.

- Amerikaner har rätt att veta om det förekommer utländskt finansierat innehåll i deras valkampanjer, sade Warner.

Samtidigt blir Trump-familjens bortförklaringar om de ryska kontakterna under valkampanjen allt mer osammanhängande. Donald Trump Junior har nu flera gånger ändrat sin version av varför han valde att ta ett möte med en samling Putin-anknutna ryssar på Trump Tower under valet i fjol. På torsdagen formulerade han ytterligare en ny berättelse, då han vittnade under ed för senaten om mötet. I stället för att hålla sig till den ursprungliga versionen, där han påstod att mötet gällde ryska adoptionslagar, erkände han nu att han var ute efter skadlig information om Hillary Clinton, men syftet ska bara ha varit att “kunna avgöra om hon var lämplig för att bli president”.
