Obama fördömer Trumps Daca-beslut
Kalle Holmberg

Barack Obama skrev i en post på sin Facebooksida att beslutet är ”kontraproduktivt, eftersom de önskar starta nya företag, bemanna våra laboratorier, tjänstgöra i vår försvarsmakt och på andra sätt bidra till landet som vi älskar – och det är grymt”, rapporterar nyhets-tv-kanalen CNN.

Obamas uttalande är det mest kraftfulla och omfattande han gått ut med sedan sortin från Vita huset den 20 januari. Den tidigare presidenten kritiserar hårt Donald Trumps motiv för att avskaffa Daca och hävdar att steget inte är motiverat av juridiska skäl, ett motiv som lyftes fram tidigare på tisdagen av justitieminister Jeff Sesssions.

”I sista hand är det här en fråga om grundläggande anständighet”, skriver Obama på Facebook.

Daca blev verklighet 2012 genom en presidentorder utfärdad av Barack Obama. Programmet ger migranter som kom till USA före sin 16:e födelsedag möjlighet att stanna i landet och arbeta lagligt. Det omfattar i nuläget nära 800.000 unga.

Joe Biden, vicepresident under Obama, gick även han ut offentligt på tisdagen med en tweet där han skriver att barnen det rör sig om aldrig kunde göra något val, eftersom de ”fördes hit av föräldrarna”.

Biden avslutar tweeten:

”Nu kommer de att skickas till länder de aldrig känt till. Grymt. Inte Amerika.”
