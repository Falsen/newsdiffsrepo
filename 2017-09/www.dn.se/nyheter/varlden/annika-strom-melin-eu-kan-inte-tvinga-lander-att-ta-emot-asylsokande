Annika Ström Melin:   EU kan inte tvinga länder att ta emot asylsökande
Annika Ström Melin

Vad innebär det att Ungern och Slovakien idag har förlorat den rättsliga kampen att slippa ta emot asylsökande via EU?

— Beslutet välkomnas av Tyskland, Sverige och andra EU-länder som vill ha en mer gemensam asylpolitik i EU.

EU-domstolens avgörande gäller ett beslut som fattades i september 2015 och som handlade om tillfällig fördelning av sammanlagt 160.000 asylsökande från Grekland och Italien till andra EU-länder. Hittills har bara knappt 30.000 omfördelats till andra länder.

— Dagens dom innebär att alla EU-länder ska följa beslutet från september 2015. EU-domstolens utslag stärker också Sverige och andra länder under de pågående förhandlingarna om en helt ny asylpolitik i EU.

Sverige och Tyskland vill ha ett permanent kvotsystem och under de pågående samtalen om detta, som hittills inte har lett fram till någon överenskommelse, kan Sverige och andra nu hänvisa till EU-domstolen.

Kommer Polen och Ungern ta emot asylsökande nu?

— Antagligen inte. För Polen och Ungern är det här en principfråga. De anser att tvingande asylkvoter bryter mot ländernas suveränitet och att också EU-medlemmar måste har rätt att bestämma vilka människor de vill släppa in. Att länderna har förlorat den rättsliga striden i den här frågan innebär säkert inte att de ger upp den politiska kampen.

Dagens dom innebär alltså inte någon förändring i praktiken?

— Inte på kort sikt. EU kan inte tvinga länder att ta emot asylsökande på annat sätt än genom att klubba gemensamma lagar. Om medlemsländerna struntar i att följa dessa lagar kan EU-kommissionen dra dessa länder införa rätta. Om de förlorar den rättsliga tvisten kan de få betala dryga böter, men EU kan inte rent fysiskt tvinga medlemsstaterna att ta emot asylsökande.

Men på längre sikt kommer Polen och Ungern att få allt större problem i EU om länderna fortsätter att säga helt nej till asylsökande.

— I så fall kommer de alltså för det första tvingas betala böter, sedan kommer kanske också de stora EU-bidrag som både Polen och Ungern i dag får dras in och i förlängningen kommer säkert också en mer existentiell fråga diskuteras i EU-kretsen: Kan medlemsländer som öppet trotsar en så central del av EU:s politik som flyktingmottagningen vara kvar som medlemmar i unionen?  Räkna med fortsatt strid om asylpolitiken i EU.
