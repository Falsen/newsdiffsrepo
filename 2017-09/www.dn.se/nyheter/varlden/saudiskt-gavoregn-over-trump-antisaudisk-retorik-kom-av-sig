Saudiskt gåvoregn över Trump – antisaudisk retorik kom av sig
Kalle Holmberg

Clinton fick höra Trump säga att ”det här är människor som dödar kvinnor, behandlar kvinnor på ett fruktansvärt sätt – och ändå tar du emot deras pengar”. Det hindrade honom nu inte från att under sitt första officiella besök som USA:s president i främmande land ta emot ”dussintals” gåvor från det saudiska kungahuset.

Regalier som exempelvis konstverk där USA-presidenten porträtterats smått kungligt fick följa med hem till Washington, liksom ett flertal svärd, knivar, vapenhölster och ammunitionshållare i läder. Rent barocka ting som tiger- och gepardpälsar samt en kniv gjord helt i silver med en slida i pärlemor återfinns också i gåvosamlingen.

Och vad gäller kvinnor i Saudiarabien så fick Donald Trump även en målning på duk, föreställande – just det – en saudisk kvinna.

The Daily Beast rapporterar att Trumps administration godkände minst 83 skilda gåvor som saudierna bar fram under de intensiva dagarna i kungadömet i maj i år. Den amerikanska nyhetssajten har fått tillgång till dokumentationen genom att åberopa den lag om allmän tillgång till information som staten besitter, en slags motsvarighet till den svenska offentlighetsprincipen.

Gåvoskörden må framstå som smått roande att beskåda, samtidigt utgör de symboler för ett allvarligare problem, menar Daily Beasts skribent: Donald Trumps omfamning av den saudiska regimen, rena rama helomvändningen i jämförelse med den antisaudiska retorik som presidentkandidaten Trump torgförde inför väljarna.
