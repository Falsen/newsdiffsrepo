Katastrofhjälp från Europa redan på gång till öarna
TT-DN

– Förstörelsen är massiv, säger den franska inrikesministern Gérard Collomb till nyhetsbyrån AFP.

Omkring 200 franska soldater, räddningsarbetare och sjukvårdspersonal har flugits till Karibien där räddningsinsatserna koordineras från Guadeloupe, en ö med status som franskt departement. Frankrikes president Emmanuel Macron lovar att åka till Karibien så fort som möjligt, ”utan att störa räddningsarbetet”.

John Freeman, guvernör för brittiska utomeuropeiska territoriet Turks- och Caicosöarna, säger i intervju med nyhetskanalen CNN att han är i kontakt med London för att planera hjälp- och uppbyggnadsarbetet.

– Det gäller först och främst att kunna bedöma vilken hjälp vi behöver på våra öar. Det blir en tuff natt här, i väntan på ljuset. Framåt gryningen hoppas jag att vi ska kunna få översikt och göra en bedömning, säger John Freeman.

Han tillägger att det tuffa blir att möta synen av den förödelse han vet kommer att uppenbara sig på hans nordligt liggande öar, som fick ta emot mycket mer av Irmas piskande vindar än de båda grannländerna i söder, Haiti och Dominikanska republiken.

Det så djupt fattiga Haiti, drabbat flera gånger av orkaner och oväder under senare decennier, har ingen beredskap att möta förödelsen och det lidande befolkningen måste utstå. En slags lycka, mitt i all olycka, att dessa länder denna gång ser ut att inte drabbas så hårt.

Den nederländska flottan har två fartyg på plats i området med helikopter och mat ombord, två militärplan och minst 100 soldater. Också två fartyg ur den brittiska flottan är på väg till de drabbade områdena.

- Fokus ligger nu på att få in nödhjälp till människor... bestående av mat och vatten för 40.000 människor för de kommande fem dagarna, säger Nederländernas inrikesminister Ronald Plasterk.

Flera hjälporganisationer mobiliserar också, bland dem Oxfam som har team på plats i Haiti, Kuba och Dominikanska republiken.

– Viktigast är att få fram rent vatten till den drabbade norra regionen. 70 procent av hushållen saknar vatten och el, säger Camila Minerva Rodríguez, fältchef för Oxfams team i Santa Domingo, Dominikanska republiken, till TT.

Organisationen uppskattar att omkring 270.000 människor på ön är direkt drabbade genom skador på hus, evakueringar eller är instängda i sina hem av översvämningarna efter mycket kraftiga regn.

Risken för spridning av sjukdomar som kolera är stor. Också jordbruket på ön, där många lever i fattigdom, drabbas hårt, enligt Oxfam.
