Säkerhetsrådet håller extra möte om Nordkorea
Adam Svensson

På söndagskvällen, svensk tid, gick FN:s säkerhetsråd ut med att man kommer att hålla ett extrainsatt möte på måndagen. Bakgrunden är den misstänkta kärnvapensprängning som Nordkorea genomförde tidigare på söndagen. Det rapporterar nyhetsbyrån AFP.

Tidigare under dagen hade FN:s generalsekreterare António Guterres offentligt fördömt den misstänkta provsprängningen och beskrivit den som ”ytterligare ett allvarligt brott mot landets internationella förpliktelser”.

”Generalsekreteraren upprepar sin uppmaning till ledningen i Nordkorea om att upphöra med sådant agerande och att fullt ut tillmötesgå sina internationella förpliktelser i enlighet med relevanta resolutioner i säkerhetsrådet”, enligt ett formellt uttalande från FN.

Sveriges utrikesminister Margot Wallström (S) krävde tidigare under söndagen att FN:s säkerhetsråd skulle sammanträda med anledning av den uppkomna situationen. Hon fördömde då också offentligt den nordkoreanska regimens agerande. Uttalande av utrikesminister Wallström med anledning av Nordkoreas provsprängning av en kärnladdning idag: https://t.co/X63le8hV3e— Utrikesdepartementet (@Utrikesdep) 3 september 2017

Säkerhetsrådet planerar mötet till klockan 10 på förmiddagen, lokal tid. USA, Japan, Storbritannien, Frankrike och Sydkorea hade begärt mötet, uppger nyhetsbyrån Reuters.
