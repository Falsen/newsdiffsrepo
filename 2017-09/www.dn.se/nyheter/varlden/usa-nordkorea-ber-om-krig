USA i FN: Nordkorea ber om krig
Martin Gelin

Tonläget var dramatiskt när FN:s säkerhetsråd på måndagen samlades för att än en gång diskutera åtgärder för att stoppa Nordkoreas fortsatta kärnvapenutveckling.

USA:s FN-ambassadör Nikki Haley lät otålig när hon inledde sitt tal.

Läs även: Schweiz: Vi och Sverige kan medla i Nordkoreakrisen

– Tiden för halvmesyrer är över. Det är dags att uttömma alla diplomatiska åtgärder innan det är för sent, sade Haley.

Hon uteslöt inte att krig kan bli den sista utvägen:

– Krig är aldrig något USA vill ha. Vi vill inte ha det nu. Men vårt lands tålamod är inte oändligt.

Haley fick framför allt uppmärksamhet för uttalandet om att president Kim Jong Un nu ”ber om krig”.

Irina Schoulgin Nyoni, Sveriges FN-ambassadör, fördömde Nordkoreas senaste provsprängningar och sade att det råder enighet i säkerhetsrådet om vikten av nya, hårdare sanktioner mot landet.

Men hon höll inte med om Nikki Haleys ordval.

– Nej, det får stå för henne. Vi uttrycker oss inte riktigt så. Det finns en risk med att trappa up retoriken, där ett misstag kan få oerhörda konsekvenser. Då är det viktigt att hålla huvudet kallt, sade hon till DN på måndagen.

I fokus för förhandlingarna står framför allt de snåriga relationerna mellan USA och Kina. Donald Trump sade i helgen att USA bör avsluta handel med alla länder som i dag handlar med Nordkorea. Det skulle innebära att handeln mellan USA och Kina skulle upphöra, vilket är högst osannolikt.

USA:s möjligheter att sätta press på Kina begränsas av att president Xi Jinping nu gör allt för att undvika en eskalerande konflikt med Nordkorea.

I oktober anordnar Kinas kommunistparti det stora nationella möte som äger rum var femte år och Xi har lagt mycket möda på att lyfta fram sina diplomatiska triumfer inför mötet. Han vill därmed undvika att denna bild grumlas av konflikten med Nordkorea.

Att Trumpadministrationen vid flera tillfällen trampat Kinas regering på tårna underlättar inte heller förhandlingarna. Under måndagen utbytte USA och Kina än en gång hårda ord. I utbyte mot ett löfte om att stoppa handel med Nordkorea krävde Kina att USA:s årliga militärövningar i Sydkorea upphör, vilket Nikki Haley avfärdade som en ”förolämpning”.

– Situationen på halvön måste lösas fredligt. Kina kommer aldrig att tillåta kaos och krig, sade Liu Jieyi, Kinas FN-ambassadör, under måndagens möte i Säkerhetsrådet.
