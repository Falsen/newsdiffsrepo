Lagen slår fast att Spanien inte kan delas
Ingmar Nevéus

Har Katalonien rätt att folkomrösta om självständighet?

– Det korta svaret är nej. Spaniens konstitution från 1978 slår fast landets odelbarhet. Konstitutionsdomstolen och andra domstolar har flera gånger slagit fast att folkomröstningen i sig är olaglig – bara centralregeringen i Madrid skulle kunna utlysa en sådan omröstning. Så sent som i onsdags fick det katalanska parlamentet omedelbart bakläxa av konstitutionsdomstolen sedan en lag om folkomröstningen hade röstats igenom.2

Men hur kan den katalanska ledningen då hävda att den har rätten på sin sida?

– Separatistlägret med premiärminister Carles Puigdemont i spetsen anför främst moraliska argument för sin ståndpunkt. De hänvisar ofta till en universell rätt till självbestämmande som till exempel finns med i FN-stadgan från 1945 och resolution 50/6. Men formuleringarna där skrevs främst med tanke på kolonialismen och på nationer under ockupation av främmande makt.

Inte sällan hänvisar Puigdemont – exempelvis i intervjun med DN:s Nathan Shachar häromdagen – till den ökade autonomi för Katalonien som förhandlades fram i början av förra decenniet. Allt skedde enligt regelboken, även Spaniens parlament godkände lagändringarna.

Det slutade ändå med att konstitutionsdomstolen 2010 ogiltigförklarade en rad punkter i de nya statuterna. I många katalanska separatisters ögon har domstolen därmed förverkat sin rätt att lägga sig i självständighetsfrågan.3

Men andra europeiska länder har ju brutit sig loss från ”moderländerna”.

– Ja, Kosovo och Montenegro är ett par exempel som förs upp i den spanska debatten. Men inget av dem är riktigt relevant här. I sepratistlägret har man ibland indirekt hänvisat till fallet Kosovo, vars självständighetsdeklaration från 2008 inte har erkänts av Spanien. Här yttrade sig Internationella domstolen i Haag 2010 förmånligt om lagligheten i Kosovos utbrytning. Men det domslutet innebar i praktiken bara ett konstaterande att självständigheten inte bröt mot Kosovos egna lagar.

När det gäller Montenegro hölls en folkomröstning om självständighet 2006, vilket resulterade i en knapp majoritet för den sida som ville bryta sig ur unionen med Serbien. Belgrad hade på förhand bundit sig för att respektera resultatet och erkände Montenegros självständighet liksom världssamfundet i stort.
