Öppen konflikt hotar om katalanskt utträde
Nathan Shachar

De sjutton tusen katalanska poliserna har nyligen fått nya befälhavare lojala med separatistregeringen. Poliserna vet att fortsatt tjänst i ett självständigt Katalonien förutsätter lojalitet med Barcelona-regeringen under det pågående dramat. Det skulle förvåna om de nu skulle göra Madrid till viljes. Men en splittring av kåren i ”katalanister” och spansksinnade är en möjlighet.

”Övergångslagen”, som separatisterna antog på torsdagskvällen, har chockat Madrid. Dess innebörd är att spanska lagar upphör att gälla den 2 oktober, vilket i mångas ögon gör lagen till en preliminär självständighetsförklaring. Övergångslagen är den viktigaste av de ”bortkopplingslagar” som står på tur att antas. De har liknats vid bomber med försenad utlösning –  de slår fast att om även om Spanien lyckas förhindra folkomröstningen, så kommer en katalansk republik ändå att utropas ensidigt.

Det betyder att varken omröstningen, eller ansträngningarna att sabotera den, är huvudsaken. Miguel Murado, politisk analytiker på tidningen La Voz, säger till DN:

– Nyckeln till framgång eller fiasko är mobiliseringen av ämbetsmän, borgmästare och poliser. Kan separatisterna inspirera dem att trotsa Madrid trots hoten om avsked och fängelse? Om det vet vi ännu inget.

Den spanska regeringen viker inte en tum, men ute i landet är inställningen mindre entydig. Många är hjärtligt trötta på katalanerna vid det här laget och säger sådant som ingen i officiell ställning kan säga. Chefen för ett stort sjukhus i Madrid säger till DN: ”Låt dem gå, vi kommer inte att spilla några tårar på dem!”

Vänsterfronten Podemos vill inte se Katalonien ta farväl av Spanien, men försvarar katalanernas rätt att hålla folkomröstning. Socialistpartiet PSOE har slutit upp bakom högerregeringen och fördömer folkomröstningen. Men partiets katalanska väljare är inte med på noterna. Hälften av dem kommer enligt mätningarna att delta i valet.

Vad gäller det spanska civilgardets spaningar efter valurnor och valsedlar så är det samma katt-och-råtta-lek som då katalanerna höll en inofficiell folkomröstning 2014. Den gången tillverkades valurnorna av fångarna i fängelset i Lerida, en hemlighet som bevarades till valdagen. En person med ett förflutet i den spanska säkerhetstjänsten säger till DN:

– Jag tvivlar på att valsedlarna trycks i Katalonien. Det enda rimliga vore att göra det i Frankrike eller Portugal och ta hem dem i sista ögonblicket.

De katalanska rörelser som ledsagar folkomröstningen hoppas att protester och demonstrationer skall ta udden av eventuella försök att konfiskera valurnor på valdagen.

David Pallarès från den civila organisationen ANC, som anses kunna lamslå Katalonien på kort varsel, säger till DN att man är beredd att kalla man ur huse redan före den 1 oktober, men endast vid svåra övergrepp eller gripanden av katalanska ledare.

De katalanska rörelser som ledsagar folkomröstningen hoppas att civila protester och demonstrationer skall ta udden av eventuella försök att konfiskera valurnor på valdagen.

En känd katalansk historiker, som vill vara anonym, säger:

– Vad skall fem, eller hundra, civilgardister göra om de finner tusen civila mellan sig och sitt uppdrag? Det går inte att skjuta skarpt, som under diktaturen. Visst finns det farliga extremister på vår sida, som anarkiströrelsen Arran, vi måste se till att de inte spolierar allt med sina provokationer.
