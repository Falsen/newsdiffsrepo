Finländsk polis: Angriparen i Åbo planerade fler dåd
Kalle Holmberg

Ett av de planerade dåden skulle ha genomförts samma dag som Åbodåden, den 18 augusti, medan det andra var avsett att ske vid annat tillfälle, enligt polisuppgifterna, skriver Helsingforstidningen Hufvudstadsbladet.

– Vi misstänker att gärningsmannen hade för avsikt att utföra fler mord och hade planerat fortsätta knivhuggningarna till dess han skulle ha blivit ihjälskjuten, säger Robin Lardot.

Läs mer: Misstänkt i Åbodåd skrev manifest

Polisen uppger att mannen, en 22-årig marockan, radikaliserades och blev jihadist några veckor eller någon månad innan han med kniv angrep människor, främst kvinnor, på Salutorget i Åbo i sydvästra Finland. Två personer, båda kvinnor, dödades i attacken.

Inledningsvis uppgav polisen att dådet inte var att betrakta som terrorrelaterat. Med fler omständigheter klarlagda ändrades brottsrubriceringen senare till terrorbrott.
