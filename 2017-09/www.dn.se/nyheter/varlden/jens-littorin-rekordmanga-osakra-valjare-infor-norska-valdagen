Jens Littorin:   Rekordmånga osäkra väljare inför norska valdagen
Jens Littorin

För ett år sedan såg det norska Stortingsvalet ut att bli en promenad i parken för den rödgröna oppositionen. Arbeiderpartiet, landets traditionellt sett största parti, gick som tåget med opinionssiffror på över 36 procent och det såg ut som bortovaron från regeringsmakten bara skulle bli fyraårig. Statsminister Erna Solbergs regering, där hennes konservativa Høyre styr tillsammans med Fremskrittspartiet med stöd av mittenpartierna Kristelig Folkeparti och liberala Venstre, verkade få lida för den nedgång i ekonomin som ett sjunkande oljepris skapat och som präglat den senare delen av regeringsperioden.

• Läs mer: Mångmiljonärens privata affärer tynger Arbeiderpartiet inför valet

Nedgångar i norsk ekonomi bör sättas i relation till omvärlden. Arbetslösheten har under "krisen" aldrig nått över fem procent och värdet på den statliga norska oljefonden har just passerat 8.000 miljarder.

"Det är synd att klaga. I jämförelse med många andra har vi det väldigt bra i Norge", är en kommentar man ofta möter om man pratar med folk på Oslos paradgata Karl Johan.

Men alla uppskattar inte att den blå-blå regeringen knaprat mer än tidigare av oljefonden och när ekonomin stannade av öppnades dörren för Arbeiderpartiets ledare Jonas Gahr Støre. Så började pilarna nyligen peka åt rätt håll igen, tillväxten ökade och arbetslösheten sjönk. I augusti kom även positiva siffror från den hårt prövade oljeindustrin. Fallet i årets investeringar blir inte lika kraftigt som väntat. De ekonomiska ljusglimtarna sammanfaller med Arbeiderpartiets kraftiga nedgång.

Enligt opinionsinstitutet pollofpolls.no, som sammanställer alla nationella opinionsundersökningar, har Ap tappat nästan tio procentenheter sedan i december och gått från 36,1 till 26,3 procent. I vissa mätningar har partiet legat ännu lägre och även förlorat positionen som Norges största parti till Høyre. I mandat räknat har Ap på tio månader gått från 66 till 48. Trots det utmärkta slagläget för oppositionen sviker väljarna. Står sig siffrorna kommer raset att göra valet på måndag till en rysare.

"Välkommen till thrillervalet", var rubriken på Aftenpostens politiska kommentator Harald Stanghelles krönika när en opinionsundersökning från Respons sista veckan i augusti visade att de fyra borgerliga partierna var i ledningen med 85-84 i mandat. Detta trots att stödpartiet Venstre hamnade under spärrgränsen på fyra procent. Liberalernas kamp för att kravla sig över strecket är en del av valrysaren och det kan inte uteslutas att partiledaren Trine Skei Grande får en och annan stödröst från andra borgerliga väljare.

I kulisserna går Miljøpartiet de grønne och kommunistiska Rødt framåt och kan komplicera regeringsbilden. Att fem partier balanserar på spärrgränsen gör inte valet mindre spännande.

Jonas Gahr Støre har tydligt gjort klart att han inte tänker regera med något av småpartierna. Däremot omfamnar han Senterpartiet, som precis som i Sverige gått framåt starkt och ser ut fördubblas jämfört med förra valet. För Gahr Støre, den tidigare utrikesministern som nu vill leda landet, gäller det att vinna över tvivlarna. Fler norrmän än inför tidigare val, 900 000, var i augusti osäkra på hur de skulle rösta. Professor Frank Aarebrot, en av Norges mest kända statsvetare, säger att både Arbeiderpartiet och statsminister Erna Solbergs Høyre misslyckats med att engagera dem som tidigare röstar på partierna men nu är tveksamma. För mycket av valkampen har ägnats åt att kasta skit på varandra. Gahr Støre har kavlat upp ärmarna på sin vita skjorta. Frågan är om det räcker.
