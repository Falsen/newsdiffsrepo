Mahmoud i Libyen: Vi lever i en mardröm
Erik Ohlsson

Mahmoud och hans hustru arbetar för en internationell hjälporganisation i Libyens huvudstad Tripoli. DN kontaktar Mahmoud via meddelandeappen Whatsapp. Han börjar med att understryka att han inte kan framträda med sitt rätta namn eller avslöja vem som är hans arbetsgivare.

”Vi har redan stora problem med militanterna för att vi arbetar för en utländsk organisation. De anklagar oss för att vara amerikanska spioner och sprider ut rykten om att vi är superrika. För en månad sedan följde några beväpnade män efter min fru från kontoret. De anföll henne utanför vårt hus och pressade mig att betala 80 000 dinarer (ungefär 70 000 kronor) för att lämna henne i fred”, skriver Mahmoud.

”Militanterna”, det är samlingsnamnet på de tusentals beväpnade grupperingar som terroriserar civila libyer och migranter. Det finns ingen fungerande statsapparat i Libyen, än mindre någon ordningsmakt värd namnet. ”Kalasjnikov är lagen”, som Mahmoud lakoniskt uttrycker det.

De inbördes oroligheterna har orsakat brist på allt – vatten, el, livsmedel, kontanter. ”Det finns inga bankomater och uttagen är begränsade till 200 libyska dinarer (knappt 190 kronor). Men då måste man köa i flera timmar”, skriver Mahmoud.

Trots att Libyen är Afrikas oljerikaste nation är bristen på bensin stor. Mahmoud uppger att skolor och sjukhus fått stänga därför att det fattas bränsle till generatorerna som alstrar elektricitet.

Att migranterna i Libyen – här finns uppemot en miljon människor, huvudsakligen från Afrika söder om Sahara – numera har svårare att ta sig över Medelhavet är kanske ”bättre” för Europa men det förändrar inte den humanitära situationen. Det finns åtskilliga vittnesmål om hur slavhandel, tortyr och sexuellt våld drabbar de afrikanska migranterna i Libyen.Khaddafi hade precis all makt i sin hand. När han tvingades släppa taget fanns ingenting att hålla sig till. Absolut ingenting.

Formellt styrs Libyen av en samlingsregering, kallad GNA (en förkortning av Government of national accord, Nationell samförståndsregering). Men GNA är en mycket bräcklig konstruktion, med möda ihopfogad av FN:s särskilda medlare. Samlingsregeringen leds av Fayez al-Serraj, tidigare lojal med Libyens envåldshärskare Muammar Khaddafi och medlem i en av landets mäktigaste klaner. Även om al-Serraj representerar Libyen i internationella sammanhang har han en svag ställning utanför Tripoli – ja, inte ens i huvudstaden är han ohotad.

På det nationella planet är al-Serrajs främste rival generalen och krigsherren Khalifa Hifter, också han en gång i tiden i Khaddafis sold. Hifter har skaffat sig en stark bas i Libyens östra delar och har också stöd av bland annat Ryssland, Egypten och Förenade Arabemiraten. Generalen anklagar GNA för att vara infiltrerat av islamister.

Förutom FN har också Frankrikes nye president Emmanuel Macron försökt medla i det krigssargade och splittrade Libyen. För en dryg månad sedan träffade Macron de bägge libyska rivalerna Fayez al-Serraj och Khalifa Hifter i Paris.

På papperet blev Parismötet en framgång – parterna enades om en vapenvila och om att verka för att nationella val ska hållas i Libyen. Men bedömare anser att överenskommelsen inte är mycket värd eftersom det finns så många andra stridande fraktioner i Libyen som varken GNA-chefen eller generalen har kontroll över.

Mahmoud i Tripoli, han önskar inget hellre än att kunna lämna sitt hemland. ”Vi lever i en mardröm”, konstaterar han.

Jag frågar om många i Libyen längtar tillbaka till den stabilitet som ändå rådde under Khaddafi, innan revolten tog fart 2011 och han störtades.

”Det är komplicerat”, skriver Mahmoud. ”Det är ju ingen i Libyen som vill ha det helvete som drabbar oss just nu. Men samtidigt är det många som klandrar Khaddafi för att det ser ut som det gör. Han hade precis all makt i sin hand. När han tvingades släppa taget fanns ingenting att hålla sig till. Absolut ingenting."
