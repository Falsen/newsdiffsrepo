Irma kan vara på väg mot Florida – dödsfall i Karibien
Ossi Carp

Vindstyrkor på uppemot 82 meter per sekund har uppmätts i Karibien. Ima har sedan något dygn tillbaka uppgraderats från kategori 4 till kategori 5, högsta kategorin. Ovädret rör sig stadigt i västnordvästlig riktning i en hastighet av 25 kilometer i timmen. Vid 01.45-tiden på onsdagsmorgonen, lokal tid, passerade orkanens öga franska öarna Saint Martin och Saint Barthélemy, tidigare en svesk koloni.

Hittills har två personer dödats, och ytterligare två har skadats allvarligt, enligt Annick Girardin, fransk minister med ansvar för landets territorier utanför fastlandet, rapporterar nyhetsbyrån Reuters.

Omfattningen av skadorna är ännu okända, men ovädret har redan orsakat stor förödelse på flera öar – en bild som har bekräftats av Frankrikes president Emmanuel Macron, uppger TT.

– Det är för tidigt att ha en fullständig uppfattning, men jag kan redan nu säga att påverkan blir kraftfull och grym, säger Macron i samband med ett uttalande efter ett krismöte i Paris, skriver Reuters.

Enligt meteorologiska prognoser ökar nu faran för att Irma kan komma in över södra delen av Florida på USA:s fastland, där en kategori 5-orkan skulle ställa till med stora problem i områden som är både tätbefolkade och låglänta.

Skolor och arbetsplatser stängs efterhand och på hyllorna i livsmedelsbutiker gapar det ofta tomt, då befolkningen hamstrat sådant som i en krissituation snabbt kan bli livsnödvändigt – som exempelvis dricksvatten och konserver.

– Jag har hört att det nu rör sig om en kategori 5-orkan och jag är livrädd. Jag var tvungen att åka tillbaka [från skyddsrummet till affären] för att köpa mer batterier eftersom jag inte vet hur länge vi kommer vara utan ström, säger antiguanen Carol Joseph till nyhetsbyrån AP.

Länder längs västra Atlantkusten och i Karibien måste förbereda sig på att eventuellt drabbas av ytterligare en orkan efter förra veckans Harvey och pågående Irma. 200 mil bakom Irma tornar stormen José upp sig i västlig riktning och under kommande natten mot torsdagen väntas den övergå i orkanstyrka, enligt USA:s orkancenter NHC.

Antiguas flygplats stängde helt på tisdagen på grund av Irma och människor som befann sig där skickades iväg med uppmaningen att söka sig i säkerhet. ”Måtte Gud skydda oss alla”, löd budskapet i högtalarna. På östatens andra ö, Barbuda, förstördes vindmätningsinstumenten av orkanen.

På lördag beräknas ovädret nå Florida, enligt det amerikanska orkancentret NHC, som beskriver det som ”potentiellt katastrofalt”. Samtidigt kämpar Texas och Louisiana fortfarande mot de utbredda översvämningarna som tidigare orsakats av orkanen Harvey.

Baie Nettle-stranden i Marigot på tisdagen. Foto: Lionel Chamoiseau/AFP

USA:s president Donald Trump har godkänt federala hjälpinsatser för Florida och de amerikanska territorierna Puerto Rico och Jungfruöarna, så att de kunnat mobilisera nödhjälp inför ankomsten av Irma, enligt Vita huset.

”Förberedelserna för att skydda liv och egendom borde påskyndas”, enligt NHC som varnar för att Irma ”kommer att medföra livshotande vind och regnfall”. Historiskt i Karibien har bara 1980 års orkan Allen noterats med större vindstyrka än Irma, 85 meter i sekunden.

Fönster säkras i Fajardo, Puerto Rico. Foto: Ricardo Arduengo/AFP

Vid stranden i Puerto Ricos huvudstad San Juan är arbetet i full gång med att täcka för fönstren med plywood- och metallskivor på de restauranger, hotell och butiker som ligger längs strandpromenaden.

– Jag är orolig. Det här är den kraftigaste stormen vi har upplevt här, säger Jonathan Negron, som spikar upp plywoodskivor som ska skydda hans souvenirbutik.

Läs mer:  En av de kraftigaste orkaner som någonsin registrerats ute på Atlanten

Grafik från amerikanska NOAA som visar stormens förmodade väg. Alla tider är sex timmar efter svensk tid.

Vid sidan av Irma följer amerikanska myndigheter de tropiska stormarna Katia som för tillfället står förhållandevis still utanför Mexikos östra kust och alltså José som rör sig så sakteliga från Atlantens mitt rakt västerut. USA är fortsatt i krisläge efter förra veckans katastrof med orkanen Harvey som medförde mycket kraftiga översvämningar i framför allt Texas.
