Trump ska ha bestämt sig – avslutar migrantprogram
Ossi Carp

Omkring 800.000 personer i USA omfattas av DACA (Deferred Action for Childhood Arrivals) som Trump nu beslutat att avsluta, vilket Politico blev först att rapportera på söndagen. Tidningen konstaterar att frågan varit svår för Trump, bland annat huruvida den ska lösas av den verkställande eller lagstiftande makten, men som det ser ut blir det ett slags kompromiss där kongressen får sex månader på sig att förhålla sig till presidentens beslut.

Trump har haft svårigheter att få igenom något av sina vallöften, både kongressen och domstolssystemet har stoppat dem, och ett beslut om DACA skulle blidka presidentens hängivna supportrar. Men framträdande politiker på bägge sidor avråder från att dra tillbaka programmet, exempelvis representanthusets majoritetsledare Paul Ryan sade i fredags att ”det handlar om barn som inte känner till något annat land… Vi måste ge dem sinnesro”.

– Liksom presidenten har jag länge förespråkat en tuffare upprätthållning av våra migrationslagar, men vi behöver också en genomförbar permanentlösning för personer som utan att ha gjort fel kommit hit olagligt och skapat sig ett liv här, sade också senatens republikanska ålderman, konservativa Orrin Hatch, på fredagen.

En stor del av näringslivet har också vädjat för att behålla DACA och i torsdags publicerades ett öppet brev med 350 företagsledare som vill behålla ungdomarna i landet. BNP skulle minska med 460 miljarder dollar och försäkringssystemet skulle förlora 25 miljarder dollar, skriver ledarna för bland andra Amazon, Apple, Facebook, General Motors, Google, Netflix Paypal, Roche, Starbucks och Visa.
