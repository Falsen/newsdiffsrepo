Maggie Haberman – journalisten som blivit en gestalt i dramat Trump
Björn af Kleen

Det var till Maggie Haberman och gällde en Trump-artikel hon skrivit i The New York Times en vecka tidigare.

– You tell Maggie…

Anekdoten, som Maggie Haberman själv förmedlat i podcasten Longform, säger något om Habermans framskjutna position i Trumps universum.

Även på självaste valnatten hade världens snart mäktigaste man tid att uppmärksamma en enskild reporters veckogamla insats.

• Läs även: Maggie Haberman om Trump, ”Han har blivit argare under de senaste sex åren”

Maggie Haberman har blivit en gestalt i dramat Trump, en journalist med sådan djup insyn i Vita huset att det känns som hon sitter i Ovala rummet och rapporterar.

I själva verket skriver hon mestadels från New York, tre timmar norr om Washington DC, där hon bor i Brooklyn med make och tre barn. Merparten av hennes rapportering verkar baseras på telefonkontakter med källor. Hon är känd för att tala med ett hisnande stort antal personer varje dag. Underrättelserna formar hon till suggestiva berättelser, ofta med pikanta detaljer, en försåtlig ironi som är inkännande och registrerande kylig om vartannat. Hennes bästa artiklar kan vara helt nyktra och fullständigt förgörande på samma gång.

Insynen i det dagliga Trump-dramat har gjort Maggie Haberman till en av The New York Times mest lästa reportrar. Hon har 623 000 följare på Twitter och uppdaterar sig med en sådan frekvens att hon utklassar många av de traditionella nyhetsbyråerna.

Om bevakningsområdet Trump är en outsider i Vita huset är Maggie Haberman själv född och uppvuxen i tidningsvärlden. Hennes pappa Clyde var en känd Pulitzerprisbelönad reporter på The New York Times, en ”Times-man” (som då och då rapporterade om Trump under 1980- och 90-talet).  Hennes föräldrar träffades på tabloiden New York Post, där Maggie Haberman inledde sin egen karriär. Hon hade sin första byline, signatur, som sjuåring, på tidningen Daily News barnsida. Hon intervjuade dåvarande borgmästaren Ed Koch. Hennes bror och hennes make arbetar på tidningen The New York Daily News. Hennes kompanjon Glenn Trush säger i ett porträtt av Maggie Haberman i tidningen Elle.

– Hon är som Michael Corleone. Sögs in i familjeföretaget.

Maggie Haberman brukar framhålla att det är tack vare uppdragsgivaren The New York Times som hon når fram till Donald Trump i dag. Trump när en besatthet vid The Times och trängtar förgäves efter drakens respekt, även som president.

Men även Habermans rötter i New York tycks spela roll. Det sägs ofta att Trump läser lokaltidningen New York Post allra först på morgonen i Vita huset. Att hans stil, slängigheten och vulgariteten, påminner mer om en New York-borgmästares repertoar än om en presidents.

Maggie Haberman är en del av Trumps New York, ett bagage som han alltid bär med sig.
