Dödstalen stiger efter kraftiga jordbävningen i södra Mexiko
Juan Flores

– Jordbävningen var väldigt stark. Allt skakade. Vi vaknade och jag bara tog min dotter och sprang ut ur huset. Vi är så rädda, säger Elvira Acevedo som bor vid den mexikanska kusten till TT.

Minst 32 människor har omkommit i södra Mexiko sedan en jordbävning med magnituden 8,1 inträffat utanför landets kust. Sju av de omkomna är barn.

Tre av dödsfallen inträffade i Chiapas, uppger delstatens guvernör Manuel Velasco, enligt nyhetsbyrån Reuters. Två barn har omkommit i delstaten Tabasco, uppger AP.

– Vi hade precis gått och lagt oss, klockan var strax efter midnatt, då allt började gunga och saker föll från taket, berättar Lucille Buchenhorst, 24, som bor i Berlin men är uppväxt i Stockholm och som befann sig i Mexico City när jordbävningen utlöstes.

– Först visste vi inte vad vi skulle göra men efter en stund gav vi oss ut på gatan i pyjamas och utan skor. Där stod redan många människor.

Efter flera timmar i mörker, med enbart mobilerna lampor, gav sig Lucille Buchenhorst och hennes pojkvän tillbaka in.

– I morgon ska vi flyga till Cancun men vi vet inte om flyget går eftersom stormen Katia är på väg hit, säger Lucille Buchenhorst.

De första timmarna efter skalvet rapporterades fem människor ha dödats i delstaterna Chiapas och Tabasco. Men siffran skrivs nu upp efter att ytterligare tio kroppar hittats i staden Juchitán i delstaten Oaxaca, uppger katastrofmyndighetens chef Ricardo de la Cruz, enligt nyhetsbyrån AFP.

En av de döda i Tabasco var ett spädbarn som avled på ett sjukhus när respiratorn slutade fungera på grund av att strömmen gått, skriver AP.

Skalvet utlöste mindre tsunamivågor. En tsunami med en högsta våghöjd på 0,7 meter har bekräftats vid Mexiko, uppger Pacific Tsunami Warning Center, enligt Reuters. Inga större skador på bebyggelse har än så länge rapporterats.

Amerikanska meteorologiska myndigheten, NWS, varslar om risken för att upp till tre meter höga tsunamivågor kan nå Mexiko, och att mellan 0,3 och 1 meter höga vågor kan slå mot Ecuador, El Salvador, Guatemala, Nya Zeeland, Antarktis samt flera ögrupper i Oceanien

Uppgifterna om vilka länder som är i riskzonen ändras dock kontinuerligt.

Jordbävningen inträffade sent på torsdagen lokal tid och hade, enligt USGS, sitt epicentrum 97 kilometer sydväst om staden Pijijiapan, 35 kilometer under havsnivån. Den kändes så långt bort som i huvudstaden Mexiko City, där byggnader skakade och människor rapporteras ha flytt ut på gatorna.

Strömavbrott har rapporterats från delar av staden, skriver den mexikanska tidningen El Universal.

Magnituden 8 räknas som en mycket kraftig jordbävning. Det är det kraftigaste skalvet inom landets gränser sedan 1985, uppger mexikanska myndigheter enligt Reuters.

Mexikanska myndigheter anger magnituden till 8,2, vilket skulle innebära det kraftigaste i landet på ett sekel. Amerikanska USGS anger dock siffran 8,1 – samma magnitud som den förödande jordbävningen 1985 då över 10 000 människor omkom i Mexico City.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Elvira Acevedo bor med sin familj i Puerto Escondido vid den mexikanska kusten.

– Jordbävningen var väldigt stark. Allt skakade. Vi vaknade och jag bara tog min dotter och sprang ut ur huset. Vi är så rädda, säger hon till TT.

– Men vi är på ett ganska säkert ställe, vi bor högt upp. På nyheterna pratar de om att vattnet har börjat dra sig undan från stranden, det som händer vid en tsunami. Och det ligger många små samhällen utmed kusten, som helt saknar skydd. Det känns som att det kommer att bli riktigt hemskt.

Det är mitt i natten – men att sova är det inte tal om.

– Vi har börjat samla ihop saker i huset som kan behövas för att hjälpa till.

Johanna Lannerstedt från Sverige befinner sig i San Cristóbal de las Casas, i Chiapas i Mexiko. Hon hade precis gått och lagt sig när all började skaka, skriver hon i ett mejl till DN.

– Vi evakuerade huset när det började. Larmet i staden gick tills för kanske 40 minuter sedan. Nu är vi inne på vårt hostel igen men vågar inte somna. Det är väldigt lite information och det är svårt att veta om byggnaden är skadad och så, men vi är i alla fall helt oskadda.

Svenska UD har inga rapporter om att några svenskar har skadats eller omkommit i skalvet. UD uppmanar de som befinner sig i området att noga följa mexikanska myndigheters anvisningar.
