Kraftig jordbävning i södra Mexiko
Juan Flores

Det kraftiga skalvet har känts i Mexico City, där människor rapporteras fly skakande byggnader.

Minst två människor i den mexikanska delstaten Chiapas har omkommit i skalvet, rapporterar Reuters med hänvisning till Mexikos inrikesminister.

En tsunami med en högsta våghöjd på 0,7 meter har bekräftats vid Mexiko, uppger Pacific Tsunami Warning Center, enligt Reuters.

Jordbävningen hade, enligt USGS sitt epicentrum 97 kilometer sydväst om staden Pijijiapan, 35 kilometer under havsnivån. Pacific Tsunami Warning Center varslar om risk för möjliga tsunamivågor som förutom Mexiko kan nå Guatemala, Ecuador, Cooköarna, Kiribati och Franska Polynesien.

Uppgifterna om vilka länder som är i riskzonen ändras dock kontinuerligt.

Strömavbrott har rapporterats från delar av staden, rapporterar den mexikanska tidningen El Universal, som uppger att helikoptrar hovrar över staden. Det är ännu oklart om någon skadats.

Magnituden 8 räknas som en mycket kraftig jordbävning. Det är det kraftigaste skalvet inom landets gränser sedan 1985, uppger mexikanska myndigheter enligt Reuters.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Elvira Acevedo bor med sin familj i Puerto Escondido vid den mexikanska kusten.

– Jordbävningen var väldigt stark. Allt skakade. Vi vaknade och jag bara tog min dotter och sprang ut ur huset. Vi är så rädda, säger hon till TT.

– Men vi är på ett ganska säkert ställe, vi bor högt upp. På nyheterna pratar de om att vattnet har börjat dra sig undan från stranden, det som händer vid en tsunami. Och det ligger många små samhällen utmed kusten, som helt saknar skydd. Det känns som att det kommer att bli riktigt hemskt.

Det är mitt i natten – men att sova är det inte tal om.

– Vi har börjat samla ihop saker i huset som kan behövas för att hjälpa till.
