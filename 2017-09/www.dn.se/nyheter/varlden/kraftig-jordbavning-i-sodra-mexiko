Kraftig jordbävning i södra Mexiko
Juan Flores

Det kraftiga skalvet har känts i Mexico City, där människor rapporteras fly skakande byggnader.

Jordbävningen hade, enligt USGS sitt epicentrum 97 kilometer sydväst om staden Pijijiapan, 35 kilometer under havsnivån. Myndigheterna varslar om risk för möjliga tsunamivågor som förutom Mexiko kan nå Guatemala, El Salvador, Costa Rica, Nicaragua, Panama och Honduras.

Strömavbrott har rapporterats från delar av staden, rapporterar den mexikanska tidningen El Universal, som uppger att helikoptrar hovrar över staden. Det är ännu oklart om någon skadats.

Magnituden 8 räknas som en mycket kraftig jordbävning. Det är det kraftigaste skalvet inom landets gränser sedan 1985, uppger mexikanska myndigheter enligt Reuters.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Det finns en risk att upp till tre meter höga tsunamivågor kan nå Mexiko och att mellan 0,3 och 1 meter höga vågor kan slå mot Ecuador, Guatemala, Cooköarna, Kiribati och Franska Polynesien, varslar Pacific Tsunami Warning Center om.

Uppgifterna om vilka länder som är i riskzonen ändras dock kontinuerligt.
