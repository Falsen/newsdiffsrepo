Michael Winiarski:   Varken diplomatiska påtryckningar eller sanktioner har lett någonstans
Michael Winiarski

1. Betyder den senaste nordkoreanska provsprängningen av ett kärnvapen att hotet om en väpnad konflikt har blivit större?

– Säkert är att spänningen har trappats upp ytterligare, eftersom diktatorn Kim Jong Un tycks ha tagit ett nytt steg i sitt kärnvapenprogram. Denna gång påstår Nordkorea att man för första gången sprängt en vätebomb. Det är en så kallad fusionsbomb, till skillnad från en ”vanlig” atombomb, som är en fissionsbomb. Vätebomben är ett termonukleärt vapen som kan vara flera tusen gånger kraftfullare än en atombomb. Den bomb som sprängdes natten till söndagen rapporteras dock ha haft en sprängverkan på 50-60 kiloton, vilket är fem-sex gånger starkare än den senaste provsprängningen som utfördes i september 2016. En annan mycket viktig faktor är att denna vätebomb enligt vad nordkoreanerna hävdar ska kunna monteras på en interkontinental ballistisk robot, och därmed ha kapacitet att nå USA:s fastland. Det är i så fall ett potentiellt hot om att utplåna amerikanska miljonstäder.

2. Vad kan omvärlden göra åt detta?

– Realistiskt sett är det inte mycket. Om Nordkoreas ledare tidigare använde ett framtida atomvapen som ett medel för att få USA, Sydkorea och andra regionala motståndare att erkänna deras regim och öppna för mer normala förbindelser står det sedan en tid klart att kärnvapeninnehavet nu är själva målet. Regimen ser det som en livförsäkring för sin överlevnad.

För varje steg som Nordkorea tar för att befästa sin nukleära förmåga – med robotar som når allt längre och med allt kraftigare kärnvapenstridsspetsar – krymper det internationella samfundets möjligheter att stoppa Pyongyangregimen. Diplomatiska påtryckningar, i form av sexpartsamtal med bland andra USA, Kina och Ryssland, har inte lett någonstans. Inte heller har skärpta ekonomiska straffsanktioner, nu senast enhälligt beslutade av FN:s säkerhetsråd, fått Nordkorea på andra tankar. Och USA:s hot om ett militärt ingripande för att slå ut de nordkoreanska kärnvapenfaciliteterna (”all options are on the table”) har Kim Jong Un ruskat av sig, och i stället fortsatt sina provsprängningar och testuppskjutningar.

3. Donald Trump uppfattas av många som en oförutsägbar och irrationell president. Hur kan det komma att påverka utgången av denna upptrappning?

– Under presidentvalskampanjen slirade Trump på det nukleära området, när han ställde frågor i stil med ”varför har vi kärnvapen om vi inte använder dem?” Ska man döma av Trumps allmänt impulsiva beteende kombinerat med hans omvittnade ointresse av att lyssna på sina rådgivare bör det finnas anledning till allvarlig oro för vad han kan ställa till med, med tanke på att det är han som har sitt finger på kärnvapenknappen.

Men Vita huset domineras nu av erfarna och relativt stabila militära rådgivare av typ generalen John Kelly (stabschef) och Jim Mattis (försvarsminister), vilket är något som ger förutsättningar för att det fattas rationella beslut. Alla vet att ett militärt anfall mot Nordkorea kommer att leda till en massdöd som världen förmodligen inte har skådat sedan andra världskriget, inte bara i Nordkorea, utan också i Sydkorea, dit Nordkoreas tiotusentals artilleripjäser och missiler lätt når. Angrips Nordkorea lär även Japan och ytterst också USA bli direkta måltavlor för ett nordkoreanskt motanfall – som ytterst kan bestå av atombomber.
