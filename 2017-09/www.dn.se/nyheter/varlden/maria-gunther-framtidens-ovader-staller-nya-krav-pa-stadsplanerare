Maria Gunther:   Framtidens oväder ställer nya krav på stadsplanerare
Maria Gunther

Det slås många rekord nu. 2017 är på god väg att hamna bland de tre varmaste åren sedan vi började mäta temperaturer, efter 2016, det varmaste året hittills, och än så länge varmare än 2015. Mängden koldioxid i atmosfären kan vara den högsta på 20 miljoner år. Och orkanen Harvey har lett till mer regn än någon annan storm på den amerikanska kontinenten.

Men det går inte att säga att Harvey beror på klimatförändringarna.

Oväder som Harvey är för sällsynta. Det finns för lite data, och för mycket slump. Svåra väderhändelser inträffar, och det är omöjligt att säga exakt vad som ledde fram till en enskild orkan.

Houston har drabbats av tre svåra stormar på lika många år. Det kan vara en följd av ett varmare klimat, men lika gärna ett sammanträffande. ”Än så länge är det för tidigt att avgöra”, säger Gustav Strandberg på SMHI. ”Även om en förändring är på gång är den inte så stor att vi kan mäta den än. Vi behöver tiotals år med data innan vi kan säga något säkert, med statistisk signifikans. Men det finns ändå en del som talar för att den globala uppvärmningen bidragit till att förvärra Harvey.”Oväder som Harvey är för sällsynta. Det finns för lite data, och för mycket slump.

Kanske är det en ny trend, kanske är det en tillfällighet. Snart kan vi veta mer. Och med ökad kunskap öppnas också nya möjligheter. Tidskriften Nature Geoscience publicerade i veckan en artikel om hur stater, företag och andra som inte minskar sina utsläpp skulle kunna åtalas som ansvariga för extrema väderhändelser.

Men en del saker går i alla fall att säga redan nu. Rent fysikaliskt leder varmare temperaturer till fler, krafti gare och blötare orkaner. När luften värms upp kan den hålla mer vatten, och då ökar sannolikheten för kraftiga regn. När haven blir varmare får orkanerna mer energi, och blir kraftfullare, värre och vanligare.

Och när städer vid havskuster växer och är så illa förberedda som Houston kommer fler människor att drabbas, även om klimatet skulle förbli detsamma. När våtmarker och buffertzoner byggs bort, och pengar satsas på nya vägar i stället för på skydd mot översvämningar, byggs problemen in i själva staden.

Ett oväder är bara ett oväder. En naturkatastrof blir den först när vi inte kan hantera den, när städer och infrastruktur är för sårbara, och människor för fattiga och utsatta för att ha råd och möjlighet att klara av den.

Vi kan inte skydda oss från allt. Men lärdomen från stormen Harvey och andra svåra oväder är att vi måste planera bättre. Vi måste både minska våra utsläpp av växthusgaser drastiskt, och förbereda oss för framtiden. Storstäder kommer att växa, havsnivåerna kommer att stiga, oväder kommer att bli värre och vanligare. Det bör vara varje stadsplanerare ta med i sina beräkningar.
