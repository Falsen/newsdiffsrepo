Aktivist försvunnen efter protest mot modekedja
Henrik Brandão Jönsson

– Vi såg att han klamrade sig fast vid ett träd, säger Soraya Maicoño, som var med när insatsstyrkan attackerade demonstranterna.

Polisen hävdar att Santiago vadade över floden och flydde till Chile på andra sidan bergskedjan Anderna, men vittnen har sett att en av demonstranterna släpades in i polisens skåpbil.

– Han korsade aldrig floden, säger Soraya Maicoño till nyhetssajten Infobae.

Soraya Maicoño tillhör urfolket mapuche som levt i Patagonien i tusentals år och kämpar mot skogs- och gruvbolagen som utvinner mineraler på hennes förfäders mark. Under de senaste decennierna har även den italienska modekedjan Benetton intresserat sig för Patagonien och köpt 9.000 kvadratkilometer mark till att odla bomull på.

Mapuchefolket har svarat med att ockupera en del av klädkedjans mark och försökt få bort Benetton, men den argentinska polisen har försvarat de utländska investerarna. Tidigare i år ledde en konfrontation till att en demonstrant träffades av en gummikula som slet upp hans hals.De måste berätta för oss var han är. Vi klarar inte detta längre.

Den första augusti i år valde en grupp demonstranter att blockera den klassiska Ruta 40, riksväg 40, som löper från norr till söder i Argentina, och det var när polisen upphävde den blockaden som den 28-årige Santiago Maldonado försvann. Vittnen menar att insatsstyrkan förde bort honom, men det finns också vittnesmål som menar att han synts i grannlandet Chile.

Oavsett var han är så har hans försvinnande startat en politisk konflikt. Argentinas före detta president Cristina Fernández de Kirchner anklagar landets nuvarande president, affärsmannen Mauricio Macri, för att vara ansvarig, eftersom insatsstyrkan lyder under inrikesdepartementet.

– En sak är försvinnandet, som oroar oss och får oss att göra allt vi kan för att det ska klaras upp. En annan sak är att försöka göra billiga politiska poänger på denna situation, säger Argentinas justitieminister Germán Garavano.

Argentinas före detta president Cristina Fernández de Kirchner. Foto: AFP

Många argentinare misstänker att polisen misshandlat honom till döds och kritiserar myndigheterna för att det tog över fem dagar innan utredare fick kolla genom insatsstyrkans skåpbil efter dna i form av hår, saliv och blod. Misstron blir inte mindre av att argentinsk polis och militär låg bakom utrensningen av 30 000 människor under militärjuntans tid mellan 1976 till 1983. Dagens inrikesminister försvarar dock poliskåren.

– Polisen är inte den samma som för 40 år sedan, säger Patricia Bullrich.

Reservmålvakten i det argentinska landslaget är en av dem som ingår i kampen om att få veta vad som hänt den 28-årige aktivisten. När Nahuel Guzmán anlände till landslagssamlingen tidigare i veckan bar han en svart tröja med texten "Donde está Santiago?" (Var är Santiago). Reservmålvakten är inte den ende som undrar, utan de senaste veckorna har sociala medier i den spanskspråkiga världen fyllts med inlägg som efterlyser Santiago Maldonado.

Mödrarna vid Plaza de Mayo, som demonstrerade varje söndag under militärdiktaturen för att få veta vart deras barn tagit vägen, har slutit upp i kampen för att få reda på vad som hänt. Santiagos mamma är övertygad om att polisen ligger bakom försvinnandet.

– De måste berätta för oss var han är. Vi klarar inte detta längre, säger Stella Maris Peloso.

Santiago Maldonado bodde i den natursköna staden El Bolsón i Patagonien som lockar till sig många som tröttnat på storstadslivet i Buenos Aires. Han livnärde sig på att tillverka smycken som han sålde på marknaden till turister och hade sitt hem i stadens kollektiva bibliotek. Som många andra inflyttade drogs han med i kampen för mapuchefolkets rättigheter och kämpade för social rättvisa.
