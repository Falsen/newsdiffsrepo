Merkels metod: Så lyckas världens mäktigaste kvinna knäcka alla rivaler
Lina Lund

I mossgrön kavaj och tätt följd av ett entourage av svartklädda män kliver Angela Merkel upp på den lilla scenen i Haltern am See, nära gränsen till Nederländerna. Discomusiken dånar mellan 1500-talshusen och S:t Sixtuskyrkan mitt på torget. Det säljs öl och bratwurst. Det är som det brukar när Kristdemokraterna håller torgmöte: folkligt, fullsatt och med inslag av en tysk ölfest.

Förbundskanslern är på gott humör när hon kikar ut över publiken. Det är då hon får syn på banderollen som någon hängt upp över kyrkporten.

Hon skiner upp.

”Wir schaffen’s immer noch”.

Vi fixar det fortfarande.

En stund senare lämnar hon för ovanlighetens skull manuset.

– För mig handlade det om en humanitär nödsituation, säger hon.

Då, hösten 2015, kom som mest tiotusen flyktingar om dagen till Tyskland.

Det är maj, ett och ett halvt år senare, och Angela Merkel säger:

– Det var en god erfarenhet, trots alla svårigheter, att vi sade att vi ska hjälpa människor i nöd. Och visa ett mänskligt ansikte.

Öronbedövande applåder från publiken.

Men så har det inte alltid låtit.Aldrig tidigare har Tysklands första kvinnliga förbundskansler och världens mäktigaste kvinna varit så nära att falla.

Faktum är att det hade kunnat ta slut där, under flyktingkrisen 2015. När Angela Merkel blev ”Mutti” inte bara med väljarna på hemmaplan utan även med flyktingarna på väg till Europa. Aldrig tidigare har Tysklands första kvinnliga förbundskansler och världens mäktigaste kvinna varit så nära att falla.

Men det vände.

Det gör det för Angela Merkel.

Den grå eminensen från DDR

Det var i pottfrisyr och illasittande kläder som ”Angie” gjorde entré i den tyska rikspolitiken tidigt 1990-tal.

”Hon kunde inte ens äta med kniv och gaffel”, ska den nyligen avlidne kanslern Helmut Kohl ha sagt om sin skyddsling.



Angela Dorothea Kasner växte upp i ett land som inte längre existerar. I arbetarnas och böndernas socialistiska stat DDR levde hon ett halvt liv innan Berlinmuren revs och Tyskland återförenades. Hemstaden Templin, en sömning småstad drygt en timmes bilresa norr om Berlin, är mest känd för sin ringmur och att det var hit den kommunistiska regimen skickade pionjärer på sommarläger.

Det var i den miljön som maktspelaren Angela Merkel utvecklade en osviklig förmåga till anpassning. Här lärde hon sig att säga så lite som möjligt och ändra ståndpunkt alltefter vad omständigheterna kräver. Två förmågor lika användbara i diktaturens DDR som i Berlins moderna regeringskvarter.

Kring familjen Kasners köksbord diskuterades ständigt politik. Kommunistledarna kritiserades och i bokhyllorna stod förbjuden litteratur. Men utanför hemmets väggar höll man tyst. Pappa Horst var präst och därmed suspekt i regimens ögon – religion sågs som folkets fiende. Det var på grund av hans engagemang i kyrkan som mamma Herlind fick arbetsförbud. Hennes uppmaning till äldsta dottern var: Du måste vara bättre än alla andra. Genom hårt arbete och oklanderlig prestation skulle familjen lämnas i fred.

Den unga Angela briljerade i skolan. Hon tog sin an uppgifterna med preussisk noggrannhet, lärde sig flytande ryska och belönades med en stipendieresa till Sovjetunionen.

– Angela tillhörde redan då Kristdemokraterna. De okysstas klubb. Hon samlade på konstvykort… Konstvykort, sade vännen från skoltiden i Templin, Harald Löschke, i en intervju med tidningen Der Spiegel från år 2000.

Angela Merkel badade bastu när Berlinmuren öppnades i november 1989, ett stenkast från hennes dåvarande hyreslägenhet i Östberlin. Hon var nu fysiker och hade disputerat vid prestigeinstitutet Östtyska vetenskapsakademins centrum för fysikalisk kemi. Eftersom det behövdes fysiker i DDR kunde man studera fysik utan att vara medlem i kommunistpartiet.

Men nu föll regimen.

Sent på kvällen den 9 november drack hon sitt livs första västproducerade öl på andra sidan muren.

– Men eftersom jag skulle jobba tidigt morgonen därpå var jag en ordentlig människa. Jag var hemma vid midnatt, har hon senare berättat.

Det var med den inställningen till hårt arbete som den okända östtyskan blev medlem av Helmut Kohls regering. Hon kanske inte kunde äta med kniv och gaffel, men hon skulle bli en av de mest framgångsrika ledarna Tyskland någonsin har haft.

Merkel vill inte ha jobbet

Hösten 2016 stormar det i världen. Donald Trump har valts till USA:s president. Britterna har röstat sig ut ur EU. Tyskland har missat EM-finalen i fotboll. Angela Merkel har nu styrt EU:s största medlemsland i elva år och agerat krishanterare i över ett decennium. Hon är hyllad i omvärlden, men ifrågasatt på hemma-plan.

Flyktingfrågan polariserar landet och hennes förtroendesiffror rasar. Det främlingsfientliga partiet Alternativ för Tyskland får 15 procent i opinionsmätningarna. Utanför Kanzleramt i Berlin samlas uppretade folksamlingar och ropar ”Merkel muss weg”, Merkel måste bort.

Även inom hennes kristdemokratiska union rasar interna strider. Knivhugg utdelas.

– Vårt land får inte förändras. Tyskland ska fortsätta vara Tyskland, dundrar Horst Seehofer från systerpartiet CSU.

Han är regeringschef i Bayern och Merkels största huvudvärk. Likt en trotsig tonåring tar han varje tillfälle i akt att skadeskjuta kanslern. Han vägrar uppträda tillsammans med henne, förklarar hennes politik för misslyckad och bjuder in Ungerns premiärminister Viktor Orbán. Affischnamnet för det auktoritära och främlingsfientliga Europa. Angela Merkels ideologiska motpol.



Det är i den röran som förbundskanslern funderar över om hon ska försöka vinna ännu ett val.

Fixar hon fyra år till?

– Jag vill inte vara en halvdöd människo spillra när jag lämnar politiken, sade hon i en intervju med fotografen Herlinde Koelbl tjugo år tidigare.

Nu spekulerar tyska medier i om det är just en spillra hon har blivit. Hon har sett ovanligt trött ut på sistone. Energilös. Är eran Merkel förbi?

Till slut sätter hon p för ryktena och meddelar att hon ställer upp på nytt. Men det verkar inte som om hon vill ha jobbet.

– Varje dag har jag funderat över vad jag kan ge det här landet. Och om jag har kraft och nyfikenhet att orka i fyra år till, säger hon till programledaren Anne Will.

Karisma är inte direkt Angela Merkels huvudnummer. Men nu hon låter inte ens själv övertygad. Hon är hopplöst dålig på att ljuga.

– Hon för vidare sitt inre tvivel på ett helt autentiskt vis. Merkel kan bara inte gömma sina känslor. Hon kan varken ljuga eller skratta på begäran, säger Stefan Kornelius.

Han är redaktör på tidningen Süddeutsche Zeitung och författare till ”Angela Merkel”, ett standardverk om förbundskanslern.

– Därför kan hon helt enkelt inte säga att hon gärna vill kandidera, när hon inte vet om det är en bra idé.

Angela Merkel är aldrig privat i intervjuer, och det är inte alltid lätt att förstå vad hon menar. Men det är i Anne Wills tv-fåtölj i kanalen ARD hon sätter sig när det verkligen gäller. Den här söndagen ser 4,8 miljoner tittare utfrågningen i direktsändning.

Merkel pressas på varför hon ställer upp på nytt. Var det valet av Donald Trump till USA:s president? Brexit? Tv-kameran zoomar in på hennes hopknipna läppar. Den klarröda kavajen pockar på uppmärksamhet.

– Det är en sammanvägd bedömning.

Det är inte en tillfällighet att det tyska nyordet och verbet ”merkeln”, att merkla sig, betyder ungefär att slingra sig.Plikt är ett centralt tema i hennes liv.

Merkel hade kunnat avgå då, hösten 2016. Firad som den liberala västvärldens räddare, nominerad till Nobels fredspris och med en osannolik karriär bakom sig. Hon satt kvar.

– Plikt är ett centralt tema i hennes liv. Visst tycker hon politiken är rolig, men de senaste åren har det funnits flera faser då endast pliktkänslan fått henne att inte lämna kanslerposten. Nu var en sådan situation, säger Stefan Kornelius.

Det var runt köksbordet i prästhemmet i DDR som Merkel lärde sig vad den månghundraåriga tyska traditionen av plikt innebar. Pappans pliktkänsla var anledningen till att familjen hamnade på fel sida Berlinmuren. När kyrkan som bekostat hans prästutbildning bad honom att bygga upp ett prästseminarium i det nya landet tackade han ja. Av plikt flyttade familjen från Hamburg i väst till lilla Templin i öst. En uppoffring som säkert fick Martin Luther att le i sin grav.

– Men det är inte så att Merkel sitter på sitt rum och läser Bibeln för att fortsätta föräldrarnas projekt, säger Kornelius.

Efter så många år vid makten har den protestantiska pliktkänslan omvandlats till en kanslermaskin.

– Hon är oerhört pliktmedveten. Men hon är framför allt maktmedveten.

Hon är bara bättre än andra på att dölja det.

Männen som röjts ur vägen

Angela Merkel äger ett hundratal likadana kostymer i olika kulörer. Och hon utgör ofta den enda färgklicken bland alla män i mörka uniformer.



Män med ölmage och tigande hemmafruar utgör ryggraden i det kristdemokratiska partiet. Så beskrev tidningen Der Spiegel det parti som valde Angela Merkel till sin första kvinnliga partiledare någonsin. Det var 17 år sedan. Än i dag är Merkel ett undantag i den tyska offentligheten som till lejonparten består av män.

Inte undra på att hon tvingats röja några ur vägen.

Landsfadern Helmut Kohl blev Angela Merkels första offer. Det var han som rekryterade den unga östtyskan till regeringen och han var hennes mentor och beskyddare. Kohl lär aldrig ha förlåtit ”sin flicka” för att hon inte försvarade honom när partiet avslöjades med att ha tagit emot hemliga bidrag. I stället tog hon handen ifrån honom. Det var genom en kombination av fingertoppskänsla, rätt tajmning och elakt maktspel som Merkel manövrerade ut ”enandets kansler”. Ett drag som gav plats åt henne själv.

– Hon är mycket maktmedveten. Men hennes största fördel är att människor inte tror att hon är det, säger Ursula Münch.

Hon är professor i statsvetenskap vid den ansedda Akademie für Politische Bildung i Tutzing.

– Tittar man på hennes karriär slås man av hur många sakfrågor men framför allt personer som stått i vägen för henne. De hindren har hon mer eller mindre elegant vält åt sidan.Hon är mycket maktmedveten. Men hennes största fördel är att människor inte tror att hon är det.

Merkel manövrerade ut Bayerns tidigare regeringschef Edmund Stoiber.

Kritikern Günther Oettinger skickade hon till Bryssel som kommissionär. Och utmanaren Christian Wulff fick det maktlösa presidentämbetet.

Medan Gerhard Schröder, tidigare socialdemokratistik förbundskansler, gjorde en poäng av att visa sitt maktbegär öppet gör Merkel tvärtom.

– När Schröder ropade att han ville ha makt och inflytande, utövar hon i stället den i det dolda, defensivt, säger publicisten och författaren Stefan Kornelius.

Det fungerar.

Under hennes tid i toppen har tre amerikanska presidenter passerat i Vita huset. Fyra franska presidenter har bott i Élyséepalatset, och lika många tyska presidenter i slottet Bellevue.

Merkel har överlevt dem alla.

Men det har funnits tillfällen då hon varit på väg att falla.

Ut på okänt vatten

Sommaren 2015 skrivs ett nytt kapitel i Europas historia. Flyktingarna kommer i båtar över Medelhavet, vandrar längs järnvägsspår, smugglas i överfulla lastbilar.

Fram till nu har Angela Merkel företrätt en ganska restriktiv flyktingpolitik. Det är när hon nås av bilderna från södra Europa som hon fattar det beslut som inte bara ska förändra Tyskland i grunden – utan också riskera att orsaka hennes fall.

– Låt dem komma hit, säger Merkel.

Från liberalt håll hyllas Angela Merkel för sin solidaritet och sitt mod. Internationella medier publicerar reportage om den tyska välkommenhetskulturen. En ny bild av Tyskland och dess ledare får fäste. Borta är porträtten av en anonym och trist tyska. Fram träder en världspolitiker med pondus.

Men på hemmaplan växer oron. Klarar Tyskland detta?

När de kritiska frågorna börjar ställas svarar Merkel kort.

– Wir schaffen das.

Vi fixar det.

– För Tyskland är ett starkt land.

Det är inte alls vad hennes kritiker vill höra.

Inte de allt högljuddare upprorsmännen i partiet. Inte väljarna ute i stugorna.

Till och med den dåvarande presidenten Joachim Gauck säger emot henne.

– Våra hjärtan är stora, men våra möjligheter är begränsade.

Förtroendesiffrorna dalar. ”Ensam. Ensammare. Merkel”, lyder tidningen Welts rubrik.

Det ser faktiskt riktigt illa ut.

Under flyktingkrisen hade Angela Merkel kunnat göra som hon alltid gör, avvaktat. Hon hade kunnat invänta ett gemensamt EU-beslut, hänvisat till gällande regelverk, suttit still i båten. I stället styrde hon ut på helt okänt vatten.Merkel agerar efter principen att de flesta problem saknar politisk lösning, och att de löser sig av sig själva.

Men när det stod klart att närmare en miljon människor har sökt asyl i Tyskland under det historiska året 2015 gjorde Merkel som hon gjort så många gånger förr. Totalsvängde. Från välkomstkanslern till hårdare-tag-kanslern över en natt. I stället följde en debatt om effektiva utvisningar, burkaförbud och fotbojor.

– Hösten 2015 ska och får aldrig upprepas, säger hon återkommande sedan dess.

En typisk merkelsk piruett.

Stefan Löfven gjorde likadant när han vände den svenska politiken 180 grader. Merkel gjorde det bara så mycket skickligare.

– Hon visste att om flyktingarna hade fortsatt att komma skulle varken hennes parti eller väljarna acceptera att hon satt kvar vid makten, säger statsvetarprofessorn Ursula Münch.

Överraskande vändningar är Merkels signum.

– Vi har sett det i flyktingpolitiken och i energipolitiken. Hon gör det med siktet inställt på att vinna val. Då spelar principer och politiska övervägande en undanskymd roll, säger hon.

Merkels mardröm

”Mutti” kallas Merkel av sina anhängare. ”Teflonkanslern” av kritikerna. Kritik, kriser och begynnande skandaler rinner av henne som vatten på en plastbeklädd stekpanna.

Men den 19 december 2016 smäller det i Berlin. På en julmarknad, den tyska nationalsymbolen. Som om någon skulle bomba midsommarfirandet på Skansen.

Tolv människor dör och ett femtiotal skadas när IS-anhängaren Anis Amri kör in en kapad lastbil bland stånden med glühwein, kanderade äpplen och virkade tomtar på Breitscheidplatz.

Det är det dödligaste terrordådet i Tyskland på decennier.

Men Angela Merkel avvaktar med att ge en kommentar. Det är inte hennes stil att hålla presskonferens mitt i natten med löften om att slå tillbaka mot ondskan. Så gör kanske kollegorna i Frankrike, USA och Storbritannien, men Merkels budskap är fortsätta som vanligt.

– Vi ska hitta kraften för att kunna leva i Tyskland i frihet, tillsammans och i öppenhet, säger hon svartklädd under presskonferensen i Berlin mer än ett halvt dygn efter dådet.

Då är kritikerkören redan i gång.

”Det är Merkels döda”, twittrar Marcus Pretzell från främlingsfientliga Alternativ för Tyskland, partiet som nu ser ut att bli tredje störst i förbundsdagen.

– Vi måste justera hela vår invandrings- och säkerhetspolitik, säger Horst Seehofer i Bayern, han som bjöd in Viktor Orbán.

En mardröm för kanslern, summerar tidningarna.

När Angela Merkel timmarna senare besöker attentatsplatsen är det med böjt huvud och bister min. Ett blomhav breder ut sig mellan de stängda marknadsstånden.

Det är nu begreppet ”Merkelmüdigkeit”, Merkeltrötthet, börjar få fäste i debatten. En närmast enig mediekår förklarar att det efter 12 år med ”Mutti” är dags för något nytt i politiken. Hon verkade ju inte ens vilja ha jobbet.

Men så förändras allt på andra sidan Atlanten.

Provokatören i Vita huset  blir Merkels räddning

Den 20 januari i år, en månad efter lastbilsattacken i Berlin installeras provokatören, företagaren och twittraren Donald Trump som USA:s 45:e president. I Vita huset sitter nu en man som hotar att vända upp och ner på världsordningen och riva upp internationella avtal.

I Berlin befarar man det värsta.

Men i själva verket var Donald Trump det bästa som kunde hända Merkels sjunkande förtroendesiffror.



I väljarnas ögon är hon den sista trygga bastionen i en värld där provokatörer, före detta underrättelseagenter och halvdiktatorer tagit över makten.

– Osäkerheten i den internationella politiken är den enskilt viktigaste faktorn till att Merkel kommer igen. Den gör att väljarna på nytt ser den långtråkiga tyska förbundskanslern som en klar fördel, säger statsvetarprofessorn Ursula Münch.

”Inga experiment”, var CDU:s paroll redan på 1950-talet.

– Den devisen formulerades efter kriget i en tid då många upplevde oro och en tilltagande hotbild. Det påminner om i dag och det stärker Merkels ställning.

I offentligheten är Angela Merkel ytterst försiktig med att kritisera sin motpart i Washington. När Trump under hennes besök i Vita huset nekar att skaka hennes hand håller hon god min. När han kallar hennes flyktingpolitik för ”katastrofal” tiger hon. Internt råder det dock ingen tvekan om vad kanslern tycker om den amerikanska presidenten.

– Det går knappt att beskriva i ord, säger en källa nära regeringen.

Men efter Trumps katastrofala Europaresa under sommaren kan hon inte längre hålla tyst.

– Tiden då vi helt kunde förlita oss på andra är förbi. Det har jag själv upplevt de senaste dagarna, säger hon i ett bayerskt öltält.

Mer hade en världsledare inte skämt ut sig sedan Boris Jeltsin uppträdde stupfull i Vita huset.

Orden var ovanligt hårda för att komma från en förbundskansler som gjort det till en konst att säga så lite som möjligt. Men nu tröt även väljarnas tålamod med Donald Trump. Ska man vinna ett val i Tyskland 2017 kan man inte vara hur mjäkig som helst.

”Relationerna mellan USA och Tyskland har inte varit så usla sedan andra världskriget”, dundrar analytikerna.

Men på hemmaplan var Merkels opinionssiffror nu allt annat än dåliga.

Ju farligare Donald Trump framstår, desto tryggare sitter Merkel.

Merkel röstar nej men  tar åt sig äran för ett ja

Hillary Clinton har beskrivit Angela Merkel som en av världens roligaste personer. Det är inte direkt den bild som Merkel förmedlar ut i offentligheten. Skämt och skoj är inte hennes starkaste kort. Styrkan är snarare att ingen riktigt vet var hon står politiskt. Merkel har en osviklig förmåga att byta ståndpunkt när omständigheterna kräver det. Hon gör en u-sväng men får det att se ut som om hon kör rakt fram.

Som i frågan om samkönade äktenskap.

Angela Merkel visste att det sedan länge funnits en majoritet i förbundsdagen för att tillåta samkönade äktenskap. Och att det var hennes egen partilinje om att äktenskapet är till för man och kvinna som effektivt satt stopp för en liberalisering av lagstiftningen.

När utmanaren Martin Schulz från Socialdemokraterna SPD kastar fram ett ultimatum tror han sig kunna vinna frågan i en handvändning.

– Jag tänker inte sätta mig i en regering som inte accepterar samkönade äktenskap, meddelar han.

Det skulle innebära slutet för koalitionsregerande mellan SPD och CDU, den konstellation som styrt Tyskland de senaste fyra åren.

Ultimatumet sätter Merkel i en knivig situation. Hon har att välja mellan att gå med på kravet och därmed reta upp kristna väljare till höger, eller säga nej och därmed få liberala mittenväljare och ungdomar emot sig.

I stället presenterar hon en typisk merkelsk lösning. Genom att låta partiets medlemmar i förbundsdagen rösta efter sitt eget samvete i stället för att följa partilinjen ligger frågan inte längre på hennes bord. Medan en majoritet i förbundsdagen som väntat röstar ja till samkönade äktenskap strax före sommaren 2017, kan Merkel själv rösta nej. Och ändå ta åt sig äran för liberaliseringen.

Ett av Merkels viktigaste arv är att hon har fört partiet mot mitten. Kritikerna på högerkanten anklagar henne för att vara sosse i smyg.

– Det värsta är att hon inte har någon egen politik, säger en kristdemokrat högt upp i partiet.

Andra kallar henne för den mest framgångsrika socialdemokratiska kanslern genom tiderna.

– Hon är rätt person i fel parti, säger många SPD-väljare.

Har hon någon ideologi? Är hon liberal eller konservativ?

– Hon har en längtan till frihet. Hon förkastar auktoritära system och försvarar människors frihet och rätt till privatliv, säger statsvetarprofessorn Ursula Münch.

– I övrigt är hon mycket anpassningsbar. Utan principer.

Publicisten Gertrud Höhler, en av Merkels kritiker, anser att hon styr Tyskland som en fokusgrupp: hon testar nya ståndpunkter och hållningar på väljarna på samma sätt som en livsmedelaffär testar produkter på kunderna.

Det är förödande för hennes motståndare.

Så ska Merkel väljas  en fjärde gång

– Jag vill bli Tysklands förbundskansler!

Det är inte Angela Merkel som ropar det.

Det är Martin Schulz. Den tidigare EU-toppen, bokhandlaren och före detta alkoholisten som är hennes huvudmotståndare i valet den 24 september.

Han låter allt mer desperat. Hittills har han inte hittat en enda fråga som biter på väljarna.

Annat var det under några yra veckor i våras då Martin Schulz triumferade i opinionsmätningarna. Ett kort tag såg han faktiskt ut att ha chans att bli den första att kunna peta henne från tronen. Jämfört med Merkel framstår Schulz som en energisk labradorvalp, skrev Der Spiegel.Men det är inte främst via smutskastning, läckor och skvaller som Merkel tillintetgör motståndaren. Det är genom att tiga ihjäl honom.

Men det är inte främst via smutskastning, läckor och skvaller som Merkel tillintetgör motståndaren. Det är genom att tiga ihjäl honom. Hon nämner honom inte ens vid namn. Ignorerar hans kritik. Statsvetare kallar strategin för asymmetrisk mobilisering.

– Men jag kallar det för en attack mot demokratin, rasade Schulz under partiets valupptakt i juni.

Han framstod som en skällande hund.

Men statsvetarprofessorn Albert von Lucke ger Schulz delvis rätt.

– Merkel agerar efter principen att de flesta problem saknar politisk lösning, och att de löser sig av sig själva. Det leder till ett minskat förtroende för politiken och att färre går till valurnan, säger han till tidningen Blätter für deutsche und internationale Politik.

Schulz rop om att vilja bli förbundskansler låter allt gällare.

Senast gick Angela Merkel till val på parollen ”Ni känner mig”, illustrerat av en bild på sina händer. Tristare än så kan politik inte bli. Men det fungerar. Fantastiskt väl.

Eller som Der Spiegel konstaterade nyligen: Merkels siffror påminner om en afrikansk diktators.

Hon ser ut att fixa det ännu en gång.
