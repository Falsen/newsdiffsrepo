Fel kropp skickades till Litauen – Rättsmedicinalverket får betala skadestånd
Carl-Johan Kullving

Den litauiske medborgaren arbetade i Sverige när han avled i september 2016. Hans kropp fördes till Rättsmedicinalverket för att undersökas och mannens anhöriga underrättades.

Ett par dagar senare kom en begravningsbyrå från Litauen för att föra den avlidne till de anhöriga. Men vid den rättsmedicinska enheten skedde en förväxling och istället lämnades kroppen av en avliden polsk medborgare ut och fördes till Litauen där den visades upp för de anhöriga, som direkt såg att det var fel person.

De anhöriga kontaktade Litauens utrikesdepartement som tog kontakt med litauiska ambassaden i Stockholm som i sin tur informerade svenska polisen om misstaget. Rättsmedicinalverket kontaktades omgående och insåg snabbt att det skett en förväxling. Verket tog kontakt med den litauiska begravningsbyrån som kunde transportera tillbaka kvarlevorna av den polska medborgaren och få rätt kropp med sig tillbaka till Litauen.

Rättsmedicinalverket har gjort en egen utredning rörande förväxlingen och menar att den rättsmedicinska assistenten, som gjorde utlämnandet, utgick från att det var den polska medborgaren som skulle lämnas ut. Det ska ha varit viss språkförbistring mellan verket och begravningsbyrån, den den senare inte kunde kommunicera på engelska.

Den rättsmedicinska assistenten utgick från de personuppgifter i balsameringsintyget som Rättsmedicinalverket utfärdat i samband med att kroppen undersöktes. Balsameringsintyget stämde överens med uppgifterna på den avlidnes armbindel och därför lämnades den polske medborgaren ut.

De anhöriga hade ställt ett skadeståndskrav på 4.000 euro, motsvarande drygt 38.100 kronor, men justitiekanslern gör bedömningen att Rättsmedicinalverket insett sitt misstag snabbt och vidtagit åtgärder för att förväxlingar inte ska ske i framtiden igen. Därför får de fem anhöriga ett skadestånd på 10.000 kronor var.
