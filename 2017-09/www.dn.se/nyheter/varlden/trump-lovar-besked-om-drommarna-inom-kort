Trump lovar besked om ”drömmarna” inom kort
Clas Svahn

Frågan om vad som ska hända med de omkring 787.000 unga, så kallade drömmare, som befinner sig i USA har åter blivit aktuell. 2012 beslutade USA:s tidigare president Barack Obama om ett program som ska skydda dem som var yngre än 16 år när de togs in i USA från att utvisas.

Enligt bland andra Fox News och nyhetsbyrån Reuters kan president Trump komma att avskaffa Obamas beslut. Detta var också ett av Trumps vallöften under president kampanjen då han lovade att riva upp undantaget så fort han satte sin fot i Vita huset.

Men Donald Trumps åsikt i fallet kan ha ändrats och under fredagen lovade han ett snabbt besked om ”drömmarna” och sa bland annat att han ”älskar drömmare” och tillade att han ”älskade alla människor”.

– Drömmarna är fantastiska, sa Trump vidare, skriver NBC News.

I ett uttalande som gjordes i Vita huset på fredagen lovade Trump ett besked ”på lördag eller söndag, senast måndag”.

Frågan om vad som ska hända med dessa ungdomar har engagerat många. I torsdags skrev Facebooks grundare Mark Zuckerberg ett försvar för ”drömmarna” på Facebook:

”Jag står på ’drömmarnas’ sida – de unga människor som togs till vårt land av sina föräldrar. Många av dem har levt här så länge de kan minnas. ’Drömmare’ har en särskild kärlek till det här landet eftersom de inte kan ta sitt liv här för givet. De förstår vilka skyldigheter de har och önskar inget annat än att få en möjlighet att tjäna sitt land och sitt samhälle. Och ’drömmarna’ förtjänar en chans.”

Zuckerberg har flera gånger kritiserat presidentens invandringspolitik och tidigare i veckan var Zuckerberg en av närmare 400 toppchefer som skrev under ett brev till Donald Trump där de uppmanade presidenten att behålla det undantag som hans företrädare Barack Obama lagt fram och som ger ”drömmarna” en möjlighet att leva och arbeta i USA utan att bestraffas för att de kommit dit olagligt genom sina föräldrars försorg.

Brad Smith, chef för Microstoft, uttalade också han sitt stöd för ”drömmarna” eftersom de är en viktig del av hans och andras företag.

Smith menade att USA inte har råd att tappa ”dessa fantastiska talanger”.

Representantshusets talman, Paul Ryan, var också han tydlig med hur han ser på dessa unga och på hotet att Trump skulle kunna gå emot Obama:

– Jag tycker faktiskt inte att han ska göra det och jag tror att detta är något kongressen måste fixa, sa Ryan till radiostationen WCLO enligt nyhetsbyrån Reuters.

Också Paul Ryan konstaterade att dessa ungdomar inte känner något annat hemland än USA.

– Det här är unga som inte känner något annat land, som togs hit av sina föräldrar och inte har något annat hem.
