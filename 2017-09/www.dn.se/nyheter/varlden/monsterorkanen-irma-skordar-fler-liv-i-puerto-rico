Monsterorkanen Irma skördar fler liv i Puerto Rico
Juan Flores

De amerikanska myndigheterna skräder inte orden inför superorkanen Irmas ankomst.

– Det är bäst att hela sydöstra USA vaknar upp och är uppmärksamma. Det kommer att bli fullständigt förödande, säger Brock Long, chef för den amerikanska katastrofmyndigheten Fema.

Efter att invånare i kommunerna Miami-Dade, Broward, Palm Beach, Brevard och Monroe County beordrats att evakuera är tusentals bilar på vägarna, fler än 30.000 personer har lämnat sina hem i enbart Monroe, enligt amerikanska myndigheter, skriver CNN.

De senaste dödsoffren verkar ha skördats i Puerto Rico, där tre personer uppges ha dött. Sammanlagt har därmed 20 personer omkommit på de karibiska öarna, men dödstalen befaras stiga i takt med att förödelsen kartläggs.

Enligt den senaste uppdateringen från det amerikanska orkancentret NHC, har vindstyrkan gått ned till 78 meter per sekund i samband med att orkanen närmar sig Bahamas.



Enligt orkanmyndigheten NHC kommer Irma att gå mellan Bahamas och Kuba och delvis över Kubas nordkust.

När orkanen tidigare drog in över Karibien var vindarna som hårdast 83 meter per sekund, en intensitet som varade i 33 timmar. Det är den längsta tiden en storm hållit samma styrka sedan satellitövervakning började på 1970-talet.

1,2 miljoner människor har redan drabbats av Irma, en siffra som kan stiga till 26 miljoner, enligt Röda korset.

Orkaner tappar kraft när de går in över land, och Irma förväntas bli en kategori fyra-orkan när den når Miami ett par timmar efter midnatt, natten mot söndagen.

Orkanen Gudrun som drabbade Sverige 2005 hade som jämförelse en medelvindstyrka på 33 meter per sekund. Här handlar det alltså om en orkan som är mer än dubbelt så stark som Gudrun.

Evakueringen av kustområden i de amerikanska delstaterna Florida och närliggande Georgia är den mest omfattande i USA på ett dussin år. Upp till en miljon människor har beordrats att fly undan orkanen Irma.
