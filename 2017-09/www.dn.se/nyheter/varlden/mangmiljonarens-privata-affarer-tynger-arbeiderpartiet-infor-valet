Mångmiljonärens privata affärer tynger Arbeiderpartiet inför valet
Jens Littorin

Först var det renoveringen av bryggan på sommarstället, där han anklagades för att ha anlitat svart arbetskraft.

Sedan avslöjades att han fått gratis mäklarhjälp av en god vän när han gjorde en vinst på 4,5 miljoner kronor vid försäljning av ett byggprojekt.

Och så den hemliga hedgefonden med tveksam etisk profil, som han påstås ha investerat delar av familjförmögenheten i.

Jonas Gahr Støre har stått i rubrikernas centrum inför Stortingsvalet på måndag, men inte av den anledningen som Arbeiderpartiets ledare velat. Mycket energi har gått åt för att försvara sig mot kritiken och det har blivit mindre tid för att tala om den politik som de norska socialdemokraterna vill ska leda fram till att man återtar regeringsmakten.

När Gahr Støre på promenad utanför Stortinget i veckan bombarderades med frågor om hedgefonden av tidningen VG:s reporter konstaterade han lätt irriterad:

– Nu bör ni inte ställa mer frågor om detta. Ha en god dag.

Det finns partiföreträdare som anser att påhoppen i medierna är en smutskastningskampanj lanserad lagom till valet och att det definitivt inte är vad Arbeiderpartiet behöver just nu. Det som traditionellt varit Norges största parti i decennier såg ut att gå mot en klar valseger och hade drygt 36 procent i opinionsundersökningarna i december i fjol. Då inleddes raset, och månaden före valet har farten i fallet ökat. Ap ligger i en mätning från opinionsinstitutet pollofpolls.no på 27,0 procent, en siffra som ser ut att göra valet till en rysare.

Med ekonomisk motvind stora delar av de fyra år som Høyre och Fremskrittspartiet suttit vid makten har det varit gott slagläge för Jonas Gahr Støre, som tog över Arbeiderpartiet efter Jens Stoltenberg efter valförlusten 2013. Då hade Gahr Støre gått från att vara utrikesminister till att bli hälsominister. Tanken var att den förmögne politikern från Oslos burgna område Vestkanten skulle bredda sitt kunnande och öka sin popularitet.

Gahr Støre har ingen lång bakgrund i partiet. Han var först knuten till konservativa Høyre, blev Ap-medlem så sent som 1995 och det brukar sägas att han gjort en omvänd klassresa. Hans familj övertog på 1920-talet det framgångsrika företaget Jøtul, som tillverkar kaminer. Arvet från farfar har starkt bidragit till att Ap-ledaren har en förmögenhet på runt 70 miljoner.

Nu är frågan om allt prat om hans pengar avskräcker gamla väljare. Valforskaren Frank Aarebrot, professor vid universitetet i Bergen, anser att Gahr Støre misslyckats med att mobilisera många av partiets tveksamma kärnväljare och att de stora partierna varit för upptagna av att duellera med varandra.

– Jonas Gahr Støre snackar om allt galet som Erna Solberg har gjort och Erna varnar för allt galet som Jonas kommer att göra, säger Aarebrot till DN och menar att om det är något Gahr Støre i valspurten bör koncentrera sig på så är det de drygt 900 000 norrmän som fortfarande är tveksamma.
