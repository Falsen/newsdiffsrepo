Trump vacklar om muren
Clas Svahn

President Trumps vallöfte om att bygga en mur mot Mexiko, som han beskrivit som ”stor, vacker och kraftig”, och låta Mexiko betala för den har ännu inte blivit verklighet. Mexiko har vid flera tillfällen tydligt sagt ifrån att man inte kommer att betala för en sådan mur.

Under de senaste veckorna har Trump hotat att stänga delar av regeringens verksamhet i ktober om kongressen inte lägger in en budgetpost motsvarande närmare 13 miljarder svenska kronor för att kunna uppföra 120 kilometer mur.

På fredagskvällen såg det ut som om presidenten ändrat sig, skriver Washington Post. Enligt tidningen har Vita husets skickat signaler till Republikaner i kongressen om att man inte längre kommer att driva det kravet.

Så sent som den 22 augusti var Trump tydlig om hur viktig han anser muren är:

– Bygg muren. Nu vill de motsträviga Demokraterna hindra oss att göra detta. Men tro mig, om vi så ska tvingas att stänga regeringen så kommer vi att bygga muren, sa Trump vid ett politiskt möte i Phoenix.

Enligt uppgifter till Washington Post är muren fortfarande ett högprioriterat projekt för Trump som vill se pengar avsatta till den när december månads budget läggs fram.

Det är andra gången i år som Trump backar från ett hot om att stänga regeringen om han inte får pengar till muren.
