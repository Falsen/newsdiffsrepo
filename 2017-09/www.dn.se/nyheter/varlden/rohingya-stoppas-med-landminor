Rohingya stoppas med landminor
DN-TT

Drygt 146.000 ur minoritetsgruppen har den senaste tiden flytt till grannlandet Bangladesh, vilket har lett till en stor humanitär kris. Den stora flyktingströmmen kommer efter en ny våldsvåg sedan gerillagrupper attackerade polisposteringar och militärbaser i Burma i augusti. Sedan dess har minst 400 människor dödats i en militäroffensiv.

Burmas hantering av minoritetsgruppen har mötts av fördömanden från omvärlden och många har uppmanat statsledaren och fredspristagaren Aung San Suu Kyi att stoppa striderna mot de utsatta rohingyas.

FN:s generalsekreterare Antonio Guterres varnade på tisdagen för att våldet som har rasat i nästan två veckor riskerar att leda till en etnisk rensning och regional destabilisering i den nordöstra delen av landet. Guterres uppmanade också FN:s säkerhetsråd att trycka på för att lugna ner situationen.

På onsdagen kommenterade Aung San Suu Kyi utvecklingen i ett inlägg på Facebook, rapporterar Reuters. I uttalandet sade Suu Kyi att regeringen redan ”hade börjat försvara alla människor i Rakhine på bästa möjliga sätt”. Samtidigt varnade hon för att det sprids felaktiga uppgifter i syfte att främja ”terroristernas intressen” som kan leda till problem med relationer till andra länder. Hon nämnde dock inget om den pågående massflykten.

Burma beskyller Rohingya-militanter för att bränna ner hem och döda civila, medan hjälparbetare från människorättsorganisationer hävdar att det är den burmesiska arméns offensiv som driver minoritetsgruppen på flykt. De vittnar om brända byar, raketgevärsattacker mot civila och lemlästade döda.

Under onsdagsmorgonen meddelade kustbevakningen i Bangladesh att minst fem barn omkommit när en båt med flyktingar sjönk utanför kusten.

– Hittills har kropparna av fem barn, både pojkar och flickor, hittats på olika platser, säger gränsvakten Alyosius Sangma till AFP.

Enligt Reuters utsända på plats är många rohingyas som kommer till grannlandet Bangladesh utmattade, sjuka och skadade. Samtidigt varnar FN-organet UNHCR för att det enda lägret i Bangladesh, Kutupalong, har nått ”full kapacitet” och att resurserna i andra läger snart är uttömda.

Sedan oktober har över 200.000 Rohingyas sökt tillflykt i Bangladesh, och bara senaste veckan uppskattar FN att drygt 123.000 har passerat landsgränsen.

I ett försök att förhindra de som flytt att återvända har Burma placerat landminor vid flera platser längs gränsen till Bangladesh de senaste tre dagarna, uppger två regeringskällor i Dhaka. Bangladesh kommer formellt att lämna in en protest mot att grannlandet har satt ut landminor så nära gränsen, säger källorna som vill vara anonyma.

Rohingyas antal i Burma beräknas till drygt en miljon. Deras hemvist är delstaten Rakhine där de har bott i generationer. Det buddistiska Burma ser dem dock som olagliga migranter från det muslimska grannlandet Bangladesh och vägrar att ge dem medborgarskap.
