Natochefen: Farligaste tiden för världen på en generation
Adam Svensson

Utmaningarna för världen just nu är många. Och de är av en sådan art att världen är farligare i dag än vad den har varit på en generation, enligt Jens Stoltenberg, generalsekreterare för Nato och tidigare statsminister i Norge. I en intervju med The Guardian tar han upp flera exempel på det uppskruvade säkerhetsläget i världen. I en intervju som sker bara dagar innan den stora ryska försvarsövningen Zapad 17 drar i gång berättar Natochefen att det är antalet samtidiga hot som orsakar faran.

– Vi har en spridning av massförstörelsevapen i Nordkorea, vi har terrorister, instabilitet, och vi har ett Ryssland som hävdar sig allt mer. Det är en farligare värld, säger Jens Stoltenberg.

På en fråga om vad han har upplevt en farligare tid under sina 30 år som verksam inom politiken svarade han:

– Det är mer oförutsägbart, och det är svårare för att vi har så många utmaningar på samma gång.

Den ryska militärövningen inleds på torsdagen den 14 september och väntas involvera runt 100.000 personer från de ryska styrkorna. Men Ryssland kommer inte att bjuda in observatörer från Organisationen för säkerhet och samarbete i Europa, OSSE, vilket är brukligt. Detta undviker man genom att ange det totala deltagarantalet till 12.700 soldater, vilket Dagens Nyheter har rapporterat om. Övningen, som tros bli den största sedan det kalla krigets slut, kommer att äga rum i Östersjön, de västra delarna av Ryssland, Belarus och den ryska enklaven Kaliningrad.

Stoltenbergs syftning på Nordkorea sker mot bakgrund av den senaste tidens eskalering i spänningarna mellan den nordkoreanska regimen och USA och deras allierade stater Sydkorea och Japan. Jens Stoltenberg betonar att han vill hitta en politisk lösning på den konflikten.

– Om jag började spekulera i olika potentiella militära möjligheter så skulle jag bara bygga på osäkerheten och svårigheterna i situationen så jag tror att min uppgift är att inte bidra till detta. Jag kommer att stödja ansträngningar för att hitta en politisk förhandlingslösning, säger han till The Guardian.

Natochefen hävdar dock att Sydkorea och Japan har rätt att försvara sig mot sin granne Nordkorea, som under året har genomfört både flera testuppskjutningar av långdistansmissiler och en påstådd provsprängning av en vätebomb.

– Samtidigt förstår jag och står bakom det militära budskapet som har givits i regionen av Sydkorea och till viss del Japan, att de har rätt att försvara sig. De har en rätt att svara när de ser dessa väldigt aggressiva handlingar. Jag stöder också närvaron av amerikanska trupper och resurser i Korea.
