Peter Madsen häktas för mord
Carl-Johan Kullving

Under tisdagens omhäktningsförhandling, som hölls inför öppna dörrar, fick Peter Madsen ge sin version av vad som hände under kvällen den 10 augusti då Kim Wall misstänks ha bragts om livet.

Ubåten hade gått upp i ytläge och Peter Madsen hade klättrat upp på kommandobryggan, då luckan, som väger ungefär 70 kilo, slogs igen och han hörde en duns.

– Jag hörde inget skrik, sade han under förhandlingen.

Enligt Peter Madsen får han sedan upp luckan och ser att Kim Wall ligger skadad och har en våldsam blödning från huvudet. Han konstaterar att hon är död och drabbas, enligt honom själv, av en ”suicidal psykos”.

– Kim Wall har störtat ned och ligger vid luckan upp till ubåtstornet. Jag har självmordstankar och är i fullständig upplösning. Jag drar upp henne med ett rep. Detta händer under tiden som jag gråter, sade Peter Madsen.

Han berättar att det var mörkt i tornet och att han inte vet vad som fick luckan att falla och att han inte lyckades fånga upp den innan den föll.

Åklagaren berättade att hårtofsar, strumpbyxor, trosor och blod på flera ställen hittats ombord på ubåten. Enligt Peter Madsen ska strumpbyxorna och trosorna ha åkt av när han halade upp kroppen. När åklagaren frågar hur det är möjligt svarar han:

– Det får du fråga några kvinnor om.

Peter Madsen hävdade under förhandlingen att han kastat ”en intakt Kim Wall” överbord – trots att hennes kropp hittats stympad – och att anledningen till att han ljög om att han satte henne i land kvällen innan ubåten sjönk berodde på att han ville träffa sin fru.

– Jag var inte vid mina sinnens fulla bruk. Jag vet att allting kommer att komma ut och jag ville gärna ha fem minuter till att säga farväl till min fru och mina tre katter, sade han.

Läs mer: Hon försvarar Madsen i ubåtsfallet
