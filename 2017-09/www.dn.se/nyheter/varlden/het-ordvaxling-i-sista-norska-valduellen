Het ordväxling i sista norska valduellen
TT-NTB

Attacken kom sedan Støre sagt att hatbrott har ökat under den sittande regeringen. I synnerhet skyllde AP-ledaren på invandrings- och integrationsminister Sylvi Listhaugs retorik. Listhaug, från högerpopulistiska Fremskrittspartiet, har bland annat kritiserats för uttalanden under sitt besök i Rinkeby.

Fremskrittspartiets ledare Siv Jensen kontrade med att kräva konkreta förslag från Støre.

– Han har anklagat mig, Sylvi Listhaug och Fremskrittspartiet, och varit upptagen med att tala om ord och uttryck, i stället för att diskutera det som rör människor: hur tryggar vi Norge? Hur säkrar vi oss för den oro som finns i världen?

Solberg framhöll att hatbrott ökar i hela Europa.

– Att skylla det på ett statsråd i den här regeringen, när det är en utveckling som kommer efter en stor tillströmning och flyktingkris i Europa som har ställt nya krav, det tycker jag egentligen är ganska fräckt och vulgärt av Arbeiderpartiet, sade Solberg.

Innan dess hade de inlett debatten med slå fast att valet blir jämnt. In i det sista är det oklart om högerregeringen med Erna Solberg i spetsen kan sitta kvar eller om blir det comeback för socialdemokratiska AP.

– Även om det ser ut att vara borgerlig majoritet i de sista opinionsmätningarna så är det väldigt skört. Det blir spännande, sade Solberg.

AP-ledaren Støre har liknat valrörelsen som femmilen på skidor, och menar att nu är partiledarna på upploppet.

– Jag känner att det är uppgång på vår sida och att det sker spännande saker på måndag. Då kommer den egentliga mätningen, sade Støre.

Vid årsskiftet pekade mätningarna på en promenadseger för hans röda block, men sedan dess har väljarna flytt, framför allt till småpartier som pendlar kring fyraprocentspärren. Vilka som hamnar över eller under gränsen kan avgöra valet.

En faktor som kan ha skrämt bort väljarna är enligt historikern Lars Hovbakke Sørensen att Arbeiderpartiets väljare inte kan identifiera sig med partiledaren.

– Støre kommer från en rik familj och är mycket akademisk i sitt språk, och det kan inte väljarna känna igen sig i, säger han till NTB.

De senaste dagarna har det avslöjats att Støre fått gratis mäklarhjälp av vännen Knut Brundtland när han gjorde en vinst på 4,5 miljoner kronor vid försäljning av ett omstritt byggprojekt. Enligt kritikerna borde AP-ledaren ha betalat, för att undvika att hamna i beroendeställning.
