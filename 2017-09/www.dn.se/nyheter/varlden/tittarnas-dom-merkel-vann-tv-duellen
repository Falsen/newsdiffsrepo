Tittarnas dom: Merkel vann tv-duellen
Lina Lund



Söndagskvällens tv-debatt ses som den tyska valrörelsens höjdpunkt och var väljarnas enda chans att jämföra de bägge kanslerkandidaterna mot varandra. Upp mot 20 miljoner tittare såg debatten som ansetts vara Martin Schulz, från ­Socialdemokraternas SPD, sista chans att knappa in på Angela Merkels stora försprång.

Flyktingpolitiken och integrationen var som väntat kvällens dominerande frågor. Det är förbundskansler Angela Merkels svaga punkt – och den fråga som väljarna rankar som den allra viktigaste. Martin Schulz inledde med att attackera Angela Merkel för hennes agerande under flyktingkrisen för två år ­sedan, då närmare en miljon människor sökte asyl i Tyskland. Kanslern begick ett allvarligt fel när hon lät flyktingarna som satt fast i Ungern komma till Tyskland utan att först konferera grannländerna, sade Schulz. Merkel försvarade sin linje och hänvisade till att hon ställts inför ”en mycket dramatisk situation”.

– Det finns tillfällen i en förbundskanslers liv då man måste fatta ett beslut, sade Merkel och gav därmed en känga till utmanaren som aldrig suttit i en regering.Merkels huvudbudskap var att flyktorsakerna måste bekämpas och de illegala smugglarna stoppas. Vidare var hon självkritisk till att Tyskland inte tidigare gjort mer för att förbättra situationen i flyktinglägren i Mellanöstern.

– Det hade jag gjort annorlunda, sade hon.

Tysklands allt mer ansträngda relation till Turkiet var en annan fråga där Martin Schulz höjde tonläget.

– När jag blir förbundskansler kommer jag avbryta medlemskapsförhandlingarna med Turkiet, ­lovade SPD-toppen.

Merkel sade att hon föredrar att först att prata med sina europeiska kollegor.

Vidare debatterades bland annat frågor om vägavgifter, dieselmotorns framtid, samkönade äktenskap och arbetslösheten – ett av Merkels triumfkort. Hon tog som väntat chansen att påpeka att antalet arbetslösa halverats sedan hon tillträdde som kansler för 12 år sedan. Schulz underströk att många arbetar under prekära förhållanden med löner som knappt går att leva på.

Debatten skedde i skuggan av det upptrappade läget i Nordkorea, som tidigare under söndagen sade sig ha provsprängt en vätebomb. Merkel betonade på nytt att hon vill se en ”fredlig, diplomatisk lösning” på Nordkoreakrisen utan militär inblandning. Det vill hon diskutera med USA:s president Donald Trump, var budskapet.

Läs också: USA: Vi vill inte utplåna Nordkorea – men vi kan

Martin Schulz, som återkommande kritiserat Donald Trump, tog tillfället i akt att på nytt varna för världens mäktigaste politiker.

– Trump är oberäknelig. Man vet aldrig när han kastar fram nästa tweet, sade Schulz.Med mindre än tre veckor kvar till valnatten skiljer det 17 procent mellan Angela Merkels kristdemokratiska union och Martin Schulz Socialdemokrater. Schulz trumfkort har varit att hälften av väljarna ännu inte bestämt sig för vem de ska rösta på och att val­utgången därför är öppen. Förhoppningen om att kvällens tv-debatt skulle innebära en vändning ser dock ut att ha grusats. Tittarnas dom ger klar fördel Merkel: 49 procent pekade ut tron­innehavaren som mest övertygande, medan 29 procent svarade Schulz, enligt en opinionsundersökning från institutet infratest dimap som ­publicerades direkt efter debatten.

Hela 64 procent uppgav att Merkel är den som framstod som mest kompetent, medan bara 20 uppgav Schulz.

För Martin Schulz återstår nu hoppet att kunna göra samma ­lysande slutspurt som hans föregångare Gerhard Schröder gjorde inför valet 2005. Schröder, som då var Socialdemokratisk förbundskansler, lyckades vända ett motsvarande underläge och var ytterst nära att vinna över Merkel. När rösterna väl räknades på valnatten skiljde det bara en procent dem emellan. Dit räcker inte Schulz insats under debatten.
