Sydkoreaner vill ha tillbaka kärnvapen
Torbjörn Petersson

Nästan 7 av 10 invånare svarar i en undersökning gjord av tv-bolaget YTN, att de stöttar idén att Sydkorea tar tillbaka de taktiska kärnvapnen.

Läs mer: Ingmar Nevéus: Så hotas världen om Kim Jong Uns välde faller

Korea Herald kräver i en ledarartikel att landet snabbt installerar även resten av det amerikanska antimissilsystemet Thaad, som länderna kommit överens om. Men hävdar att det inte är nog: De allierade borde också diskutera andra åtgärder för att nå en terrorbalans, skriver tidningen – ”som utplaceringen av amerikanska kärnvapenklara strategiska tillgångar eller till och med taktiska kärnvapen i Sydkorea”

Landets försvarsminister Song Young Moo hänvisade vid en utfrågning i det sydkoreanska parlamentet i måndags till de samtal han förde med USA:s försvarsminister Jim Mattis i Pentagon i förra veckan. Han bad då USA att oftare sända hangarfartyg, kärnvapenbestyckade u-båtar och B-52-plan till Sydkorea än vad som för närvarande är fallet.

Försvarsministern sa också att han hade förklarat för sin amerikanske kollega att vissa sydkoreanska politiker och medier kraftigt pressar på för att taktiska kärnvapen åter ska bli utplacerade. Men hur Jim Mattis svarade avslöjade Song Young Moo inte.

Läs mer: Torbjörn Petersson: När kärnvapnen är på plats ska ekonomin lyftas

Direkt efter utfrågningen av försvarsministern sa en talesman för president Moon Jae In att regeringens linje om en kärnvapenfri Koreahalvö står oförändrat fast. Något annat, varnar kritiker mot en återgång till den gamla ordningen, skulle kraftigt öka risken för att en konflikt startas av en olyckshändelse.

För Sydkorea vore det också svårt att kräva att Koreahalvön ska vara en kärnvapenfri zon.

Fram till 1991 hade USA runt 100 kärnvapenbestyckade vapen i Sydkorea. Då drog USA tillbaka alla taktiska kärnvapen utomlands, rapporterar Washington Post. Därefter följde en överenskommelse mellan Nord och Syd om att göra halvön fri från kärnvapen. Avtalet bröts snart av Nordkorea, som började utveckla sina egna vapen, och anklagade Sydkorea för att också ha brutit löftet eftersom de stannade kvar under USA:s kärnvapenparaply.
