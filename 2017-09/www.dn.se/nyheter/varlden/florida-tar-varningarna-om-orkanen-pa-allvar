Florida tar varningarna om orkanen på allvar
Adam Svensson

Minnena från orkanen Andrew, som slog till mot Florida 1992, och orsakade 65 dödsfall, finns kvar hos många i området. Det var den senaste gången en kategori 5-orkan svepte in över delstaten och resultatet blev att 63.000 hem förstördes. Skadorna bedömdes till tiotals miljarder kronor, enligt New York Times.

När nu orkanen Irma, som har graderats ner till en kategori 4-orkan, har krävt minst 18 människors liv sedan den drog in över Karibien riskerar en del av historien att upprepas: Florida har vuxit kraftigt sedan 90-talet och har nu nästan 20 miljoner invånare. Många har valt att slå sig ner nära stranden, vilket kan göra dem extra utsatta för Irmas härjningar.

Läs också: ”Irma är större än hela Florida – åk i tid”

Under fredagen kom flera rapporter om att Florida kan drabbas av strömavbrott och att kustområden skulle evakueras. Evakueringen av områdena vid kusterna i Florida och den angränsande delstaten Georgia uppges vara de mest omfattande på över tio år. DN:s USA-korrespondent Björn af Kleen, som på fredagen befann sig på väg från Miami till Orlando, bekräftar bilden av en delstat som gör sig beredd på den kraftiga orkanen.

– Det är en påtagligt spänd stämning i Miami inför vad som är på väg. Det som är lite speciellt med USA nu är att det här pågår på så många fronter här just nu. På västkusten är det bränder, och Texas kämpar med översvämningar, och nu detta, säger han.

Ännu har han inte fått några direkta tecken på hur hårt Irma kan slå mot Florida, mer än att det är tydligt att befolkningen tar vädervarningarna på allvar.

– Just nu är det ganska odramatiskt för vår del. Vi kör från Miami till Orlando. Men det är ganska mycket trafik. Det har varit lite skurar. Det är lite molnigt och lite blåsigt, men om det är en försmak av Irma eller en tropisk sensommar, det kan jag inte avgöra, säger Björn af Kleen.

Rapporterna från de karibiska öarna har ännu varit sparsmakade, och det är ännu oklart exakt hur hårt Irma har drabbat lokalbefolkningen i området. När ovädret slog till mot de östra öarna i Karibien, inklusive Antigua, Barbuda, Saint-Martin, Saint Barthélemy och Guadeloupe, rapporterade lokala myndigheter på sina ställen att 95 procent av bebyggelsen har förstörts. Flera experter har uttalat sig om att dödssiffrorna väntas stiga i takt med att rapporterna från områdena kommer in.

Myndigheter har uppmanat stora delar av de södra delarna av Florida att evakuera och de boende i området följer i viss utsträckning rekommendationerna.

– Det kusliga är att det är så fint väder och att folk stänger sina butiker och sätter upp plywood. Man märker att det är en ganska stormvan befolkning. Nu har de flesta tagit detta på ganska stort allvar och utrymt. Men det finns en del av befolkningen i Miami som har valt att stanna kvar, säger han och lägger till att det främst är de som bor i höglänta områden som väljer att stanna kvar.

Flygtrafiken började under fredagen påverkas och en stor del av de internationella flygningarna ställdes under dagen in från Miamis flygplats. På kvällen, svensk tid, rapporterade CNN att över hälften av de internationella flygningarna inte genomfördes. Tidigare under dagen gick också Floridas guvernör Rick Scott ut med att alla invånare i delstaten borde vara redo att evakuera innan orkanen drog in över land.
