Kina kallar Trumps hot ”oacceptabelt”
Ossi Carp

”Det är oacceptabelt att å ena sidan försöka lösa problemet på fredlig väg och å andra sidan få våra egna intressen riskerade och utsatta för sanktioner. Det är varken objektivt eller rättvist”, sade det kinesiska utrikesdepartements talesperson Geng Shuang på måndagen.

Trumps hot uttrycktes på Twitter och såvitt det är känt utan stöd från andra delar av Vita huset, men mottogs som ett illa dolt hot mot just Kina som är Nordkoreas främsta handelspartner. Under årets första halva uppgick USA:s Kinaexport till ett värde om närmare 60 miljarder dollar och importen till nästan 230 miljarder dollar.

I dagarna avslutas det nionde toppmötet Brics i kinesiska Xiamen där ledarna för medlemsländerna Brasilien, Ryssland, Indien, Xi Jinping och Sydafrika diskuterat framtiden. Värden Xi har kallat Nordkoreas provsprängningar för ”en mörk skugga över världen efter åratal av fred”, men har betonat vikten av en fortsatt öppen världshandel.

Medan såväl Trump som försvarsminister James Mattis öppet diskuterat militära åtgärder mot Nordkorea har Ryssland uteslutit sådana åtgärder. Ryska statens nyhetsbyrå Tass rapporterar på måndagen att Putin står fast vid sin ståndpunkt också efter den senaste provsprängningen.

– Putin vädjar till omvärlden att inte ge efter för känslor, utan handla på ett lugnt och balanserat sätt. [I samtalet med Japans premiärminister Shinzo Abe] betonade han också att kärnvapenfrågan liksom andra problem på Koreahalvön bara kan lösas med polirtiska ochg diplomatiska medel, säger presidentens presschef Dmitrij Peskov.
