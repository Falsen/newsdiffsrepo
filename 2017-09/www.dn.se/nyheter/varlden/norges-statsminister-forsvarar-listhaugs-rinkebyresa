Norges statsminister försvarar Listhaugs Rinkebyresa
Jens Littorin

Statsministern framträdde med sex dagar kvar till det norska Stortingsvalet i en utfrågning hos tv-kanalen NRK. Solberg fick frågor om det mesta, bland annat om Sylvi Listhaug, den kontroversiella invandrar- och integrationsministern, som i förra veckan kritiserades hårt för sitt besök i Rinkeby.

Listhaug anklagades för att blanda ihop sina roller som minister och företrädare för det högerpopulistiska Fremskrittspartiet (Frp) när hon kritiserade svensk migrationspolitik. Den svenska migrationsministern Heléne Fritzon ställde i sista stund in ett möte med sin norska kollega med motiveringen att hon inte ville delta i den norska valkampen. Även statsminister Stefan Löfven och tidigare moderatledaren Carl Bildt stämde in i kritiken.

Men Erna Solberg menar att Listhaugs Rinkebyresa var motiverad och är besviken på den svenska regeringen.– Det var synd att den svenska regeringen lämnade återbud till mötet, sade hon till NRK.

Statsministern förklarade att även om Listhaug är statsråd har hon också en position i Frp:s valkamp och därmed en uppgift att tala för partiets politik.– Sylvi reste dit som statsråd och det ställer jag mig bakom. Däremot är jag inte överens med henne i allt hon sade, kommenterade Solberg, vars parti, konservativa Høyre, regerat tillsammans med Frp de senaste fyra åren, med liberala Venstre och Kristelig Folkeparti som stödpartier.

Kampen om att få behålla regeringsmakten efter valet på måndag är stenhård. I de senaste opinionsundersökningarna har socialistiska Arbeiderpartiet backat och är i vissa mätningar på samma nivå som Høyre.

Solberg uteslöt i NRK-intervjun inte att andra borgerliga regeringskonstellationer kan bli aktuell efter valet.– Fyra partier bör vara med och bilda grunden för en ny regering. Jag vill ha fyra partier. Det har Høyre gått till val på. Jag väljer inte bort någon, sade Solberg.
