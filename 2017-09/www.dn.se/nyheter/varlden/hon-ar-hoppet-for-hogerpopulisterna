Hon är hoppet för högerpopulisterna
Lina Lund

Stäng gränserna, lämna euron och stoppa asylinvandringen. Det är huvudfrågorna när det främlingsfientliga partiet Alternativ för Tyskland (AFD) tar sikte på att komma in i Förbundsdagen efter valet den 24 september. Partiet, som bara har funnits i fyra år, får stöd av var tionde tysk väljare och kan bli tredje störst, enligt opinionsmätningarna.

Den 38-åriga ekonomen Alice Weidel är ett av partiets två affischnamn i valrörelsen.

– Jag är mycket hoppfull inför den 24 september. Vi växer ännu i opinionsmätningarna, säger hon när DN träffar henne i Berlins regeringskvarter.

Läs mer: 15 miljoner väntas se tv-duellen mellan Merkel och Schulz

När Alice Weidel valdes till partiets toppnamn i våras var hon ett ganska okänt ansikte i politiken. Till vardags är hon konsult, hon har jobbat för den amerikanska investmentbanken Goldman Sachs, talar flytande mandarin och disputerade med en avhandling om det kinesiska pensionssystemet. Många höjde på ögonbrynen när hon, som gjort karriär inom den globala finansvärlden, blev frontfigur för ett parti som är kritiskt till globalisering och vill stänga Tysklands gränser.

Alice Weidel gick med i AFD när partiet bildades för fyra år sedan i protest mot Angela Merkels euroräddningspolitik. Högst på agendan stod då kravet om att Tyskland ska lämna den gemensamma valutan. Sedan dess har partiets fokus flyttats från eurofrågan till flyktingmottagandet och vad man kallar ”islamiseringen av Tyskland”. AFD går till val på krav om att bland annat återinföra de inre gränskontrollerna, stoppa asylinvandringen och skicka tillbaka flyktingar till Libyen.

Alice Weidel blir irriterad över påståenden om att partiet skulle företräda en främlingsfientlig och rasistisk politik. Hon säger att det är ointressant var en människa kommer ifrån. Det handlar om vad man bidrar med och hur man lever.

– Alla som konstruktivt bidrar till det tyska samhället är varmt välkomna hit. Det är därför vi vill ha en invandring av australisk eller kanadensisk modell. För människor som har en kvalificerad utbildning, som vill jobba här och som fullständigt låter sig integreras. Det vi inte vill ha hit är människor som lever i muslimska parallellsamhällen, säger hon.

Under de fyra år som gått sedan AFD bildades har partiet åkt berg- och dalbana i opinionsmätningarna. Det har skakats av inre konflikter och dess företrädare har ofta kritiserats för kontroversiella och främlingsfientliga uttalanden.

Nyligen väckte Alice Weidels parhäst Alexander Gauland – som tillsammans med Weidel företräder AFD i valrörelsen – avsky när han i ett valtal sade att en ledande socialdemokratisk politiker med rötter i Turkiet borde ”dumpas” i Anatolien. Detta efter en kommentar om att det är svårt att ringa in en specifikt tysk kultur. AFD-toppens uttalande möttes av en kritikstorm och fördömdes av såväl Angela Merkel och utrikesminister Sigmar Gabriel.

– Man kan diskutera ordvalet, men han rätt i sak, säger nu Alice Weidel.

Det är sådana ståndpunkter som bidrar till att inget av partierna i Förbundsdagen säger sig vara berett att samarbeta med AFD.

Att ett nytt parti är på väg att ta plats i den tyska Förbundsdagen märks även i stadsbilden på många tyska orter. AFD:s valplakat syns nästa lika ofta som porträtten av en leende Angela Merkel. På ett plakat syns två kvinnor i bikinitrosor intill texten ”hellre bikini än burkini”. Ett annat visar en gravid mage med texten ”Nya tyskar? Det fixar vi själva”. Det är enligt kritiker ett budskap som ger associationer till ett mörkt kapitel i Tysklands historia.

– Jag var fullständigt emot det plakatet, säger nu Alice Weidel och påpekar att hon själv lever med en kvinna med migrationsbakgrund.

Att partiets ena affischnamn inte står bakom kampanjen som ska ge henne en plats i Förbundsdagen blottar den inre konflikt som splittrar AFD i två falanger, och som bland annat ledde till att partiets mest kända profil Frauke Petry valt att inte kandidera i valrörelsen.

Att AFD:s närvaro har skruvat upp tonläget i den tyska valrörelsen märks inte minst under förbundskansler Angela Merkels valturné. Anhängare till det nya partiet dyker upp på hennes torgmöten med skyltar med texten ”Merkel måste bort”, burop och slagordet ”folkförrädare”.

Ungefär så låter det när DN besöker stadsdelen Marzahn-Hellersdorf i Berlins östra utkanter där nästan var fjärde väljare röstade på AFD i förra lokalvalen.

– Fråga vem du vill här och alla klagar på invandrarna. Jag är förvånad över att AFD inte är största parti, säger Helga Mittag som ännu inte bestämt sig för vem hon ska rösta på.

På en bänk mitt emot ett nedlagt tryckeri sitter väninnorna Giesela och Andrea. De är kritiska till Angela Merkels politik.

– Hon behandlar oss tyskar som avträde, medan flyktingarna som kommer hit får allt de pekar på, säger Giesela som inte vill uppge sitt efternamn.

Fyrabarnsmamman Jacqueline Lehmann-Lange bor i ett av höghusen i Marzhan och är förfärad över partiets framgångar i hennes stadsdel.

– För mig handlar det om hur vi ska skapa en bra framtid för barnen. Där har inte AFD ett enda förslag, säger hon.
