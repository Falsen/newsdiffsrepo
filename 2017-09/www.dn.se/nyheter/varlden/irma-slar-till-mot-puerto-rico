Allt fler dödsoffer när Irma drar fram över Karibien
Kalle Holmberg

– Informationsinhämtningen lär inte komma igång förrän framåt gryningen, säger Gerard Collomb, Frankrikes inrikesminister, till nyhetsbyrån AP.

Amerikanska myndigheter varnar för att Irmas ”fullständigt förödande” framfart kan nå södra Florida, där evakuering av utsatta människor och skyddsbyggande för att om möjligt rädda hus och egendom pågår i intensiv omfattning. Floridabornas hamstring av förnödenheter har tömt hyllorna i butiker, samtidigt som bensinbrist börjar göra sig gällande.

Irma är nu den mest långvariga kategori 5-orkanen som registrerats, enligt franska väderlekstjänsten.

– Under tiden som vi följt stormar via satellit har man aldrig sett en så kraftig storm som varat så länge, säger Etienne Kapikian vid Meteo France till AFP.

Över en miljon hushåll i Puerto Rico var utan elförsörjning ännu på torsdagseftermiddagen, lokal tid, enligt landets myndigheter. Tiotusentals familjer saknar vattenförsörjning.

Under torsdagen drog Irma fram över Dominikanska republiken och Haiti, vars landmassa är betydligt större än de öar som inledningsvis utsattes för Irmas hårda vindar. På Antigua, Barbuda, Saint-Martin, Saint Barthélemy och Guadeloupe har förödelsen varit omfattande – myndigheter uppger att så mycket som 95 procent är förstört på somliga öar.

– Det kändes som att jag skulle gråta, men tårar är inte tillnågon hjälp, säger Gaston Browne, önationen Antigua och Barbudas premiär­minister, till nyhetsbyrån AFP.

Uppgifter under natten mot torsdag om att bebyggelsen på Barbuda, första karibiska ön som Irma drog in över, var närmast totalt ödelagd visade sig inte vara någon överdrift. ”Barbuda ligger i ruiner, ön är en grushög, bokstavligen”, säger Gaston Browne.

Orkanens krafter är svåra att föreställa sig. Den genomsnittliga vindstyrkan är över 82 meter i sekunden (nästan 300 kilometer i timmen – dubbelt så kraftig som orkanen Gudruns notering 2005) och kan orsaka såväl flera meter förhöjda vattennivåer som tsunamiliknande vågor. Meteorologen och orkanexperten Kerry Emanuel vid universitetet MIT uppskattar Irmas energi till 7 biljoner watt, vilket är dubbelt så mycket som den energi alla fällda bomber under andra världskriget utvecklade.

Orkanforskare laborerar med olika modeller för att försöka utröna vilken väg Irma kommer att ta när den passerat Karibien. Uppgiften är svår, oförutsägbarheten mycket stor – så stor att det enda säkra är osäkerheten om det slutliga utfallet.

USA:s federala räddningstjänster har de senaste veckorna hanterat orkanen Harvey och dess följder i framför allt delstaten Texas. Floridas demokratiska senator Bill Nelson har vädjat om hjälp från katastrofhjälpsmyndigheten Fema, som häromdagen fått tillskott på 8 miljarder dollar för hanteringen av följderna av Irmas framfart.

Beslutet kom efter en överraskande allians mellan kongressens demokrater och president Donald Trump.

Presidenten äger en lyxfastighet på orkandrabbade St Martin och har flera olika anläggningar i Florida, däribland tillflyktsorten Mar-a-Lago, dit Irma kan komma att nå senare i veckan.

Boende på raden av små och mycket utsatta öar i Florida Keys, längst söderut i delstaten, och i delar av storstadsområdena Miami och Fort Lauderdale omfattas av obligatoriska evakueringsorder som kan komma att utökas längs Atlantkusten. Även norrut, i delstaterna Georgia, South Carolina och North Carolina, har myndigheterna utfärdat varningar, enligt AP.

Jose, den orkan som kommer in österifrån mot Karibien efter Irma, rapporteras på torsdagen ha tappat i kraft. Den var då en en kategori 2-orkan, enligt amerikanska orkaninstitutet NHC, skriver CNN på sin nyhetssajt.

Det tredje ovädret, Katia, rör sig över Mexikanska Golfen utanför Mexikos östkust. Den var på torsdagseftermiddagen, lokal tid, klassad som en kategori 1-orkan.
