Irma slår till mot Puerto Rico
Ossi Carp

Över en miljon hushåll på Puerto Rico var utan elförsörjning tidigt på torsdagen, svensk tid, enligt landets myndigheter. Orkanen har orsakat materiella skador, men omfattningen kommer att uppskattas först efter natten då det allra värsta spås ha blåst över.

På andra karibiska ögrupper som Antigua, Barbuda, Saint Martin, Saint Barthelemy och Guadeloupe har förödelsen varit stor – myndigheter uppger att så mycket som 95 procent är förstört på somliga öar. Vattenförsörjning har slagits ut på många håll och de hittills sju rapporterade dödsoffren – sex på Saint Martin och en på Barbuda – väntas bli fler.

Irma har de senaste dagarna gått från en vanlig tropisk storm till den näst kraftigaste orkanen som någonsin uppmätts i Atlanten. Prognosen har hela tiden inneburit risk för landkänning i USA och under natten mot torsdagen blev den ännu tydligare då vindarna tryckts från västnordvästliga till nordnordvästliga.

Federala räddningstjänster har de senaste veckorna hanterat orkanen Harvey och dess följder i framför allt Texas, men i ett brev på torsdagen vädjar Floridas demokratiska senator Bill Nelson om hjälp från katastrofhjälpsmyndigheten Fema. Med ett par dagar kvar till en eventuell drabbning hamstrar invånare såväl livsmedel som bensin och oron är att brist på sådant ska försätta människor i livsfara.

Texten uppdateras.
