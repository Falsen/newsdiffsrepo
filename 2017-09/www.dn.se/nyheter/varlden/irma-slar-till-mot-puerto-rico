Irma slår till mot Puerto Rico
Ossi Carp

– Under tiden som vi följt stormar via satellit har man aldrig sett en så kraftig storm, som varat så länge, säger Etienne Kapikian vid Meteo France till AFP.



Över en miljon hushåll på Puerto Rico var utan elförsörjning tidigt på torsdagen, svensk tid, enligt landets myndigheter, och tiotusentals familjer saknar vattenförsörjning. Orkanen har orsakat materiella skador, men omfattningen kommer att uppskattas först senare då. Under torsdagen far Irma över Hispaniola med både Dominikanska republiken och Haiti.

På andra karibiska ögrupper som Antigua, Barbuda, Saint-Martin, Saint Barthélemy och Guadeloupe har förödelsen varit stor – myndigheter uppger att så mycket som 95 procent är förstört på somliga öar.

– Det är helt förödande. Barbuda ligger i ruiner. Bokstavligen en grushög, säger Gaston Browne, premiärminister i östaten Antigua och Barbuda till nyhetsbyrån AFP och Irma kommer att leda till stor förstörelse när den drar in över södra USA, varnar myndigheterna.

– Majoriteten av invånarna längs kusten har aldrig upplevt en större orkan som denna. Det kommer att bli fullständigt förödande, säger katastrofmyndigheten Femas chef Brock Long till CNN.

Vattenförsörjning har slagits ut på många håll och de hittills minst tio rapporterade dödsoffren väntas bli fler. Nederländska premiärministern uppger för AFP att flygplatsen i Saint-Martin är kraftigt skadad, och att ön är avskuren från omvärlden.

I Antigua beskrivs skadorna som "svåra, på vissa ställen kritiska” av brittiska regeringen, enligt AP. Brittiska Jungfruöarna uppges också ha drabbats av ”svåra skador”, medan Montserrat har klarat sig undan bättre än tidigare befarat.

Irma har de senaste dagarna gått från en vanlig tropisk storm till den näst kraftigaste orkanen som någonsin uppmätts i Atlanten. Prognosen har hela tiden inneburit risk för landkänning i USA och under natten mot torsdagen blev den ännu tydligare då vindarna tryckts från västnordvästliga till nordnordvästliga.

Orkanens krafter är svåra att föreställa sig. Den genomsnittliga vindstyrkan per minut är över 82 meter i sekunden (nästan 300 kilometer i timmen – dubbelt så kraftig som orkanen Gudruns toppnotering 2005) och kan orsaka såväl flera meter förhöjda vattennivåer som tsunamiliknande vågor. Meteorologen och orkanexperten Kerry Emanuel vid universitetet MIT uppskattar Irmas energi 7 biljoner watt, vilket är dubbelt så mycket som alla andra världskrigets bomber sammanlagt.

Federala räddningstjänster har de senaste veckorna hanterat orkanen Harvey och dess följder i framför allt Texas, men i ett brev på torsdagen vädjar Floridas demokratiska senator Bill Nelson om hjälp från katastrofhjälpsmyndigheten Fema som häromdagen fått tillskott på 8 miljarder dollar för katastrofhanteringen. Beslutet kom efter en överraskande allians mellan kongressens demokrater och president Donald Trump, som äger en lyxfastighet på orkandrabbade St Martin och har flera olika anläggningar i Florida, däribland tillflyktsorten Mar-a-Lago, som hotas av Irma senare i veckan.

Boende i Florida Keys, och i delar av såväl Miami som Fort Lauderdale omfattas av obligatoriska evakueringsorder som kan komma att utökas längs Atlantkusten. Med ett par dagar kvar till en eventuell drabbning hamstrar invånare såväl livsmedel som bensin och oron är att brist på sådant ska försätta människor i livsfara. Även norrut, i Georgia samt South och North Carolina, har myndigheterna utfärdat varningar, enligt AP.

Texten uppdateras.
