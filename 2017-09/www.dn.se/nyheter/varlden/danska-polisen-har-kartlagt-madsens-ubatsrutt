Danska polisen: Har kartlagt Madsens ubåtsrutt
Adam Svensson

Dansk polis kan ha tagit ett stort steg framåt i utredningen kring den svenska journalisten Kim Walls död efter att ha befunnit sig ombord på uppfinnaren Peter Madsens ubåt.

– Vi har en komplett bild över hur ubåten har rört sig, säger danska polisens utredningschef Jens Møller Jensen till Extrabladet.

Svenska och danska sjöfartsmyndigheter har med gemensamma resurser tagit fram hur ubåten har rört sig, rapporterar tidningen. En anledning till att det har varit möjligt att kartlägga hur ubåten har rört sig är att den inte har några avancerade navigationsinstrument ombord, berättar Peter Madsens vän Jens Falkenberg.

– Den har inte så mycket utrustning som vi kunde använda för att navigera under vattnet, säger han.

Ubåten har därför bara färdats korta sträckor under vatten, enligt Extrabladet – och därmed kunnat observeras under större delen av sin färd.

Den 11 augusti sjönk plötsligt uppfinnaren Peter Madsens ubåt Nautilus utanför den danska ön Amager. Snart stod det också klart att den svenska journalisten Kim Wall, som dagen innan hade befunnit sig på farkosten tillsammans med Madsen, saknades. Först på måndagen drygt en vecka efter händelsen, den 21 augusti, hittades Kim Walls sargade kropp i vattnet. Samma dag gjorde Peter Madsen vissa medgivanden om att det hade skett en olycka ombord på båten och att han hade ”begravt” hennes kropp till sjöss.

Dansk polis uppger att Nautilus sänktes avsiktligt. En anledning som har framförts är att det kan ha varit för att dölja bevismaterial.

– Generellt är det försvårande omständigheter när bevismaterial har varit i vatten. När det gäller färska spår av dna, som saliv, blod och spermier, är det sannolikt att det sköljs bort. Men det beror också på vilken mängd kroppsvätska det är och vilken typ av material det har hamnat på, sa Marie Allen, professor i rättsgenetik vid Uppsala universitet, vid ett tidigare tillfälle till DN.

Efter att polisen bärgade ubåten har det också framkommit att det fanns blod som tillhörde Kim Wall ombord. Polisen undersökte dock fortfarande sent i augusti vattnet i Öresund för att utredningen framåt.

Nautilus var dock inte den första ubåten som Peter Madsen avsiktligen har sänkt i Öresund. Redan 2008 valde han att sänka den första ubåt som han själv var upphovsman till, Freya, vid Flakfortet i vattnet rakt öster om Köpenhamn.

Nu står det klart att även denna ubåt har varit av intresse i den nu aktuella polisutredningen, rapporterar den danska tidningen BT.

– Vi har den senaste veckan haft dykare nere och undersökt vraket. Det var en lucka som var öppen, och det är också fritidsdykare som då och då har varit där nere, säger Jens Mølller Jensen till tidningen.

Samtidigt antyder han att det inte fanns något intressant att hämta på Freya.

– Då hade vi nog valt att bärga ubåten, säger han.



Foto: Johan Nilsson/TT

På torsdagskvällen samlades också en grupp men människor med facklor vid stranden Ishøj vid Køgebukten, där Peter Madsens ubåt sjönk. Efter körsång och tal gick deltagarna ner till havet där blommor placerades i vattnet, rapporterar TT.
