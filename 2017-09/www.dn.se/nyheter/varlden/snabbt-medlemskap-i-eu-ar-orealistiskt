Annika Ström Melin:   Snabbt medlemskap i EU är orealistiskt
Annika Ström Melin

Kan Katalonien bli EU-medlem?

– Det beror på. Klart är att Barcelonas dröm om att ett självstyre automatiskt skulle leda till fortsatt EU-medlemskap är helt orealistisk. EU är ett samarbete mellan stater, framför allt mellan medlemsstaternas regeringar, som bevakar sina intressen och som är ”herrar över fördragen”, som det heter i EU-sammanhang. EU-landet Spanien företräds av regeringen i Madrid och Barcelona kan inte skicka egna företrädare till Bryssel.2

Skulle EU alltså inte acceptera Katalonien som medlem?

– Allt beror på hur ett eventuellt självstyre genomförs. Om Barcelona och Madrid kommer överens om en delning finns det inget som hindrar att Katalonien ansöker om att bli och sedan kanske också tas in som EU-medlem. Svårare, antagligen omöjligt, blir det om Katalonien antar en ensidig självständighetsdeklaration. Då krävs först internationellt erkännande, sedan EU-förhandlingar och slutligen godkännande av EU:s nuvarande medlemmar, inklusive Spanien som förmodligen skulle rösta nej.3

Vad säger EU om konflikten?

– EU:s ledning försöker hålla distans. När EU-kommissionens ordförande Jean-Claude Juncker fick en skriftlig fråga för två år sedan svarade han att det inte är ”kommissionens sak att uttrycka en position som rör interna konstitutionella arrangemang i en särskild medlemsstat”.

– Men under senare tid har det kommit en del bryskare kommentarer från Bryssel. EU-parlamentets talman, italienaren Antonio Tajani, förklarade häromdagen att ”de som angriper den spanska konstitutionen angriper också den europeiska rättsordningen”. Tidigare i somras hävdade också ministerrådets förre rättschef Jean-Claude Piris, som fortfarande betraktas som en EU-rättslig auktoritet, att ”en ensidig självständighetsdeklaration” från Kataloniens sida skulle vara ”olaglig enligt internationell och europeisk rätt”.
