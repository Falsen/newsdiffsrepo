Trump besöker offer medan kongressen kapar katastrofmyndighetens budget
Clas Svahn

När Donald Trump och rikets första dam, Melania Trump, besökte Texas för några dagar sedan riktade han sig till hjälparbetare och politiker.

I dag kramade presidenten barn och satte sig ned för att prata med familjer och dela ut matlådor på det största hjälpcentrumet i Houston.

– Det har varit underbart och alla är verkligen glada över den hjälp de fått, sa presidenten vid en kort presskonferens efteråt. Samtidigt som Trump besöker de drabbade områdena arbetar Republikanerna i kongressen för att kapa omkring 8 miljarder kronor från den federala katastrofmyndighet Femas budget, skriver Boston Globe. Pengar som ska användas till att bygga den utlovade muren mot Mexiko.

Trump har också kritiserats för att ha avslutat ett program som infördes av hans företrädare Barack Obama som skulle ha gett säkrare hus i områden som är utsatta för orkaner. Obama ville att de byggnader som uppfördes med federala pengar skulle uppfylla vissa, högre, standarder för att klara en översvämning, skriver The Guardian. Detta stoppade Trump i en presidentorder den 15 augusti. Två dagar innan orkanen Harvey bildades.

Och det är tionde gången i år som USA drabbats av en naturkatastrof som kommer att kosta mer än en miljard dollar, åtta miljarder kronor, skriver The Guardian.

Fox News publicerade på lördagen ett inlägg från Ted Harvey, ordförande i Kommittén för att försvara presidenten, där Harvey anklagade ”liberala medier” för att använda katastrofen för att attackera presidenten.

Harvey konstaterar att presidenten istället borde hyllas eftersom han själv har lovat satsa motsvarande åtta miljoner kronor, antingen ur egen ficka eller från sin fond, för att hjälpa de drabbade i Texas och Louisiana samt att Vita huset har begärt omkring 64 miljarder kronor av kongressen som ska gå till bland annat återuppbyggnad.

Orkankatastrofens verkningar har blivit enorma och de uppskattningar som hittills gjorts visar att Harvey kommer att kosta mer än Katrina (2005) och Sandy (2012) tillsammans vilket innebär omkring 800 miljarder kronor, skriver New York Times.

Många av dem som drabbats är inte försäkrade. Enligt CNN saknar 70 procent av de omkring 200.000 husägare som nu fått se sina hem skadade eller till och förstörda någon form av försäkring. Bara mellan 50 och 80 miljarder kronor av de mellan 200 till 300 miljarder som skadorna på husens beräknas till kommer att täcka av försäkringsmedel.

Efter Houston kommer presidenten och hans fru att flyga vidare till hårt drabbade Lake Charles i Louisiana, skriver Washington Post.
