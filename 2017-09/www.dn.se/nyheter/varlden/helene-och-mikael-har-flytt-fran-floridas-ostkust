Helene och Mikael har flytt från Floridas östkust
Peter Letmark

Helene Ahlqvist och hennes man Mikael Ahlqvist var på semester i Boynton beach på Floridas östkust när de på torsdagen fick en evakueringsorder av myndigheterna.

De åkte hit från Borås den sista augusti för att sola och bada, som de gör varje år, och planen är att åka hem den 19 september.

– Men nu har vi lagt benen på ryggen och lämnar östkusten, säger Helena, när de sitter i bilen på väg mot Largo på västkusten.

Det här är första gången de har hamnat i vägen för en naturkatastrof. Också maken Mikael Ahlqvist, som sitter bredvid henne i bilen på väg över till västkusten, är nervös.

– Vi är livrädda för vad som ska hända, och hur det ska se ut efteråt, berättar Helena.

Hon tar en bild från bilfönstret när de passerar Arcadia mitt i Florida för att visa att de lämnat östkusten mitt i natten. Det är en hel del trafik på vägarna eftersom många är på väg att lämna Florida.

Först var det meningen att Helene och Mikael skulle åka till några bekanta bara någon mil in i delstaten. Men då sa vännerna på västkusten ifrån.

– De sade att vi måste bort från östkusten.

Enligt prognoserna som de tagit del av ska orkanen dra in i södra Florida natten mot söndag och röra sig norrut. Värst ser det ut att bli på den östra sidan av delstaten.

– Allra farligast säger de att det är på höger sida om orkanen, och därför ska det alltså vara säkrare ju längre västerut vi tar oss.

Boynton beach kommer inte att finnas kvar om orkanen går rakt över där, har vännerna sagt. När de lämnade området på torsdagen så var det strålande sol.

– Det var lugnt om man säger, soligt och varmt, och vindstilla. Men orkanen kommer närmare och närmare, så folk lämnar hela tiden.

Vad som händer om den drar mot västkusten och Largo törs de inte tänka på.

– I så fall vet vi inte vad vi ska göra.

Innan de lämnade Boynton beach packade de ihop ett glasparti som de hade på altanen. De har också lyft bort saker från golvet eftersom de bor på bottenvåningen och räknar med att de blir översvämning.

– Lägenheten ligger hundra meter från havet och det är en kanal som ligger alldeles utanför.

Det är Mikaels föräldrars lägenhet som familjen har semestrat i sedan 1989. De har åkt dit många gånger förr, inte minst i september som nu, men aldrig råkat ut för någon orkan.

– Vi har vänner som brukar säga att september är den sämsta tiden att resa hit på. Men vi har varit här säkert tio gånger i september men aldrig råkat ut för något, kanske litet regn på sin höjd.

– Klarar vi det här så kommer vi att komma tillbaka. Om det blir september vet jag inte. Det viktigaste är att vi har något att återvända till.

Senaste gången en kategori fem-orkan drog igenom Florida hette den Andrew. Det var 1992 och den orsakade 65 dödsfall, slog sönder 63000 hem och orsakade skador för många miljarder dollar.

Om en lika kraftig orkan skulle svepa över Florida i dag skulle skadorna sannolikt bli större den här gången. Det visar bland annat analyser från försäkringsbolaget Swiss Re, enligt New York Times. Trots att hus och vägar sedan dess har konstruerats för att tåla mer.

Så vad beror det på?

Anledningen är att Florida har expanderat kraftigt sedan början av nittiotalet. Delstaten har vuxit med ytterligare sex miljoner invånare bara sedan 1990. Många av dem har valt att bosätta sig nära stranden och havet.
