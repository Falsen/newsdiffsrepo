Knarkbaronen och polischefen – rättegången som fängslat Norge
Evelyn Jones

Eirik Jensen är en 59-årig tidigare hyllad norsk polischef som under sin tid som chef arbetat mot gängkriminalitet och organiserad brottslighet. Han har varit förespråkare för en dialogmodell och tillitsskapande åtgärder mellan polis och personer inom kriminella miljöer, och har blivit tackad för sitt arbete av justitieministern. I början av 2000-talet blev Eirik Jensen chef för Oslopolisens speciella operationer, och hyllades för sina insatser mot den organiserade brottsligheten.

Gjermund Cappelen är känd som en av de största aktörerna på den norska haschmarknaden. Mellan 1993 och 2013 ska han enligt polisen ha smugglat in 16,2 ton hasch i Norge, till ett värde av 825 miljoner kronor. 1989 dömdes han för första gången, för att ha smugglat 15 kilo hasch till Norge.

Den 19 december 2013 fastnar Gjermund Cappelen och Eirik Jensen på en övervakningsfilm när de möts utanför en Kiwi-butik i Oslo. Där lämnar Cappelen enligt åklagare över en stor summa pengar till Eirik Jensen.

Och mötet blir upptakten till en av de största narkotikarättegångarna i Norge genom tiderna.

***

Historien om knarkbaronen och polischefen börjar med att Gjermund Cappelen i slutet av 2013 grips för att sedan 90-talet ha smugglat in en stor mängd hasch i Norge. Flera personer i hans nätverk, den så kallade ”Cappelen-ligan”, döms för narkotikasmugglingen och Cappelen erkänner sig skyldig till brott.Eirik Jensen ska enligt Cappelen under lång tid och mot stora summor pengar ha informerat Cappelen om polisens och tullens arbete, i syfte att underlätta för honom att smuggla in hasch i Norge.

Men i förhör berättar Gjermund Cappelen också om sin relation till polischefen Eirik Jensen, som han träffade för första gången 1993. Cappelen har sedan dess varit en av Eirik Jensens informatörer i undre världen – men enligt honom har Eirik Jensen också gett information till Cappelen.

Eirik Jensen ska enligt Cappelen under lång tid och mot stora summor pengar ha informerat Cappelen om polisens och tullens arbete, i syfte att underlätta för honom att smuggla in hasch i Norge. Förutom denna affärsmässiga relation menar Cappelen också att de två har haft ett mer privat förhållande där han under lång tid sett Jensen som en god vän.

– Eirik har varit en god stöttepelare i privata sammanhang, när jag har haft problem. Familjära ting och så vidare har jag diskuterat med honom, berättar Gjermund Cappelen i rättegången.

Eirik Jensen i Oslo tingsrätt. Foto: Cornelius Poppe/NTB/TT

Eirik Jensen själv nekar till att ha gjort någonting brottsligt. I stället menar han att den kontakt han haft med Gjermund Cappelen har varit i Cappelens egenskap som informatör.

I december 2013 möts Eirik Jensen och Gjermund Cappelen utanför en Kiwi-butik i Oslo, något som fastnar på bild från en övervakningskamera. Eirik Jensen tar då emot en summa pengar av Cappelen. Men medan Cappelen menar att pengarna som togs emot var en betalning för information om tulltillslag mot narkotikasmuggling, menar Jensen i stället att pengarna var en betalning av ett privat lån. Senare hittas 34.000 kronor hemma hos Eirik Jensen.

En dag efter mötet mellan Jensen och Cappelen bryter polisen sig in i Cappelens hus, där de hittar och beslagtar 109 kilo hasch. Några dagar senare stormas Cappelens hus och han grips. Det blir upptakten till misstankarna och rättegången mot Eirik Jensen i anslutning till narkotikasmugglingen, eftersom Cappelen i polisförhör berättar om hur Eirik Jensen har hjälpt honom att smuggla flera ton hasch under åren.

I februari 2014 grips Eirik Jensen av polis i garaget till sin arbetsplats på Oslo polishus. Han misstänks då för korruption.

– Det här är mycket allvarligt, och fruktansvärt sorgligt, säger polismästare Hans Sverre Sjövold i ett pressmeddelande om att en av hans tjänstemän står anklagad för korruption.

Tre månader senare släpps Eirik Jensen, men han är fortsatt misstänkt för medhjälp till narkotikasmuggling. Själv hävdar han under hela tiden sin oskuld, och i en självbiografi som släpps 2015 menar han att anledningen till att Cappelen namngivit just honom har att göra med hämnd och en möjlighet att få reducerat straff för narkotikasmugglingen.

Det ska dröja fram till 2016 innan åtalet mot Eirik Jensen blir klart. Där beslutas att han ska åtalas för att ha hjälpt till att smuggla in 14 ton hasch till Norge mellan 2004 och 2013. Han åtalas också för korruption. I samma rättegång står Cappelen, som då redan sitter i fängelse, åtalad för att ha smugglat 16 ton hasch.

***

I januari 2017 påbörjas rättegången mot Gjermund Cappelen och Eirik Jensen. De två männen, som Cappelen beskrivit som goda vänner som hjälpt varandra med privata angelägenheter, vägrar att ens ta i hand när de möts i rättssalen framför ett stort medieuppbåd.Under rättegången vittnar 122 personer. Rättegången blir en följetong i norska medier.

Medan Gjermund Cappelen har velat att rättegången ska hållas bakom stängda dörrar, vill Eirik Jensen i stället att den ska ske i offentligheten.

– Cappelen ska inte i hemlighet få framföra de här påståendena som inte tål dagsljus, säger Eirik Jensens advokat John Christian Elden till NRK.

Under rättegången vittnar 122 personer. Ett stort antal vittnen kommer från Cappelens smuggelnätverk och flera av dem är dömda för narkotikasmuggling. Ett antal poliser kallas också som vittnen. Rättegången blir en följetong i norska medier, där historien om knarkbaronen och polischefen blir förstasidesstoff.

Delar av åklagarnas bevisning är ett stort antal sms mellan Cappelen och Jensen. Åklagarna menar att sms:en handlar om uppgörelser kring narkotikasmugglingen, något som Eirik Jensen nekar till. I sms:en mellan de båda männen har Jensen bland annat skrivit om ”kontroll här”, ”kontoret är tunt bemannat” och ”semesterläge över hela linjen”.

Den senaste formuleringen skickar Eirik Jensen när han själv är på motorcykelsemester i Slovenien. Trots att han tidigare i förhör sagt att hans sms om väderförhållanden med Cappelen handlat om information som Cappelen ska ge honom som informatör, ändrar han under rättegången sin historia – och hävdar att sms:en faktiskt bara handlar om vädret.

– Jag tyckte bara det var suveränt att det klaffade så bra. Det var en fin tur och vi var bland annat i Slovenien, säger Jensen i rätten.

En annan central fråga för rätten har varit det faktum att Eirik Jensen, trots att han använt Cappelen som informatör, menat att han inte vetat om att han fortsatt har bedrivit haschsmuggling till Norge. Något som Eirik Jensen i rättegången förklarar med att han trott att Cappelens stora inkomster kommit från spel.

Gjermund Cappelen i Oslo tingsrätt. Foto: Lise Åserud/NTB/TT

– Jag hade en känsla av att han i det ögonblicket spelade på trav, och höll på med egendomsutveckling, klockor och hade sålt sitt hus. Hans livsstil som han har visat för mig har inte visat att han drivit in närmare miljarder på narkotika, säger Eirik Jensen enligt NRK.

Specialenheten som har hanterat rättegången tar också upp det faktum att Jensen haft möjlighet att använda stora mängder kontanter. Något som de menar indikerar att han har fått olagliga pengar från Cappelen. Eirik Jensen själv menar att pengarna kommer från fordonsförsäljning och gåvor från hans föräldrar.

***

Flera av de poliser som kallas för att vittna berättar om positiva egenskaper hos Eirik Jensen som polischef, men det finns också kolleger som menar att det har funnits problem med hans arbete med organiserad brottslighet.

Polischef Ketil Thue är en av de poliser som vittnar under rättegången. Han menar att han känt till Cappelens och Jensens kontakt med varandra sedan 90-talet, men att han sett deras relation som en mellan polis och informatör. Däremot medger han att han fått tecken på att information mellan dem båda kan ha gått åt två håll.

– Ja, över tid har jag fått information och haft egna upplevelser som kunnat visa att det funnits ett osunt förhållande mellan Jensen och Cappelen, och att det kunnat finnas ett läckageproblem, säger Ketil Thue i rättegången, enligt norska Dagbladet.

När rättegången avslutas den 23 maj yrkar åklagaren på maxstraffet för narkotikasmuggling, 21 års fängelse, för Eirik Jensen. Försvaret menar däremot att det inte finns några bevis för att Eirik Jensens och Cappelens kontakt handlat om narkotikasmuggling, och yrkar på att han ska frias från misstankarna om grov korruption och medhjälp till narkotikabrott.

Till NRK säger Eirik Jensen att rättegången varit svår för honom, och att han inte vet hur han kommer att hantera ett möjligt fängelsestraff.

– Det har varit en enda lång svartmålningskampanj från början. Det har kommit från utplockade kolleger. Självklart har strategin varit att skapa misstänksamma förhållanden kring mig. Det kan jag inte försvara mig mot, säger han.

Domen mot Eirik Jensen meddelas i september.
