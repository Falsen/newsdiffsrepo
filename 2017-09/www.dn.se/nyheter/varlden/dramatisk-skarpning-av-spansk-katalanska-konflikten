Dramatisk skärpning av spansk-katalanska konflikten
Nathan Shachar

Den spanska författningsdomstolen TC ogiltigförklarade på torsdagkvällen den katalanska lagen, som förvandlat den konstitutionella krisen till nära nog öppen konflikt. Det katalanska parlamentets talesperson, Carme Forcadell, kallade TC:s beslut ”lönlöst och antidemokratiskt":

- Spaniens besatthet att lägga sig i våra demokratiska processer kommer att mötas av vår resoluta vilja att avgöra vår egen framtid.

Läs även: Gunnar Jonsson: Separatister struntar i ångesten



Ett exempel på hur striden sprider sig från de ideologiska rymderna till marknivå: Spaniens premiärminister Mariano Rajoy beordrade på torsdagen Kataloniens drygt fyrahundra borgmästare att inskrida för att sätta stopp för förberedelserna inför folkomröstningen den 1 oktober. Samtidigt mottog samma borgmästare order från den katalanske premiärministern Carles Puigdemont att bekräfta sin medverkan i förberedelserna. Ett hundratal borgmästare har svarat att de kommer att ställa lokaler och personal till förfogande, tre-fyra har vägrat och resten dröjer med svaret.

Likadana nervslitande beslut stundar för många andra katalanska statsanställda, om valet genomförs och ”ja”-sidan segrar. Domare, poliser och en rad andra ämbetspersoner kommer att avkrävas en lojalitetsförklaring med den ”katalanska republiken”. De som vägrar svära den nya staten trohet väntas då fortsätta motta lön från Spanien.



Det katalanska parlamentet väntades natten till fredagen anta ännu ett eldfängt lagförslag, den så kallade ”lagen om övergången”. Den slår fast att spanska lagar och Spaniens författning kommer att sluta gälla i Katalonien om ”ja”-sidan segrar i folkomröstningen om utträde ur Spanien. Lagen stipulerar hur Katalonien skall styras tills en katalansk konstitution utarbetats.

Nästa steg i upptrappningen torde bli författningsdomstolens avsättning av Puigdemont och hans regering, en åtgärd som ligger inom TC:s befogenheter efter en lagändring som gjordes för ändamålet i fjol. Eftersom de katalanska ledarna gjort klart att de inte erkänner TC:s rätt att avsätta dem, betyder det att Madrid måste gripa och fängsla dem för att bli kvitt dem. Det är dock osäkert om Mariano Rajoy har nerver att göra detta, eftersom fysiskt våld mot separatistledarna omedelbart kommer att fylla städernas gator med aktivister, som lovat omringa och lamslå spanska polisstationer. I det läget måste Rajoy antingen ge vika eller beordra eld mot civila.
