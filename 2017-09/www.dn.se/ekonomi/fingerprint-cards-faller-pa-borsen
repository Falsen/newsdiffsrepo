Fingerprint Cards faller på börsen
Carl-Johan Kullving

Anledningen kan vara att finansbolaget UBS:s analytiker under morgonen meddelat att de ändrar sin rekommendation från neutral till sälj. Analytikerna sänker riktkursen till 30 kronor från 34 kronor. Analytikerna tror att det finns risk för att smartphonemarknaden i Kina, som är en viktig marknad för bolaget, kan bli svagare under det andra halvåret.

”Vi tror att investerare är införstådda med marknadsandelsförluster men inte en potentiell avmattning från de kinesiska OEM-tillverkarna (Original Equipment Manufacturer, reds. anm.). Trots att lagerkorrektionen slutligen är över, tror vi att återhämtningen sannolikt blir långsammare än vad marknaden förväntar sig”, skriver UBS i en analys som nyhetsbyrån Direkt tagit del av.

Årets första åtta månader har varit deppiga för Fingerprintaktien. Värdet på aktien har sjunkit med drygt 46 procent sedan årsskiftet. OMXS30-indexet har på samma tid ökat med 1,32 procent.

Läs mer: Förundersökning mot Fingerprint läggs ned

Största sänket för Fingerprint Cards var den 21 mars då bolaget vinstvarnade för ett dåligt första kvartal och även beslutade sig för att dra tillbaka utdelningsförslaget för 2016.
