Större skillnad mellan utgångspris och slutpris på bostäder
Jonas Desai

Bostadssajten Bojakts undersökning som, ekot först rapporterade om, visar ett stort glapp mellan utgångspris och slutpris på bostäder. Undersökningen omfattar 300.000 försäljningar i landet mellan januari 2013 och augusti 2017.

Statistiken ger nytt liv åt diskussionen om lockpriser. Mäklare som är rädda för att höga utgångspriser skrämmer bort spekulanter väljer i stället att sänka priset. På så sätt tar budgivningen fart och detta resulterar i allt högre slutpriser.

– Vi tycker inte att en konsument som kommer till en visning ska känna sig vilseledd på grund av att de har en föreställning av var slutpriset kan landa och det sedan inte stämmer. Det tycker inte vi är en bra utveckling givetvis, säger Carolina Stegman, vd på Fastighetsmäklareförbundet till ekot.

Ett motmedel till fenomenet lockpriser kallas i mäklarbranschen statistiskt jämförelsevärde. Tanken med verktyget är att potentiella köpare ska få information om värdet på liknande bostäder i området och mer kött på benen inför potentiella budgivningar.

– Det har definitivt en nytta att ge kunderna en indikation på vad de kan förvänta sig och jag välkomnar alla verktyg som ger kunden en större tydlighet. I slutändan kan det dock inte ersätta en mäklares objektiva värdering, säger Marcus Svanberg, vd på Länsförsäkringar Fastighetsförmedling.

Det är Fastighetsmäklarförbundet som tillsammans med Värderingsdata har tagit fram modellen. Men Caroline Stegman är inte helt övertygad.

– Ett sådant här projekt kommer säkert att leda till att det här glappet minskar. Men om man som konsument går till visningen och vet vad man kan förvänta sig i slutänden, så spelar det egentligen inte någon större roll var man väljer att starta budgivningen, säger Carolina Stegman.

Marcus Svanberg tror att det krävs en större insats för att statistiskt jämförelsevärde verkligen ska kunna göra skillnad.

– Det är svårt att genomdriva den här typen av förändring om inte alla är med. Speciellt de stora kedjorna måste enas för att statistiskt jämförelsevärdet ska etablera sig, säger Marcus Svanberg.
