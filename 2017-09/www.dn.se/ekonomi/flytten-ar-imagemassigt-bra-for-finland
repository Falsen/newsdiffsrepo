”Flytten är imagemässigt bra för Finland”
Philip Teir

Finlands ekonomi håller sakta på att återhämta sig efter nästan tio år av kräftgång. Att Nordea flyttar sitt huvudkontor till Helsingfors kan ge ytterligare positiva effekter.

De omedelbara effekterna är ändå små. I bästa fall kan Nordeas beslut innebära ökade skatteintäkter från Nordeaanställda som nu byter bas till Finland. Enligt bankens egna uppskattningar handlar det bara om ett tiotal personer, som mest ett hundratal.

– Fördelarna är framför allt imagemässiga. Att en stor bank väljer Finland har en positiv effekt för landet, och är också ett gott betyg för EU:s bankunion som Finland tillhör. Dessutom är det trevligt att de väljer att flytta till Helsingfors eftersom Nordea i grunden är en finländsk bank, säger Sixten Korkman, som är professor i nationalekonomi på Aalto Universitet. Nordeas majoritetsägare är det finländska finansbolaget Sampo.

Enligt tidningen Helsingin Sanomat kan beslutet skapa nya jobb för finländska konsulter och jurister, men flytten kan också innebära risker ifall Nordea får problem i framtiden.

– Nordea är en välskött och solvent bank, så det finns knappat någon anledning till oro. Banken har haft vissa imageproblem, men de har man också tagit på allvar, säger Korkman.

Enligt honom kommer Nordea knappast att flytta all verksamhet från huvudkontoret till Helsingfors.

– Det finns inga skäl till det. Man kommer säkert att kunna sköta en del av uppgifterna från Sverige även i fortsättningen, säger han.

Att Nordea flyttar sitt huvudkontor till Helsingfors för att hålla nere kostnader är i enlighet med styrelseordförande Björn Wahlroos logik – själv valde han att folkbokföra sig i Sverige av skattetekniska skäl för några år sedan. En orsak var att Sverige slopade arvs- och gåvoskatten 2006. Den här gången går flyttlasset åt andra hållet, även om Wahlroos personligen knappast behöver flytta tillbaka till Finland.

Johan Schück: Nordeas flytt är ett nederlag för regeringen
