LO rikare än någonsin - lever gott på kapitalet
Tove Nandorf

Det visar tidningen Arbetet, som granskat den ekonomiska utvecklingen i LO-borgen vid Norra Bantorget under 2000-talet.

3,3 miljarder är mer pengar i kassakistan än något annat år sedan 2000. Rikast på LO-sidan är IF Metall, som har fem gånger så starka ekonomiska muskler vid en strejk som de stora förbunden inom offentlig sektor.

Sex av de tio största fackförbunden, däribland Byggnads, skulle gå back om det inte vore för börsen, visar tidigare granskningar i Arbetet.

Den fackliga verksamheten visar däremot röda siffror, eftersom avgiftsintäkterna från medlemsförbunden sjunkit rejält, runt 100 miljoner kronor om den allmänna prisutvecklingen tas med i beräkningen. Detta både på grund av de vikande medlemsantalen efter personalneddragningar inom bland annat industrin, och Alliansregeringens höjning av a-kasseaviften.

I genomsnitt under 2000-talet har LO:s årliga underskott av sin kärnverksamhet, det fackliga arbetet, legat strax under 80 miljoner kronor. 2016 var förlusten ”bara” 56 miljoner. Sedan millennieskiftet har LO:s budget bantats med en fjärdedel, och var tredje LO-anställd har försvunnit.
