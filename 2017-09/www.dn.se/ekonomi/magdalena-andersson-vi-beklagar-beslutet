Magdalena Andersson: Vi beklagar beslutet
Hans Rosén

Nordea lämnade sent på onsdagseftermiddagen besked om att huvudkontoret flyttas från Stockholm till Finland. Det motiverades med att med säte i Finland så kommer banken att befinna sig inom EU:s bankunion, vilket anses ge bättre förutsättningar att möta konkurrensen från andra europeiska banker.

Till bakgrunden hör också den svenska regeringens avsikt att kräva större avgifter av bankerna som buffert vid en eventuell finansiell kris, liksom planerna på en bankskatt.

Vid en pressträff på onsdagskvällen såg finansminister Magdalena Andersson dock inte någon anledning till självkritik.

– Självklart är det välkommet att vi har banker i Sverige. Vi beklagar det här beslutet men det är upp till varje företag att välja var man vill lägga sitt huvudkontor, säger finansministern.

Hon anser dock att regeringen har tagit det ansvar som krävts.

– Det ansvar som vilar på regeringen är att det ska finnas goda villkor för att bedriva företagsamhet och det går väldigt bra för det svenska näringslivet. Det är Nordea ett exempel på som gjorde 40 miljarder i vinst förra året.

– Det andra är att vi har ansvar för den finansiella stabiliteten. Vi har erfarenhet både från 90-talskrisen och krisen 2008 att det kan bli väldigt kostsamt om man inte har stabilitet. Under 90-talet tog svenska skattebetalare en väldigt stor risk för att rädda Nordea.

På frågan hur flytten kommer att påverka Sverige svarar Magdalena Andersson:

– Flytten kommer inte att påverka skatteintäkterna. Nordea kommer att fortsätta betala skatt.

Biträdande finansminister Per Bolund (MP) pekar på att det funnits en bred politisk enighet i Sverige om att det åtminstone inte hittills varit läge för ett svenskt medlemskap i den europeiska bankunionen.

– Däremot har regeringen sagt att nu gör vi en analys av fördelar och nackdelar med ett svenskt medlemskap, säger Per Bolund.
