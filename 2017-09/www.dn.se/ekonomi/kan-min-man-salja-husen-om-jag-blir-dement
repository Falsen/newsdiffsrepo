Kan min man sälja husen om jag blir dement?
Maria Crofts

Fråga: Jag och min man, vi är gifta, äger gemensamt en bostadsrätt och en sommarstuga. Om en av oss skulle bli till exempel senildement, innebär det då att den andre kan sälja våra bostäder utan god man eller den sjukes godkännande? Eller behövs det en framtidsfullmakt?

Maka

Svar: Nej, gemensamt ägd bostadsrätt eller sommarstuga kan inte säljas utan den andres medgivande eller god man. Från och med 1 juli i år är det möjligt att skriva en så kallad Framtidsfullmakt. Ni kan då skriva en Framtidsfullmakt där ni utser någon, eller ni kan utse varandra, som kan ta hand om era personliga och ekonomiska angelägenheter ifall någon av er inte längre kan göra det själv. Formkrav liknande de som gäller för testamente måste uppfyllas. Ta hjälp av en jurist för att utforma fullmakten på rätt sätt.
