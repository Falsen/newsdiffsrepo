Fack och näringsliv nöjda med regeringens egenföretagar-förslag
Tove Nandorf

Den som varit anställd och startar ett aktiebolag ska under tre år få behålla sin tidigare sjukpenninggrundande inkomst, sgi.

Tanken är att företagarna ska få tid och möjlighet att bygga upp och konsolidera sin verksamhet, och samtidigt slippa känna sig otrygga vid tanken på sjukdom eller barnledighet för att de ännu inte kan ta ut så mycket i lön.

Finansmarknadsminister Per Bolund hoppas att fler nu ska våga gå från att vara anställd till att bli egenföretagare, även i aktiebolagsform.

– Jag tror att det finns människor som drömmer om att starta företag och som har en idé som man skulle vilja förverkliga, men som kanske inte vågar ta steget för att man känner sig orolig just över att förlora sin trygghet i i trygghetssystemen, säger han till Sveriges Radios Ekot.

Regeringen förslår alltså att även den som startar ett företag i form av aktiebolag ska få tillgodoräkna sig samma sjukpenninggrundande inkomst som en anställd med liknande arbetsuppgifter. Det här gäller redan för den som startar enskild firma men utökas nu till att gälla även aktiebolag.

Dessutom utsträcks den period under vilken företagaren får behålla sin tidigare sjukpenninggrundande inkomst från två till tre år.

Fackförbundet Unionen har cirka 10.000 egenföretagande konsulter som medlemmar. Många av dem med egna aktiebolag. Unionens samhällspolitiske chef Henrik Ehrenberg är mycket nöjd med förändringen, som ursprungligen föreslogs av socialförsäkringsutredningen.

– Vi tycker det är väldigt bra att regeringen nu lyssnat på våra krav om tryggare socialförsäkringssystem för de som startar aktiebolag. Vi har sett i våra undersökningar att det som får människor att tveka inför att starta eget ofta handlar just om oro för vad som ska hända om man blir sjuk eller föräldraledig.

Även näringslivsorganisationerna är nöjda med förslaget.

– Det här är en fråga som på marginalen spelar roll, men den är inte avgörande för att få fler att omedelbart springa och starta företag, säger Företagarnas vd Günther Mårder.

– Då handlar det snarare om egenavgifterna, arbetsgivaravgifter och den typen av frågor, men då är de helt andra budgetmässiga tal vi pratar om.

Den nu föreslagna förändringen beräknas kosta statskassan 84 miljoner kronor per år.
