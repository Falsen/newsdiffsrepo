Uppgifter: May beredd att betala 500 miljarder för Brexit
Dan Lucas

De 27 övriga EU-länderna har enats om att Storbritannien måste betala för de långsiktiga åtaganden som landet gjort som EU-medlem. Det är ett av tre villkor som EU-sidan satt upp för att gå med på att förhandla om ett frihandelsavtal när Storbritannien lämnar EU i mars 2019.

Frågan är känslig och har visat sig vara den kanske svåraste att lösa. Hittills har den brittiska regeringen endast sagt att landet ska betala vad det är skyldigt enligt lag. Inom vissa delar av det styrande Konservativa (Tory) har det höjts röster för att landet inte har någon laglig skyldighet att betala något alls.

Striden har gjort att förhandlingarna mellan David Davis och EU:s chefsförhandlare, Michel Barnier,  går trögt.

Men enligt Sunday Times har Theresa May i hemlighet gått med på att landet ska betala uppemot 50 miljarder pund. Det ska dock inte offentliggöras förrän efter Tories partikongress i oktober.

Tanken är att Storbritannien ska betala uppemot 17 miljarder pund per år i tre år efter Brexit, med andra ord fram till 2022.

Men David Davis avfärdade uppgiften på brittisk morgon-tv på söndagen.

– Det är nonsens, det är fullständigt fel, sade han.

Även hans kollega, handelsminister Liam Fox har avfärdat uppgifterna. Fox är en hök i Brexitsammanhang och har kallt EU:s krav för utpressning. Han säger till nyhetssajten Politico att en uppgörelse måste godkännas av regeringens eget Brexitutskott där Fox är medlem – och den har inte fört någon diskussion om notan än, enligt Fox.



Läs även: Kovändning om Brexit pressar Theresa May
