Nu har Svensson hållit till höger i 50 år
Jacques Wallner

Indoktrineringen av befolkningen var massiv. Tv- och radioprogram, affischer, dekaler, serietidningar, broschyrer, kurser, schlagertävling med mera skulle få svenskarna att göra rätt i högertrafiken. Om den stora övergången har Göran Willis och Peter Kronborg skrivit en bok: ”Håll dej till höger Svensson! En K-spaning kring Dagen H”. Det är en fascinerande och välskriven dokumentation med många bilder som tidigare inte publicerats. Boken är ett tidsdokument över ett svunnet Sverige.



Kritikerna till högertrafiken befarade ett blodbad längs de svenska vägarna när vana vänstertrafikförare skulle komma ihåg att hålla till höger och när ovana gående skulle titta åt fel håll innan de klev ut på övergångsstället.

Själva idén med att hålla till höger var gammal. Men i en folkomröstning 1955 sa det svenska folket nej till att byta.

Det hindrade inte landets styrande från att i riksdagen 1963, med stor majoritet, besluta om införandet av högertrafiken. Att införandet dröjde fyra år beror på de många förberedelser som krävdes.

Förutom, skyltar, vägmarkeringar och trafiksignaler, handlade det bland annat om att ändra landets alla bussar så att de fick dörrarna på rätt sida, bygga om trafikplatser, post- och brevlådor behövde flyttas, lantbrevbärarna behövde 2 500 högerstyrda bilar, landets bilägare behövde anskaffa strålkastare för högertrafik (dekaler täckte delar av strålkastarglasen tills det var dags att byta) och så vidare. Framför allt behövdes också en informationskampanj av aldrig skådat slag i Sverige.

Redan från våren 1965 började budskapen trummas in med vetenskaplig metodik.

Statens högertrafikkommission (HTK) bildades och 1965 fick Lars Skiöld ansvaret för att förbereda landet för högertrafik. Så stort var HTK:s inflytande att den till och med fick skjuta på älgjakten i norra Sverige som börjar första måndagen i september.

Pengar var inget problem för denna prioriterade övergång som i dagens penningvärde kostade cirka 5,8 miljarder kronor. Landets bilägare fick hjälpa till genom att betala en särskild trafikomläggningsskatt.

Till slut närmade sig Dagen H. Lördagen den 2 september visade landets enda tv-kanal ett extra långt direktsänt program: en ”högerversion” av det i Sverige omåttligt populära ”Hylands hörna”. Lennart Hyland intervjuade. Till och med kungahuset involverades i sändningen. Prins Bertil, känd för sitt stora motorintresse, uttalade sig positivt om övergången. Och framhöll det naturliga med att köra till höger med en vänsterstyrd bil.

Redan under lördagen hade flera stora städer infört motorfordonsförbud för att hinna ställa om. I stort sett hela Sveriges motorfordonstrafik stod still klockan 1–6 på natten/morgonen. Men de som hade tillstånd att köra stannade kl 4.50 för att sedan försiktigt ta sig över till den högra sidan av gatan/vägen. Från klockan 5 var det sedan högertrafik i Sverige.

Sveriges Radio får åka med i kommunikationsminister Olof Palmes bil och ställa frågan: är det roligt att köra till höger?

– Jag kan säga att de första minuterna, då var det vilset, trots att jag kört en del högertrafik, svarar han.

Blev det då något blodbad på vägarna? Nej, Vid den här tiden avled i genomsnitt fyra personer per dag i trafiken. Under de närmaste månaderna var dödstalen avsevärt lägre för att därefter återgå till det normala.

Nu körde vi också på samma sida som våra nordiska grannar Danmark, Finland och Norge.
