Lättkörd lyxbil med krafter som räcker
Jacques Wallner

Lexus är Toyotakoncernens lyxbilsmärke. Medan det gått mycket bra att etablera sig i USA så har det varit motigare i Europa. Nya LC 500:s främsta uppgift i världen är att positionera bilmärket. Den ska ge en ”märkesupplevelse” och göra Lexus mer emotionellt. Försäljningsvolymen väntas bara bli 6.000 bilar per år. LC 500 är en GT-bil (Gran Turismo); en sportig bil som också ska fungera på långresor med fyra platser.

Men ska det fungera med fyra i bilen så måste det vara små människor i stolarna fram; annars finns ingen plats för benen för passagerarna bak i bilen. Förmodligen kommer platserna därför att användas som extra stuvutrymme av två resande fram i bilen.

Toyota och Lexus är närmast detsamma som hybridteknik. Så den smartaste LC 500 är just en hybrid med V6-motor med 299 hästkrafter som i samarbete med eldriften utvecklar sammanlagt 359 hästkrafter.

Hybridens transmission är en avancerad nymodighet som för bensin- och elkraften vidare genom både en steglös växellåda och en traditionell växellåda vilket ger sammanlagt tio växlar. För marknader som kräver något tuffare, exempelvis USA och Ryssland, finns LC 500 också med en V8-motor (utan kompressor eller turbo) med 477 hästkrafter och utan hybridmaskineri.

Vad ska man då välja? För den som vill spara bränslepengar och minska miljöpåverkan är valet givet. Hybriden nöjer sig vid blandad körning med litet drygt hälften av vad V8:an vill ha. I stadstrafik är det ännu värre; då klarar sig hybriden med 41 procent av V8:ans 1,74 liter per mil.

Vad får man offra mer än det beroendeframkallande motorljudet från V8:an om man väljer hybriden. Jo, då blir bilen 50 kilo tyngre, med 118 färre hästkrafter; 25 liter mindre bagageutrymme, resan 0-100 km/tim tar 5 sekunder mot 4,7 för V8:an och toppfarten är "bara" 250 km/tim jämfört med V8:ans 270 km/tim. Viktfördelningen fram-bak är 51-49 för hybriden och 50-48 för V8:an.

På plats i förarstolen kan man njuta av en smakfull interiör. Bildskärmen, som kan styras med röstkommandon eller med pekplatta (kräver tillvänjning!) är 10,3 tum. Bredvid sitter en analog klocka. På modernt vis finns fem körprogram att välja på. Gissningsvis kommer framtida förare endast använda Komfort och Sportplus. Med det senare ilagt belönas man med en varvräknare i vitt och rött.

Lexus har ansträngt sig för att göra bilen lättkörd och förutsägbar. Med adaptiv fjädring som oupphörligt anpassar sig till körförhållandena. I det sportigaste utförandet, Sportplus, bjuds också fyrhjulsstyrning (som också är hastighetsanpassad), differentialbroms (för kraften till det hjul som har bäst grepp), aktiv vinge bak samt tak av kolfiber.

Det inget större besvär att få den nästan två ton tunga LC 500 att röra sig snabbt längs alpvägarna. Vilken version det än handlar om så går det att lämna automatläget och växla manuellt med rattväxelreglage (paddlar). Det styva chassit tvekar inte i böjarna. Nog är det en lättkörd bil allt!

På Autobahn i farter över 200 km/tim är bilen tyst, bekväm och komfortabel. Nog skulle jag kunna tänka mig en LC 500 om det inte vore för priser omkring en rund miljon kronor. Även om det som pris jämfört med fintyska konkurrenter inte är så avskräckande.
