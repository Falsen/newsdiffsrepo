Lasse Swärd:   Flerbarnsfamiljer riskerar drabbas av nya förslaget
Lasse Swärd

Regeringen gör i sista minuten betydande justeringar i förslaget till ny fordonsbeskattning.Endast nyköpta bilar beskattas enligt principen bonus-malus (morot-piska).Befintliga bilar får behålla nuvarande skatter.

Ändringarna välkomnas av Motormännens Riksförbund, som kritiserat den tidigare utformningen.

– Vi har hela tiden påtalat att den ökade skatten på befintliga bilar inte hjälper någon att byta till en mer klimatsmart bil, det skulle bara blivit en kostnad, säger vd Fredrik Daveby.

Bonus till extra energieffektiva och klimatbra bilar höjs från tidigare spannet 7.500 – 45.000 kronor till 10.000 – 60.000 kronor. Gasbilar garanteras 10.000 kronor. Däremot får bilar som kan tankas med 100 procent förnybar diesel eller etanolbränslet E85 ingen särskild bonus.

För att kompensera för högre bonustak väljer regeringen att ytterligare skruva åt malus i förslaget. Piskan viner hårdare över bilar som släpper ut mycket koldioxid. Men detta gäller enbart nyköpta bilar från och med 1 juli 2018. Regeringen föreslår att skatten blir 82 kronor för varje gram koldioxid över gränsen 95 gram. För bilar som släpper ut över 140 gram sätts skatten i två trappsteg där varje gram över 140 beskattas med 107 kronor.

Från år fyra går skatten ned till samma nivå som gäller för dagens bilar, 22 kronor per gram över 111 gram.

Förvirrande? Ja, risken är uppenbar att den kraftigt höjda skatten ger en häftig inbromsning av nybilsförsäljningen vid halvårsskiftet nästa år.

Den bil som säljer bäst i dag heter Volvo XC60 och en mycket populär version är dieseln D4. Den släpper ut 137 gram och kostar i dag 2.458 kronor i årlig skatt. Enligt det förra förslaget skulle den få en skattehöjning med 128 procent till 5.609 kronor. I det nya förslaget blir det ännu mer. 5.815 kronor eller 136 procent! Bilen blir därmed under de tre första åren drygt 10.000 kronor dyrare jämfört med dagens skattenivåer.

Även övriga bilar på tio-i-topp är överlag stora och ligger över eller en bra bit över den nya gränsen 95 gram/km.

Det betyder mer än fördubblad skatt i tre år för många av dagens storsäljare. Vad säger marknadsledande Volvo Sverige om det, som har sin tyngdpunkt i stora bilar som XC60 och V90?

Och hur ska kunderna reagera?

Regeringens syfte är att få köparna att istället välja en ultrasnål bil. Men de är fortfarande dyra och elbilarna kan vara svåra att ladda om man lämnar sin hemmazon och ger sig ut på längre turer.

Företag som köper tjänstebilar är inte lika känsliga som privatkunder. Men få privatkunder har råd med dagens elbilar eller laddhybrider – de flesta kostar mellan 350.000 och 450.000 kronor.

Risken är att privatkunden med det nya förslaget skjuter upp sitt planerade nybilsköp och istället kör vidare med sin gamla bil i väntan på att de nysålda bilarna blir tre år gamla och därmed får lägre skatt. Det kan bromsa upp en nödvändig förnyelse av bilparken.

Familjer med flera barn som behöver en ny stor bil och inte har råd med en elbil eller laddhybrid drabbas av högre skatt eftersom ingen hänsyn tas till vilken transportnytta bilen gör. Gränsen 95 gram gäller för alla typer av bilar.

Ingen hänsyn tar heller till hur den nya tankas. En bränslesnål sjusitsig dieselbil som släpper ut exempelvis 140 gram/km får samma höga skatt oavsett om den tankas med fossil diesel eller 100 procent förnybar biodiesel av typen HVO, ett bränsle som enligt Energimyndigheten ger mycket hög klimatreduktion.

Det nya förslaget är bättre än det förra, men har fortfarande betydande brister.

Läs mer: Mindre kritik mot nytt förslag till fordonsbeskattning
