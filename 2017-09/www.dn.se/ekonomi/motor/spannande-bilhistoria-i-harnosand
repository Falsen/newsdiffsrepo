Spännande bilhistoria i Härnösand
Lasse Swärd

Calle Lundkvist är en välkänd profil i Härnösand. Han började sin karriär som svetsare, sadlade om och blev billackerare och därefter hantverkare med husbygge som specialitet.

I dag kallas han kort och gott Fastighetskungen eftersom han äger eller har ägt och rustat en rad kända byggnader i stan, bland annat det pampiga före detta tingshuset.

Det senaste projektet är en samling byggnader som rymmer ett bilmuseum med åtta hallar på 4 000 kvadratmeter. 200 bilar står utställda, varav Calle Lundkvist äger 150 av dem. Resten ägs av entusiaster som tycker att deras bilar gör större nytta på museet än i ett mörkt garage.

– Vi är nu det största bilmuseet i Sverige, säger han.

Museet öppnade 2015. Gensvaret lät inte vänta på sig. 100 besökare per dag i genomsnitt. När kryssningsfartyg lägger till i hamnen brukar det bli uppåt 500 besökare.

Vilken bil är hetast i dina ögon?

– Eldoradon, säger han utan minsta tvekan.

– Jag har precis fått hit den, köpte den av en samlare i Danmark.

Cadillac Eldorado Convertible lanserades som en superlyxbil 1953. Claes exemplar är nummer 50 från detta första år då det byggdes endast 532 exemplar.

– I dag finns bara 198 exemplar kvar i världen, varav 15 i Sverige, säger han.

Bilen är lackad i aztec red som var en av fyra färgalternativ vid premiären. Bjässen (5,6 meter lång) drivs av en V8 (vad annars) och var för sin tid ultramodern med bland annat automatväxling och hydrauliska fönsterhissar.

Skulle du våga ta ut den på en tur?

– Javisst, det är ju självklart. Bilar ska köras, alla mina bilar här är fullt körbara utom en, säger han.

Cadillacen har sällskap av en rad klassiska Chevor, bland annat en Impala 1958 som under en period ägts av skådisen Sylvester Stallone.

Mer udda är hallen med bilar från öst.

– Jag är fascinerad av gamla östbilar, särskilt ryska bilar, säger Calle Lundkvist.

Det är lätt att fastna vid något av fordonen. Alla har en historia att berätta. De väcker minnen till liv hos betraktaren. Många av besökarna är uppväxta i baksätet på en Amazon eller en Saab 96.

Backa ytterligare några år och tiden som 15-åring spelas upp inför alla mopeder som finns här, plus alla lätta och tunga motorcyklar. Gamla fältflygare får säkert något vått i blicken när de ser en naken Rolls-Royce V12-motor av samma typ som satt i Spitfire och Mustang.

Eller vik av till hallen med gamla brandbilar. Här finns något för de allra flesta att se och fundera kring.

Bakgrunden till hur museet kom till är en story i sig. Calle Lundkvist hade övertalats att spara 3 000 kronor i månaden till sin pension. Åren gick och när han träffade sin bankkontakt för att kolla värdeutvecklingen fick han en chock.

– Värdet på mitt sparande hade minskat med 100 000 kronor efter alla avgifter. Vilken usel placering, vilka klantskallar!

– Då är det ju bättre att köpa raggarbilar för pengarna. De stiger ju i värde, sa jag och gick därifrån.

– Nej, så kan du inte göra, sade bankmannen till mig.

Det här var 2005. I dag 12 år senare är han uppe i 150 bilar och ständigt på jakt efter fler.

– Jag kollar annonser på nätet och lyssnar med folk. Men jag får också många erbjudanden.

Vilken bil står högst på din önskelista?

– Nej du, det vill jag nog inte säga. Då stiger priset på just den modellen.
