Magplask för Volvo XC90 i dieseltest
TT

Det är den brittiska organisationen Emissions Analytics som på uppdrag av Auto Motor & Sports tyska kollegor genomfört avgastester för att se hur totalt 45 nya bilmodeller som uppfyller kraven för miljöbilsklassen Euro 6 presterar i verkligheten – i jämförelse med biltillverkarnas officiella siffror.

Volvos officiella siffror för kväveoxidutsläpp, även kallat NOx-utsläpp, för XC90 D5 är 57,8 milligram per kilometer, vilket är lägre än maxgränsen på 80 mg/km för Euro 6. De tester som nu utförts visar att bilen släpper ut femton gånger mer, 878 mg/km, vid verklig körning.

Läs mer: Allt ljus på Volvos nya lyxiga storsuv

Enligt Auto motor & sports chefredaktör Alrik Söderlind skulle utsläppen kunna vara lägre om Volvo valt att montera NOx-katalysatorer på sina senaste modeller och är kritisk till att det inte gjorts.

”Det är cyniskt att inte rena avgaserna trots att tekniken finns. Vi talar om höga halter av gifter som kan leda till sjukdomar och död. Volvos och bilindustrins slarvande med rening av avgaser är det som leder fram till dieselförbud i våra städer”, säger Alrik Söderlind i ett pressmeddelande.
