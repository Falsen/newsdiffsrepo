Ericsson fick miljoner från mutanklagat bolag
Lisa Röstlund

Den senaste veckan har en stor mut- och pengatvättshärvan avslöjats av journalistnätverket OCCPR. Den har sin kärna i fyra skalbolag registrerade i Storbritannien, som via offshorebolag kan kopplas till Azerbajdzjans president Ilham Alijev.

Information om tusentals transaktioner, till ett värde av sammanlagt över 20 miljarder kronor, har läckt från Danske Bank till den danska tidningen Berlingske och vidare till journalistnätverket.

Bland betalningsmottagarna finns bland andra högt uppsatta politiker, som förste vice premiärminister Yaqub Eyyubov, och journalister och medlemmar i Europarådets parlamentariska församling, som talat emot att landet skulle vara en diktatur och motsatt sig att övergrepp mot mänskliga rättigheter skulle ha skett där.

Bland de företag som har tagit emot pengar från de fyra skalbolagen i härvan finns nio svenska, bland andra Ericsson AB, som fått en stor summa pengar från företaget LCM Alliance LLP.

4,4 miljoner kronor kom i fyra delbetalningar under april 2013.

Enligt Ericsson rör det sig om betalningar från en kund som Ericsson levererat telekomtjänster och -produkter till. Kunden ska inte vara LCM Alliance LLP i sig, utan ha använt bolaget som betalningsförmedlare.

– Betalningsförmedlare brukar vanligtvis vara någon av de traditionella bankerna. Varför betalningarna slutligen kom från det här bolaget har vi inte kunnat hitta någon förklaring till, säger Peter Olofsson, Ericssons presschef.

Telekombolaget vill inte uppge vem den egentliga kunden var.

Hur ofta får ni betalning via företag som agerar mellanhand mellan er och den egentliga kunden?

– I ett fåtal fall har det hänt att enstaka kunder har använt andra typer av betalningsförmedlare än banker, som i sin tur uppenbarligen har använt andra företag som mellanhänder. Även i dessa fall har dock betalningen till vårt bankkonto kommit från traditionell bank, det betalande företagets bank, uppger pressavdelningen via mejl.

Sedan företaget kontaktats av DN har en kommentar om affären lagts ut på hemsidan.

"Ericsson arbetar för närvarande med att ytterligare förbättra arbetssättet kring betalningsallokering, så att vi kan ha ett mer effektivt system för att upptäcka och validera betalningar från okända aktörer, så att vi kan flagga dem till våra banker".

Europarådet har gett i uppdrag åt tre experter att utreda härvan. En av dem är svenska Elisabet Fura, före detta chefsjustitieombudsman och tidigare domare i Europadomstolen. Just nu befinner hon sig i Strasbourg.

– Vi är inne i ett skede där vi tar upp vittnesmål från personer som kan veta något, säger hon till DN.

Fura vill inte berätta vad man hittills kommit fram till, eller hur hon ser på de svenska bolag som, likt Ericsson, har fått betalningar från de aktuella skalbolagen.

– Det vill jag inte kommentera.

Expertgruppens rapport ska lämnas innan årsskiftet.

– Till dess ska utredningen ske med största sekretess.
