Dan Lucas:   Lockpris strider mot god mäklarsed
Dan Lucas

Att slutpriset stiger över utgångspriset behöver i sig inte vara ett bevis på att mäklaren har använt sig av lockpris – alltså att mäklaren medvetet lagt ett pris som ligger under marknadsvärdet för bostaden i syfte att få in fler spekulanter.

Men när ökningen av skillnaden mellan slutpris och utgångspris är så kraftigt som Bojaktens siffror pekar på, är det svårt att dra en annan slutsats än att det i vart fall till en del handlar om just lockpriser. Tydligast är det i Stockholm, där ökningen varit fyra gånger. I snitt är slutpriset nu en halv miljon över utbudspriset.

Att sätta ett lockpris strider mot det som kallas för god mäklarsed.  Och lockpriserna har varit den enskilt vanligaste anmälningarna till Fastighetsmäklarinspektionen. I fjol fick inspektionen in 118 sådana anmälningar, drygt en fjärdedel av samtliga anmälningar. Och av dessa var det hela 74 som gällde Stockholm.

Fastighetsmäklarinspektionen prickar också mäklare som de kommer på sätter lockpriser. Men att bevisa lockpris är väldigt svårt. Finns två spekulanter som bjuder hårt mot varandra kan priset sticka i väg ordentligt, utan att mäklaren för den sakens skull satt ett för lågt utbudspris.

Det syns också på att lockpriserna inte är den vanligaste orsaken till att en mäklare får ett disciplinstraff från inspektionen. I fjol och i förfjol var den vanligaste anledningen i stället att mäklaren inte skaffat sig kännedom om kunden, något som mäklaren är skyldig till enligt penningtvättlagen. Därefter följer brister när det gäller journalerna och i beskrivningen av objekten.

Inflyttningen till de större städerna – och då inte enbart Stockholm – bidrar givetvis till att slutpriserna stiger.  Utbudet av bostäder har inte på långa vägar hållit samma takt som efterfrågan och då är det ”naturligt” att slutpriset sticker i väg.

År 2012 införde flertalet mäklare i Stockholmsområdet så kallat acceptpris, just för att komma undan diskussionen om lockpriser. Acceptpris innebär att säljaren är beredd att sälja till det utsatta priset. Det hade en tillfällig dämpande effekt på budgivningshetsen, men bara tillfällig.

Så vad kan du som står i begrepp att köpa bostad göra för att inte falla för lockpriser? Det viktigaste är att du skaffar dig kännedom om den lokala marknaden och att du är ihärdig. Det betyder att gå på många visningar i området och granska slutpriserna. På så sätt får du en uppfattning om vad som är ett rimligt marknadspris.

Och, som alltid: du kommer väldigt långt med att sätta ett personligt tak för hur högt du är beredd att gå i en budgivning.
