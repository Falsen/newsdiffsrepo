Löfven förstår upprördhet över Nordeaflytt
TT

– Jag förstår om folk är frustrerade och förbannade. Här har vi en bank som två gånger har fått rejäl hjälp, hela förutsättningen för att banken finns är svenska skattebetalare och tacken för det är: Nu flyttar vi huvudkontoret, säger Löfven på en presskonferens efter regeringens sammanträde i Gävle.

Finansminister Magdalena Andersson säger, på samma pressträff i Gävle, att den bankskatt som regeringen har talat om, kommer att tas ut oberoende av var en bank har sitt huvudkontor.

• Läs mer: Transport och Handels slutar som kunder hos Nordea

– Den är ju också annonserad av min företrädare och den kommer ju, när den är klar, att vara helt oberoende av var huvudkontoret ligger, säger Andersson.

Hon säger att regeringen, vad gäller storleken på den föreslagna resolutionsavgiften, fortlöpande kommer att följa hur snabbt fonden för avgifterna fylls upp och om det kan finnas anledning att justera den utifrån det som är föreslaget.

Oavsett var Nordea lägger sitt huvudkontor kommer inte Sverige undan om Nordea skulle få allvarliga ekonomiska problem, resonerar riksbankschef Stefan Ingves. Han tror därför att bankernas allt större affärer över gränserna kommer att påskynda en bankunion i större delen av Europa. Och det kommer därför förr eller senare att landa hos svenska politiker att ta ställning till om Sverige också bör ingå i EU:s bankunion, enligt Ingves.

Stefan Ingves har dock inga synpunkter på Nordeas beslut att flytta huvudkontoret till Helsingfors.

– Jag har inga synpunkter på de företagsmässiga överväganden som Nordea har gjort, säger han.

• Läs analys: ”Nordeas flytt kommer att få politiska konsekvenser”

Däremot har de stora bankerna betydelse för nationalstaternas ekonomier. För även om Nordea flyttar huvudkontoret till Finland kommer Nordea ha tre fjärdedelar av sin verksamhet utanför bankunionen. Ingves tycker att de svenska bankerna generellt har för låg bruttosoliditet, kassareserver, med hänsyn till deras storlek.

Om Nordea skulle sänka sin soliditet och får problem är det farligt för alla andra nordiska banker, enligt Ingves.

Och Ingves konstaterar att bankunionen fortfarande inte är fullbordad vilket innebär en fara om Nordea får allvarliga problem.

– Då ska finska staten stå för insättarpengar i Sverige, säger Ingves.
