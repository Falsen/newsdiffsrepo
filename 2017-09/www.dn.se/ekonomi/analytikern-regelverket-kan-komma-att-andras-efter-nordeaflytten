Analytikern: Regelverket kan komma att ändras efter Nordeaflytten
Carl-Johan Kullving

Nordea uppger själva att främsta anledningen till att flytten går till just Finland är att landet är med i EU:s bankunion, något som varken Sverige eller Danmark gör i nuläget.

Läs mer: Johan Schück: Nordeas flytt är ett nederlag för regeringen

– Det har varit en väldig osäkerhet kring regelverk och avgifter i Sverige. Med bankunionen får Nordea mer stabilitet istället, säger Andreas Håkansson, analytiker på Exane BNP Paribas, och fortsätter:

– Det är ett rent affärsmässigt drag som har skapats av politiker. För om man tittar tillbaka det senaste året har vi haft förslag på en bankskatt, som drogs tillbaka, det kom ett resolutionsavgiftsförslag, som sen ändrades och då pratade man fortfarande om bankskatt. Företag vill ha regelverk och strukturer klara för sig, säger han.

Läs mer: Nordea flyttar huvudkontoret till Finland

Andreas Håkansson tror inte heller att andra svenska storbanker kommer följa efter eftersom de inte är lika stora på de fyra nordiska marknaderna.

– Det som är intressant är hur Nordeas flytt bör förändra regelverket för de svenska bankerna. Om du lyssnat på Finansinspektionen och Riksbanken de senaste åren har man kontinuerligt sagt att kapitalkraven måste vara så pass höga beroende på att banksystemet är så stort i relation till BNP. När man har gjort den beräkningen så har man inkluderat Nordeas verksamhet i Finland och Danmark, vilket gjort att Sverige ser jättestort ut. När man inte kan inkludera de länderna i systemet har Sverige ett litet banksystem. Då bör också regelverket förändras så de får lägre kapitalkrav, säger han.

Läs mer: Pia Gripenberg: Flytten kommer att få politiska konsekvenser

Tidigare har flera svenska fackförbund hotat med att lämna Nordea ifall flytten av huvudkontoret genomförs. Det är ännu inte känt ifall något fackförbund kommer att byta bank.

– Det är klart att varje kund som lämnar är negativt, det påverkar resultaträkningen för banken. Nordea har ju redan en kundnöjdhet som är lägst av storbankerna, de gynnas inte av den här typen av agerande, säger Andreas Håkansson.
