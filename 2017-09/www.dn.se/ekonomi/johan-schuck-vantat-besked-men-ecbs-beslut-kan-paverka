Johan Schück:   Väntat besked men ECB:s beslut kan påverka
Johan Schück

Varför låter Riksbanken sin styrränta ligga kvar på -0,5 procent?

- Det beror på att inflationen ännu inte bedöms ha nått målet på 2,0 procent. Priserna stiger visserligen snabbare, men Riksbanken är osäker på om detta är varaktigt och håller beredskap för bakslag. Man är också orolig för att kronan ska stärkas alltför snabbt mot andra valutor.

- Därför låter Riksbanken reporäntan ligga oförändrad och ändrar inte heller räntebanan.

• Läs mer: Riksbanken lämnar styrräntan oförändrad2

Vad är att vänta från Riksbanken framöver?

- Riksbanken håller fast vid att en första räntehöjning ska komma vid mitten av 2018, liksom att dess obligationsköp ska fortsätta till detta års slut. Det finns många kritiker som tycker att man borde gå fortare fram, men detta har hittills inte påverkat.

- Vad som däremot kan ändra bilden är om Europeiska centralbanken, ECB, skulle flagga för kommande räntehöjningar eller ett stopp för sina obligationsköp. Därifrån kommer besked i eftermiddag och detta kan påverka Riksbankens kommande beslut, där nästa är planerat till slutet av oktober.3

Hur påverkas allmänhetens räntor, däribland boräntorna?

- Dagens räntebesked har knappast någon inverkan, eftersom det inte fanns förväntningar om ändring från Riksbanken. Den omedelbara reaktionen blev att marknadsräntorna sjönk något, men det kan vara övergående och får knappast genomslag ut till bankernas kunder.

- Generellt ska man ändå räkna med att ränteläget är på väg uppåt, eftersom det råder högkonjunktur och priserna har börjat stiga. Detta gäller fler länder än Sverige och gör att de långa marknadsräntorna rör sig uppåt. Det påverkar bankernas utlåningsräntor, däribland bolåneräntorna, medan spararna nog får räkna med nollränta eller mycket låg ränta även framöver.
