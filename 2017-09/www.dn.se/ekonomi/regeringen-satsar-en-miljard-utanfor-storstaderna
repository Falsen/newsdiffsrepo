Regeringen satsar en miljard utanför storstäderna
Hans Rosén

Regeringens veckomöte var på torsdagen förlagt till Gävle, som ett led i statsministerns ambition att uppmärksamma olika delar av landet var. Efter sammanträdet presenterade Stefan Löfven tillsammans med finansminister Magdalena Andersson och de gröna språkrören Isabella Lövin och Gustav Fridolin en nyhet ur den kommande höstbudgeten.

Regeringen vill se tio nya servicekontor där medborgarna får tillgång till Försäkringskassan, Pensionsmyndigheten och Skatteverket. På detta läggs 80 miljoner kronor 2018, vilket utökas till 185 miljoner fram till 2021.

- Det här är hela Sveriges regering på riktigt. Vi ska hålla ihop hela landet, säger statsminister Stefan Löfven (S).

De gröna jobben kan handla om upprustning av vandringsleder, gallring av skog och skötsel av naturreservat. Pengarna för detta, 253 miljoner kronor 2018, går till Skogsstyrelsen, Naturvårdsverket och Trafikverket.

- Det ska gå att leva och jobba i hela Sverige, säger klimatminister Isabella Lövin (MP).

410 miljoner kronor läggs på utbildning och företagande i hela landet. Det handlar bland annat om lokala lärcentra där medborgarna ska få tillgång till såväl komvux, yrkeshögskola och universitetsutbildningar. Här ingår också satsningar digital utveckling, bland annat för bättre internetuppkopplingar i Norrland.

235 miljoner kronor läggs på bättre vägar och kollektivtrafik runtom i Sverige.

Efter regeringssammanträdet på Gävle slott hade flera statsråd studiebesök inplanerade på olika håll. För Stefan Löfven bär det av till Söderhamn, efter ett sjukhusbesök i Gävle. I Söderhamn skall statsministern besöka ett omsorgsboende och på kvällen hålla ett möte öppet för allmänheten.
