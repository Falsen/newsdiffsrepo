FI: Nordeaflytten gör inte att vi ser över kapitalkraven nu
Carl-Johan Kullving

Nordea är Sveriges största bank och beslutade på ett styrelsemöte under onsdagen att flytta sitt huvudkontor till Helsingfors.

Läs mer: Nordea flyttar huvudkontoret till Finland

– Om deras flytt går som planerat, de ska ju få tillstånd att lämna av oss och även hos ECB, så har inte vi på Finansinspektionen huvudansvaret för tillsynen av Nordea. Deras balansräkning kommer formellt att landa någon annanstans. Men vi kommer att fortsätta samarbete med ECB om tillsynen, det gör vi redan i dag. Men ECB kommer att ha huvudansvaret, säger Erik Thedéen, generaldirektör på Finansinspektionen.

Är ni lättade över att inte ha huvudansvar för Nordea vid en bankkris?

– Nä, så kan vi inte resonera. Vi som myndighet får agera efter det läge som uppstår och har haft en bra tillsyn på Nordea. Det finns ju fördelar med att de finns här, men vi kommer inte att ha samma beslutskraft på samma sätt. Nu vet vi inte vad som kommer hända med Nordeas kapitalkrav, men en stor del av deras verksamhet kommer ofrtfarande att bedrivas i Sverige, säger han.

Enligt analytiker kan regelverket kring de svenska bankernas kapitalkrav komma att ändras i och med att banksystemet blir mindre efter flytten. Men enligt Erik Thedéen är det för tidigt att säga något om ett ändrat regelverk.

Läs mer: Analytiker: Regelverket kan komma att ändras efter Nordeaflytten

– Vi kommer inte att se över regelverken omedelbart. Vi får se vad som händer med kapitalkraven när Nordea väl flyttar, fram tills dess är det inte aktuellt att göra någonting, säger Erik Thedéen och berättar att det är andra faktorer som kan påverka framtida kapitalkrav på bankerna:

– Vi har en Baselöverenskommelse som kommer att rita om kartan. Dessutom finns det en diskussion inom EU om att göra om kapitalkraven. När det här effektiviseras så har vi en annan karta att gå efter, säger han.
