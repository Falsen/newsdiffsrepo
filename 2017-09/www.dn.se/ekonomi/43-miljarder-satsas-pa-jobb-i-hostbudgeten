Satsar 4,3 miljarder på jobb i höstbudgeten
Hans Olsson

Med drygt två veckor kvar till presentationen av höstbudgeten lägger regeringen fram ett jobbpaket på 4,3 miljarder kronor. Den största delen av satsningen handlar om utbyggd yrkesutbildning för vuxna, både yrkesvux och yrkeshögskola men pengarna ska även gå till förenklade anställningsstöd och sänkt skatt för företag som anställer.

– Vi har en brist på arbetskraft som riskerar att hämma den starka utveckling som vi har just nu i svensk ekonomi, säger finansminister Magdalena Andersson (S).

Enligt sina egna beräkningar har regeringen 40 miljarder kronor att spendera på reformer nästa år. Jobbpaketet blir därmed en av de största satsningarna i höstens budget.

– Vi har ett läge där många arbetsgivare skriker efter arbetskraft. Här kommer vi med ett stort utbildningspaket just riktat mot yrkesutbildningar, säger Magdalena Andersson.

Regeringen räknar med att arbetslösheten kommer att sjunka till 5,9 procent nästa år.

– Bedömningen är att arbetslösheten kommer att minska ytterligare med de här åtgärderna, säger Magdalena Andersson.

5,9 procent är betydligt lägre än vad andra bedömare kommit fram till – dock utan att ha regeringens nya satsningar med som underlag för sina beräkningar. Enligt statsminister Stefan Löfven håller regeringen fast vid att Sverige ska ha EU:s lägsta arbetslöshet 2020.

– Sverige har ett gynnsamt läge framöver, säger han.

Både nuvarande och tidigare regeringar har erfarenhet av stora jobbsatsningar som inte gått som beräknat men statsministern räknar med att det nya jobbpaketet ska ge önskad effekt.

– Om vi har 100 000 jobb som inte blir tillsatta eftersom arbetsgivarna inte hittar arbetskraft, och samtidigt har vi 350 000 människor som är arbetslösa – det om något är en signal om att vi bör satsa på utbildning, säger Stefan Löfven.

Oppositionen välkomnar regeringens utbildningssatsningar men tycker att jobbpaketet är långt ifrån tillräckligt. Centerns ekonomisk-politiske talesperson Emil Källström menar att regeringen satsar allt för lite på att förbättra företagens villkor.

– Regeringen lämnar jobbet halvgjort. Vill man få mesta möjliga effekt måste man också stärka efterfrågan på arbetskraft genom företagsreformer, säger han.

Liberalernas ekonomisk-politiske talesperson Mats Persson efterlyser reformer för att skapa fler enkla jobb.

– Det är uppenbart att regeringen inte tar bidragsberoendet på allvar. De här åtgärderna är helt otillräckliga när vi ser att gruppen utsatta på arbetsmarknaden är 300 000 personer, säger han.

Moderaternas arbetsmarknadspolitiska talesperson Elisabeth Svantesson ifrågasätter om regeringens satsning är möjlig att genomföra.

– Regeringen tar i från tårna. Jag undrar hur man realistiskt ska kunna genomföra detta. Vi vet att det är brist på lärare och att redan i dag är svårt att få personer att söka de här utbildningarna, säger hon.

Även Lärarnas riksförbunds ordförande Åsa Fahlén är skeptisk till om det finns tillräckligt med lärare för att klara de nya utbildningsplatserna. Hon pekar på att lärar­lönelyftet inte omfattade vuxen­utbildningarna.

– Menar man allvar med att utöka antalet platser och se till att de som går där får en bra utbildning så måste man se till att det blir attraktivt att jobba som lärare inom vuxenutbildningen, säger Åsa Fahlén.
