Satsar 4,3 miljarder på jobb i höstbudgeten
Hans Olsson

När regeringen lägger fram höstbudgeten om drygt två veckor kommer den att innehålla en jobbsatsning på 4,3 miljarder kronor för 2018. Satsningen presenterades under en pressträff på tisdagen med statsminister Stefan Löfven och finansminister Magdalena Andersson (S).

– Vi har en brist på arbetskraft som riskerar att hämma den starka utveckling som vi har just nu, säger Magdalena Andersson.

Pengarna ska gå till bland annat utbildning, matchning, enklare anställningsstöd och sänkt skatt för företag som anställer.

Regeringen räknar med att arbetslösheten kommer att sjunka till 5,9 procent nästa år. Det är betydligt lägre än vad andra bedömare kommit fram till - dock utan att ha regeringens nya satsningar med som underlag för sina beräkningar.
