Nordea flyttar huvudkontoret till Finland
Carl-Johan Kullving

Under ett styrelsemöte på onsdagen beslutade Nordea att flytta huvudkontoret från Stockholm till Finland.

– För att fatta det här beslutet har vi tagit i beaktning om hur Nordea ska kunna växa och var vi kan tillhandahålla vår service för våra kunder och kundlösningar bäst, säger Casper von Koskull, vd och koncernchef för Nordea Bank, under en telefonkonferens.

Läs mer: Pia Gripenberg: Nordeas flytt kommer att få politiska konsekvenser

Han betonar att banken har fyra stora marknader och kommer fortsätta vara stora i de fyra nordiska länderna.

– Vad vi har kommit fram till är att det inte fungerar på bästa sätt där vi har huvudkontoret just nu. EU:s bankunion visar att den har bäst fördelar för Nordea i framtiden. Därför tittade vi på Finland eftersom Finland är med i bankunionen. Det är också en av våra största marknader, säger Casper von Koskull.

Läs mer: Johan Schück: Nordeas flytt är ett nederlag för regeringen

Enligt koncernchefen är det bara en liten del av de anställda som påverkas av att huvudkontoret flyttar. Casper von Koskull själv kommer vara en del av flytten.

– Det här ligger i våra kunders, aktieägares och anställdas bästa intresse. Vi lämnar inte Sverige och våra svenska kundrelationer kommer inte att påverkas. Vi genomför flytten för att utveckla banken och bli ännu bättre på att hantera våra kunder, säger Casper von Koskull.

Läs mer: Analytiker: Regelverket kring kapitalkraven kan komma att ändras

”All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i vår dagliga verksamhet. Vi räknar med att endast ett begränsat antal medarbetare påverkas av flytten, och Nordea fortsätter att vara en stor skattebetalare på alla sina fyra hemmamarknader. Med moderbolagets säte i ett land som är medlem i EU:s bankunion omfattas Nordea av samma regelverk som jämförbara europeiska banker, med en konsekventare tillämpning och därmed mer jämlika förutsättningar.” skriver banken i ett pressmeddelande.

– Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till. Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar, anser vi, våra kunders, aktieägares och medarbetares intressen, säger Björn Wahlroos, styrelseordförande i Nordea, i pressmeddelandet.
