Johan Schück:   Karolina Ekholm bästa valet som ny riksbankschef
Johan Schück

Valet av en svensk riksbankschef är en nästan lika sluten process som när en ny påve ska tillsättas. Riksbanksfullmäktiges beslutsprocess är omgärdad av tystnad, samtidigt som det utanför spekuleras om olika kandidater.

Det blev inget avgörande vid fullmäktiges möte i torsdags och nu har man tiden till nästa ordinarie möte den 29 september på sig. Senast då borde besked kunna ges.

Men beslutet är komplicerat på flera sätt. Stefan Ingves har varit riksbankschef i två mandatperioder på vardera sex år och har inte – åtminstone utåt – visat någon vilja att sätta punkt.

Hans penningpolitik med minusräntor är kritiserad, men när det gäller finansiell stabilitet är han en internationell auktoritet.

Stefan Ingves har satt stark prägel på Riksbanken och är därför inte så lätt att ersätta.

Bland de kandidater som har nämnts som efterträdare finns ingen som är helt självklar. Den som sticker ut i fråga om kompetens och erfarenhet är Karolina Ekholm som är professor i nationalekonomi och tidigare vice riksbankschef.

I denna roll visade hon stor självständighet och ville ha snabbare räntesänkningar än en majoritet i Riksbanken.

Men vad som kan ligga Karolina Ekholm i fatet är att hon sedan hösten 2014 är statssekreterare hos finansminister Magdalena Andersson (S). Hon ser sig dock inte som politiker, utan spelar en uttalad expertroll. Frågan är dock hur andra uppfattar detta.

Svaret är att Karolina Ekholm har starka förespråkare som ny riksbankschef, både på finansmarknaderna och i den akademiska världen. Det motstånd som man kan höra är politiskt och kommer från företrädare för oppositionen.

Då handlar det främst om att man inte vill låta finansministerns statssekreterare ta steget till att bli riksbankschef.

Detta är en begriplig hållning, med tanke på att Riksbanken ska vara självständig och stå fri från yttre tryck. En partipolitisering av posten som riksbankschef skulle vara högst olycklig.

Med Karolina Ekholm, som i övrigt uppfyller de flesta krav som kan ställas på en riksbankschef, tycks dock den risken vara liten.

Man kan jämföra med Urban Bäckström som gick från att vara statssekreterare hos skatteminister Bo Lundgren (M) och sedan blev en mycket självständig riksbankschef.

Det är de personliga egenskaperna som avgör, förutom inflytandet från den starka kultur som sitter i väggarna på Riksbanken.

Hur riksbanksfullmäktige ser på detta återstår att se. Där är ambitionen att vid utnämningar komma överens över partigränserna, vilket man också brukar lyckas med.

Stefan Ingves är enhälligt vald, liksom hans företrädare. För Riksbanken är det viktigt att man håller fast vid detta.

Sedan valet 2014 finns ännu ett skäl att söka enighet: det saknas en klar politisk majoritet i fullmäktige. Bland ledamöterna är det numera fyra socialdemokrater, fyra moderater, en miljöpartist, en centerpartist samt en sverigedemokrat.

En omröstning efter blockgränserna skulle lägga avgörandet hos Sverigedemokraterna, som i så fall får avgöra vem som blir riksbankschef. Detta är det nog ingen annan som önskar.

Därför måste de stora partierna komma överens, vilket ger båda vetorätt. Om Moderaterna säger nej till Karolina Ekholm, kan hon inte bli vald. Men då får man räkna med att Socialdemokraterna blockerar tidigare moderata statssekreterare och andra med M-stämpel.

Följden av sådan renlärighet blir att flera kompetenta kandidater med politiskt förflutet sorteras bort. Dit hör Folksamchefen Jens Henriksson och IMF-direktören Thomas Östros, liksom vice riksbankscheferna Per Jansson och Cecilia Skingsley.

I stället öppnar det för att Stefan Ingves ges nytt förordnande eller att förste vice riksbankschefen Kerstin af Jochnick tar över, vilket nog inte betyder förändring.

Bättre är då att söka i en bredare krets. Där finns till exempel ekonomiprofessorn Lars Calmfors med den kompetens och självständighet som uppgiften kräver.
