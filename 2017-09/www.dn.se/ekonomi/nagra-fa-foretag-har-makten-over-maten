Några få företag har makten över maten
Ida Yttergren

Kött, bröd och mjölk är de livsmedel som svenskarna spenderar mest pengar på i matbutikerna, enligt en rapport från analysföretaget Nielsen. DN har gått igenom siffrorna och kan konstatera att bakom de varumärken som oftast hamnar i svenskarnas matkorgar finns några få stora livsmedelsföretag som dominerar marknaden.

– De stora leverantörerna på den svenska marknaden har det väldigt bra. De små har i stor utsträckning redan försvunnit. Samtidigt växer det fram allt fler lokala leverantörer, vilket är ganska intressant, säger Ulf Johansson, forskare i företagsekonomi vid Lunds universitet.

Dominerande på mejerimarknaden är Arla, som tar emot 70 procent av den mjölk som mjölkbönderna levererar, den så kallade invägda mjölken. Näst störst är Skånemejerier, som står för nära 15 procent av den invägda mjölken, enligt en rapport från Konkurrensverket.

Med en marknadsandel på 50,8 procent sett till försäljningen hos de sex största dagligvarukedjorna har Ica en betydande roll för svenskarnas mejerikonsumtion. Siffran kommer från Dagligvarukartan 2017, som är framtagen av DLF, Delfi och HUI Research. Näst störst är Coop, med en marknadsandel på 19 procent.

– Konkurrensen inom dagligvaruhandeln är ganska dålig. Priskonkurrensen mellan kedjorna är hög men sett till serviceutbud och format saknas konkurrens. Det finns annat än låga priser som kunderna vill ha ut av livsmedel, säger Ulf Johansson.

Till följd av EES-avtalet, som slöts 1992, och därefter också Sveriges medlemskap i EU öppnades den svenska livsmedelsmarknaden upp för producenter utanför landets gränser. Inspirationen från utlandet ledde till att allt fler butikskedjor började använda sig av sina egna märkesvaror, enligt Konkurrensverket. Försäljningen av livsmedelsföretagens egna märken motsvarade 31 procent av den totala försäljningen år 2013.Priskonkurrensen mellan kedjorna är hög men sett till serviceutbud och format saknas konkurrens. Det finns annat än låga priser som kunderna vill ha ut av livsmedel.

Förra året förlorade Arla en del av sin affär med Ica till Skånemejerier, men enligt Dan Jacobson, färskvaruchef på Ica, är det nya avtalet med Skånemejerier inte är lika dramatiskt som det verkar.

– Vi fördelar produkterna mellan olika leverantörer så att de blir koncentrerade på det som de vill bli duktiga på. Skånemejerier har hela vårt laktosfria sortiment och Arla har all vår vanliga mjölk, alltså den mjölk som det står Ica på. Norrmejerier står i princip för all vår hårdost, som Herrgårdsost och Prästost, säger han.

Bytet gjordes för att tillverkningen av Icas egen grädde skulle flytta från den tidigare leverantören i Österrike till Sverige.

– Konsumenten vill ha svenska produkter och vi vill arbeta med svenska leverantörer, säger Dan Jacobson.

En frukost bestående av ett glas Bravojuice, en smörgås med Allerumost, kaffe med mjölk och yoghurt kan vara en lönsam affär för Skånemejerier. För även om de flesta känner till att livsmedelsföretaget säljer mjölk och yoghurt kanske det inte är lika uppenbart att företaget även står bakom Sveriges mest sålda juice, Bravo och Sverige tredje mest sålda ost, Allerum.

Den kaffesort som svenskarna köper mest kommer från Gevalia. Choklad köps mest från Marabou och det bröd som säljer bäst är Pågen. Snabbast växande produktkategorin är färsk, vegetarisk mat.

Icahandlaren har själv inflytande över sortiment och pris och det är vanligt att både konsumenter och butiksinnehavare är lojala mot det lokala eller regionala mejeriet, enligt Dan Jacobson.

– Skånemejerier är starka i Skåne, Norrmejerier är starka i norra Sverige och Arla är starka i mitten av landet. I trakterna omkring Falköping är Falköpings mejeri starka. Ibland händer det dock att butiker byter leverantör, säger han.
