Nordeas ordförande: I slutändan var flyttbeslutet jättelätt
Pia Gripenberg

Var Nordea ska ha sin juridiska hemvist bestämdes redan i förra veckan när ordförande Björn Wahlroos och vd Casper von Koskull träffades för att sammanfatta läget. Frågan om huvudkontor hade dryftats offentligt i drygt ett halvår och avgörandet skulle bli på styrelsemötet i onsdags.

– Vi har säkert 500 sidor med material, men i slutändan var beslutet jättelätt, säger Björn Wahlroos.

Styrelse var enig. Diskussionerna tog en och en halv timme och handlade mest om tajming och hur beslutet skulle kommuniceras, inte om fördelar eller nackdelar med olika länder.

I Danmark blev besvikelsen stor. Så sent som helgen dessförinnan hade Nordea nämligen fortfarande diskussioner med företrädare för danska regeringen. Banken ville ha besked om hur långt landet kommit när det gäller att delta i EU:s bankunion.

– Med finska regeringen har vi knappt talat, för där visste vi förutsättningarna, säger Björn Wahlroos.

Förutsättningarna han talar om är just att Nordea vill ha sin juridiska hemvist i ett land som är med i bankunionen. Detta för att få likvärdiga spelregler med andra storbanker i Europa. Som euroland är Finland automatiskt med.

DN möter Björn Wahlroos i London där han besöker analytiker och aktieägare i försäkringskoncernen Sampo, som är Nordeas största ägare.

Här handlar frågorna mer om Nordea kommer att öka sin utdelning framöver när man hamnar inom bankunionen, inte behöver följa lika strikta kapitalkrav och dessutom ska spara runt tio miljarder euro.

Det är långt från besvikna svenska skattebetalare, arga fackföreningsledare och politiker.

Vad säger du om statsminister Stefan Löfvens uttalande att han förstår att folk är förbannade och frustrerade?

– Han är en empatisk människa och jag kan också förstå frustrationen, säger Björn Wahlroos.

Men när det gäller fortsättningen på Stefan Löfvens uttalande, att skattebetalarna två gånger har räddat Nordea, slår Wahlroos bakut.

– Skattebetalarna har aldrig hjälpt Nordea, de har hjälpt Nordbanken. Det är jätteviktigt att understryka, säger han bestämt.

Med Nordbanken syftar han på hur svenska staten på 1990-talet fick ta över den havererade banken.

Att Nordea fick ett jättetillskott av staten i en nyemission 2009 är en annan sak, enligt honom.

– Vi tvingades tillsammans med de andra bankerna in i ett garantiprogram som en enda bank behövde, bara för att den inte skulle känna sig ensam, säger Wahlroos.

Han vill inte ta Swedbank i sin mun, men det är solklart att det är banken han syftar på.

– Precis som svenska staten investerade Sampo då mycket i Nordea. Vi påstår inte att Sampo räddade Nordea och jag tycker inte heller att svenska staten ska göra det. Tvärtom var det en bra aktietäckning som alla tjänat massa pengar på enligt Anders Borg.

Kan du förstå att svenska skattebetalare tycker att de räddat Nordea?

– Ja, för dem som var med på 90-talet när det var Nordbanken, men inte för 2008–2009.

Nordea har kunder inom offentlig sektor liksom fackliga organisationer. Har ni lagt in i kalkylen att ni kan tappa en del av dem nu?

– Naturligtvis är vi medvetna om att beslutet väcker känslor och reaktioner. Det har vi läst om i tidningarna. Kunder i grupperna du nämner verkar tycka att det här har någon samhällelig eller politisk dimension. Vi tycker inte det, men de har ju rätt att tycka så, säger Wahlroos.

Men räknar ni med att tappa kunder?

– Man får och tappar kunder hela tiden. Naturligtvis har vi tagit med i beaktande det vi har läst.

Svenska regeringen har fått skarp kritik från oppositionen som anser att Nordea tvingats ut ur Sverige. Den slutsatsen drar inte Björn Wahlroos. Han sträcker sig till att regeringen kanske inte varit så lyhörd.

Om oppositionens analys säger han, efter att ha tänkt efter en stund:

– Med en generös tolkning är den en modifikation av verkligheten. Det huvudsakliga regelverket för banker är skapat av EU och den svenska versionen av dem är ju framförhandlad av den föregående regeringen, säger Björn Wahlroos.

Även om Nordea flyttar huvudkontoret till Finland kommer Nordea ha tre fjärdedelar av sin verksamhet utanför bankunionen. Riksbankschef Stefan Ingves sade på torsdagen att de svenska bankerna generellt har för låg bruttosoliditet, kassareserver, med hänsyn till deras storlek.

Om Nordea skulle sänka sin soliditet och får problem är det farligt för alla andra nordiska banker, enligt Ingves.

Och Stefan Ingves konstaterar att bankunionen fortfarande inte är fullbordad vilket innebär en fara om Nordea får allvarliga problem.

– Då ska finska staten stå för insättarpengar i Sverige, säger han.
