14 000 kan tvingas gå från Ericsson
Katarina Lagerwall

Telekombolaget har dragits med stora lönsamhetsproblem och i samband med den svaga kvartalsrapporten som presenterades i somras flaggade Ericsson-vd:n Börje Ekholm för nya sparplaner. Ericssons omsättning sjönk de senaste kvartalet med 8 procent.

Läs mer: Börje Ekholm: Stökig resa att vända bolaget

Nu arbetar Arun Bansal, chef för Europa och Latinamerika, med att skära ner i sitt affärsområde, uppger källor till SvD.

– Vi talar om upp mot 14.000 anställda som måste bort. Exakt hur det ska ske är inte helt klart. Men det blir en fråga om i princip nedläggning i flera länder där försäljningen försvunnit, säger en person med insyn till tidningen.

Affärsområdet Europa och Latinamerika har drygt 53.000 anställda, och är sett till antalet anställda företagets största område.

Sverige ser dock inte ut att drabbas lika hårt av sparplanerna, enligt SvD-källan.

– Börje Ekholm måste skära någonstans, sedan protesterna förra året är Sverige den enda någorlunda fredade zonen svenska ingenjörer. Om 18 månader är det de som ska stå för intäkterna, säger en person med insyn i strategin för det kommande personalnedskärningarna.

Ett annat område som pekas ut som aktuell för besparingar är It och Cloud, där verksamhetens utveckling beskrivs som katastrofal.

Per Norlander, huvudförhandlare för Sveriges Ingenjörer på Ericsson Sverige kommenterar uppgifterna:

– Det som sagts externt är att en massa miljarder ska sparas, än så länge har vi i facket inte fått veta något om hur, var eller när, hur det ska gå till. Jag har bara läst Svenska Dagbladet, och om det verkligen handlar om 14 000 anställda så låter det illavarslande, om det speglar ett behov av att dra ned så kraftigt. Då har kanske företaget en jobbigare situation än vad man pratar med oss om.

Men den information som kommit fram i dag säger egentligen inget om Sverige, anser Per Norlander.

– Man talar om Europa och Latinamerika, och när det är nedskärningar på gång där får vi svenska huvudförhandlare sällan reda på vad som är på gång förrän de berörda redan fått lämna sina anställningar.

Per Norlander tippar att det i första hand är fråga om service- och installationspersonal i den kundnära verksamheten, längst ut i organisationen.

– När Ericsson får ett kontrakt på ett mobilnät i Indien eller till exempel ett latinamerikanskt land så har ett vanligt mönster varit att vi köpt upp lokala serviceföretag och integrerat dem, så att vi har folk som kan åka ut och skruva upp master, utbilda, och åka runt och reparera.

– När landet sedan inte har lika mycket affärer med Ericsson får många gå. Sådant inträffar varje år, det är normala förändringar som kan räknas i tusentals uppsägningar världen över. Även om 14 000 låter oroväckande mycket.
