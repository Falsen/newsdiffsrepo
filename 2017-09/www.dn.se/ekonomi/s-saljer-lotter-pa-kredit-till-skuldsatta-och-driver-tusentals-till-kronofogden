S säljer lotter på kredit till skuldsatta och driver tusentals till Kronofogden
Mattias Carlsson

Att sälja spel och lotter på kredit är förbjudet i Sverige för att skydda utsatta grupper mot skuldsättning. Socialdemokraterna och SSU har ett undantag från lagen och driver tillsammans ett av Sveriges största spelbolag - Kombispel. Spelen drivs från den ekonomiska föreningen A-lotterierna, som är moderbolag i en mindre koncern av spelbolag. Socialdemokraterna har själva i juridiska sammanhang beskrivit spelbolaget som en bolagiserad form av partiets verksamhet som inte på något vis agerar självständigt. Alla vinster går direkt till partikassan.

Under de senaste tio åren har partiet fått över 500 miljoner kronor av vinsten från spelverksamheten. Pengar som finansierat valkampanjer och partiarbete. Under 2016 motsvarade lotterierna en tredjedel av partiets egna intäkter, vid sidan av statsbidragen. Tillskottet från lotterierna är mer än dubbelt så stort som bidragen från LO-förbunden.

För ungdomsförbundet SSU står lotterierna för mer än 90 procent av inkomsterna.

Lotterna säljs genom prenumerationer och kunderna betalar på faktura i efterhand. Det räknas som spel på kredit, vilket är förbjudet enligt lag. 2004 lade den Socialdemokratiska regeringen fram ett förslag på en ny lag som gjorde det möjligt för Socialdemokraterna och andra som driver prenumerationslotterier att få undantag från förbudet. Kristdemokraterna och Vänsterpartiet motionerade mot lagen, som ändå klubbades i Riksdagen.

Enligt Lotteriinspektionen, som utfärdar tillstånden och undantagen, har bedömningen varit att risken för skuldsättning är låg. Någon granskning av hur undantaget fungerat i verkligheten har aldrig gjorts.

Dagens Nyheter har tagit del av Kombispels ärenden hos Kronofogden. Från 2014 och fram till augusti 2017 har A-lotterierna och Kombispel ansökt om betalningsföreläggande 9.774 gånger, för sammanlagt 8.079 personer. Det motsvarar i genomsnitt sex personer om dagen.

I nästan 2.000 av fallen har lottspelarna inte betalat, trots att ärendet hamnat hos Kronofogden. Skulden har därmed fastställts med betalningsanmärkning till följd.

Ett 90-tal personer har dessutom flera olika skulder till lotteriet, vilket innebär att de kunnat köpa nya lotter på kredit, trots att de redan hamnat hos Kronofogden för att de inte betalat för tidigare lotter.

Även personer som haft andra skulder och som varit skuldsatta under en lång tid har kunnat köpa lotter på kredit.

– Den information du kommer med är ny för oss. Den får vi titta på framöver, om det tyder på att man behöver se över undantaget. Alla uppgifter som kommer in ska tas med i bedömningen och det kan också leda till andra typer av tillsynsaktiviteter, säger Patrik Gustavsson, tillförordnad chef för operativa avdelningen på Lotteriinspektionen.

Att redan skuldsatta får köpa på kredit beror på att spelbolaget inte är tvingade att göra någon kreditkontroll av kunderna.

DN:s granskning visar på 700 fall där personer med skulder hos Kronofogden ändå kunnat köpa lotter på kredit av Kombispel och A-lotterierna.

En stor del av de skuldsatta är pensionärer födda på 1940- och 50-talet och har funnits i Kronofogdens register under många år. Många är också medlemmar i partiet - 2013 prickades Socialdemokraterna av Datainspektionen för att olovligen utnyttjat medlemsregistret för att sälja lotter.

Skulderna för lotterna blir ofta ännu en i raden av skulder, som med avgifter och räntor ofta mångdubblas. I genomsnitt har den ursprungliga skulden för lotterna fyrdubblats när avgifter och räntor lagts på.

Ulla Romild, som arbetar med spelrelaterade problem på Folkhälsomyndigheten, tycker att Kombispels krediter är cyniska och oansvariga:

– Det visar att det här är grupper som förmodligen har svårt att betala redan från början och kanske är det så att man hoppas på vinst för att kunna betala fakturan. Då är det riktigt allvarligt, säger hon.

Romild tycker att undantaget från kreditförbudet borde slopas.

– Lagen borde ändras, det tycker jag absolut. Det finns ingen anledning till att det ska gå att köpa lotter på kredit.

Den största aktören på den svenska lotterimarknaden är Postkodlotteriet, med en miljon lottprenumeranter. De har till skillnaden från Kombilotterierna helt valt bort kreditköp.

– För oss är det en självklarhet att bara lotter som är betalda är med i våra dragningar, den som köper en lott har ju ingen ångervecka. Kreditköp existerar inte hos Postkodlotteriet och vi har heller aldrig skickat en kund som inte betalat sin lott till inkasso, säger Roger Magnegård informationschef på Postkodlotteriet.

Läs mer: S svarar: ”Det är klart att några kommer hamna snett”

I tillståndet för Socialdemokraternas lotteri ingår också att det måste vara tydligt vilka som ligger bakom lotteriet. Något som S har fuskat med. Efter en granskning av Lotteriinspektionen i fjol fick de en varning för att allvarligt ha brutit mot reglerna. Endast i en av alla granskade annonser framgick att det var Socialdemokraterna som stod bakom, och då endast med finstilt text i botten.

Kombilotteriets annonser kan komma att granskas igen. I ett inslag på lotteriets sajt i dag intervjuas en kvinna som vunnit 1,1 miljoner kronor. Hon poserar med en check och säger:

”Kontot var tomt och det var två veckor till löning och jag sa till mig själv att något måste hända om jag ska kunna fortsätta så här. När jag såg brevet från Drömreselotteriet tänkte jag att det såg lite speciellt ut, men jag förstod ändå inte den chock som skulle komma.”

I riktlinjerna från Spelbranschens etiska råd SPER, där Kombispel är medlemmar, är det uttryckligen förbjudet att framställa lotter som en lösning på ekonomiska problem.

Även lagstiftningen reglerar hur spelannonser får se ut. Enligt Elin Häggeborn, jurist på Konsumentverket med inriktning på spelreklam, kan Konsumentverket öppna tillsynsärenden om man upptäcker spelreklam som inte är måttfull.

– Vissa av Kombispels annonser skulle vi möjligen kunna granska utifrån att spelföretag inte bör anspela på att spel kan vara en lösning på ekonomiska problem. Men jag kan inte på förhand säga hur en sådan prövning skulle sluta, säger Elin Häggeborn.

I en annan annons uttalar sig Göran, som vunnit två miljoner kronor. ”Jag visste att jag aldrig skulle bli rik genom att jobba ihop pengarna och bestämde mig för att skaffa en lott. Den som inte spelar kan aldrig vinna! Jag kartlade alla lotterier och fann att Kombilotteriet har högst vinstchans.”

En annan annons har rubriken ”Köp den dyraste champagnen du hittar!”. I senaste numret av Kombispels egna tidning, som skickas ut till lottprenumeranterna, ägnas ett uppslag åt en köpguide för lyxbilar i miljonklassen. På nästföljande sida finns en helsidesannons för Kombispels ”Motorlotteriet”.

Anna Hult, som är jurist på Konsumentverket inom området kredit- och betaltjänster, har fått ta del av DN:s material. Hon är kritisk till hur lottförsäljningen går till.

– Det är fruktansvärt att man låter människor spela för pengar som man inte har. Det borde inte vara så, för då sitter man antagligen som konsument i en redan svår sits. Det man ser på Kombispels marknadsföring är att de gärna vill påskina att om du har en dålig sits i dag så kan de göra den bättre, säger Anna Hult.

Särskilt kritisk är hon till att redan skuldsatta tillåts köpa lotter på kredit.

– Att man låter en konsument som hamnat i betalningssvårigheter fortsätta spela på lotteriet tycker jag är bedrövligt, säger hon.

I regeringens pågående arbete med att reformera spelmarknaden förslås att lottköp på kredit även fortsatt ska kunna undantas förbudet. Något som Konsumentverket är kritiskt till i sitt remissyttrande.

– Vi tycker inte att man ska ha ett undantag för spel på faktura, speciellt inte om man sedan behöver driva in pengarna med Kronofogden. Då får man väl begära förskottsbetalning för att få kunna vara med i lotteriet, det finns det inget som hindrar, säger Anna Hult, jurist på Konsumentverket.

DN granskar – här kan du lämna anonyma tips till våra granskande reportrar

Läs mer: DN:s spelannonspolicy
