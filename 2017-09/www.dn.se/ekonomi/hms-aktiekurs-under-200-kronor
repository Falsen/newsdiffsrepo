H&amp;M:s aktiekurs under 200 kronor
Direkt-DN

Ett antal uppdateringar av analyser har på senare tid lyft frågan om bolagets marginaler och flera banker och analyshus har justerat ner sina prognoser för bruttomarginalen med sänkta riktkurser som följd.

Bruttomarginalen är ett mått för att visa hur mycket ett bolag tjänar på sin försäljning.

I rapporten för det andra kvartalet uppgav H&M att ett högre utgående varulager med stor sannolikhet innebar högre prisnedsättningsnivåer i tredje kvartalet jämfört med motsvarande kvartal föregående år, ”för att ge höstsäsongen bästa möjliga start”.

I den sammanställning som pronostjänsten SME Direkt gjorde i början av juli, efter rapporten för det andra kvartalet, räknade analytikerna i snitt med en bruttomarginal kvartal tre på 53,3 procent, ner 0,7 procentenheter jämfört med året innan. Men sedan dess har det hänt en del.

Banken Société Générale sänkte på måndagen sin riktkurs för H&M med 28 kronor till 167 kronor. Riktkursen visar vad en analytiker anser vara en rimlig nivå för ett bolags aktie.

I slutet av förra veckan sänkte JP Morgan sin riktkursen till 185 kronor från 190 kronor.

Måndagens besked pressade ned bolagets aktikurs till under 200 kronor. Det är den lägsta nivån sedan 2011, skriver di.se.

För H&M:s aktieägare har det varit en tung period. Från toppnivån för två och ett halvt år sedan har aktiekursen sjunkit med  drygt 43 procent.

Bolaget kommer med sin rapport för vinstutvecklingen för de senaste nio månaderna den 28 september.
