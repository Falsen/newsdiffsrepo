Viking Line får kritik för resevillkor
Jonas Desai

Enligt Konsumentverket brister rederikoncernen Viking Lines avtalsvillkor på flera punkter. I granskningen hittas bland annat ”ett antal brister vad gäller villkorens och marknadsföringens överensstämmelse med gällande rätt”.

Verket menar att Viking Line inte skött sitt ersättningsansvar till resenärer och att konsumenternas resevillkor inte respekteras. Vidare nämns att Viking Line i sina avtalsvillkor förbehåller sig rätten att ändra tidtabeller och pris men även dra in turer efter att resan bokats.

– Det får inte vara så att konsumenterna inte förstår villkoren och det är förstås viktigt att resevillkoren följer lagen, säger Matilda Norrman på Konsumentverket.

Matilda Norrman, som är ansvarig i tillsynsarbetet gällande Viking Line, kan dock inte uttala sig om Viking Line faktiskt gjort något fel.

– Huruvida Viking Line gjort sig skyldiga till detta vill jag inte kommentera förrän de har fått chans att svara på ärendet.

Sista svarsdatum i ärendet har Konsumentverket satt till den 25e september.

– Men normalt sett svarar företag innan deadline, säger Matilda Norrman.

Viking Lines presschef Eleonora Hansi har i skrivande stund inte tagit del av utlåtandet från Konsumentverket.

– Jag kan inte kommentera något jag inte tagit del av, säger Eleonora Hansi.
