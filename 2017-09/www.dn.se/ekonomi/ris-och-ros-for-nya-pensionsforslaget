Ris och ros för nya pensionsförslaget
Dan Lucas

DN kunde i går avslöja att regeringens utredare av den statliga premiepensionen, Stefan Lundbergh, föreslår en rad radikala förändringar av systemet.

Det mest uppmärksammade är att han vill ändra inriktning på Såfa, den fond som förvaltar sparandet åt de sparare som inte gör ett aktivt val för sin premiepension.

Lundbergh vill att fonden ska ha som mål att skydda den framtida pensionsinkomsten och inte som nu ha ett mål om hög avkastning.– Jag har tagit inspiration av traditionella pensionsförsäkringar, sade Lundbergh till DN i går.

Det skulle förvandla ”soffliggarfonden” (som Såfan ibland kallas för) till något helt annat. En traditionell pensionsförsäkring, som livbolagen har erbjudit under lång tid, ger garantier till spararen att denne får ut ett visst belopp.

Men för att klara det måste fondförvaltaren i allmänhet minska på risken och då blir också –i de flesta fall – avkastningen lägre.

Johan Florén på Sjunde AP-fonden skyndar sig att påpeka att han inte hunnit läsa hela Lundberghs utredning, men han är kritisk till det som kommit fram.

– Det som skulle vara bra, om man nu har en traditionell livbolagslösning i åtanke, är att vi då skulle kunna investera i reala tillgångar (fastigheter och infrastruktur). Då skulle vi kunna sätta ihop en bättre portfölj än i dag och det vore bra för spararna, säger han.

– Om det däremot går ut på att sänka den förväntade avkastningen så har jag svårt att se poängen. Det betyder att halva svenska folket får lägre pensioner, fortsätter han.

Johan Florén påpekar att premiepensionen är en mindre del av den totala statliga pensionen. Inkomstpensionen är den som ger mest för de allra flesta.– Alla som har premiepension har också inkomstpension. När vi sjösatte Såfan var uppdraget att se pensionen som en helhet.

– Man går snett om man ser premiepensionen som isolerad enhet, tillägger han.

Florén påpekar också att det finns en risk att framtida generationer kommer att få sämre pensioner, mätt som andel av slutlön, än tidigare generationers. – I det perspektivet så bör man använda de möjligheter som finns för att få en bra avkastning. Det är bra om vi kan använda risken som spararna har för att höja pensionerna. säger Florén.

Även Fredrik Nordström, vd för Fondbolagens förening, är kritisk. I en skrifltig kommentar påekar han att det är inkomstpensionen som ska ge trygga pensioner och att premiepensionen ska komplettera.

– Vi kan se att premiepensionen gett mer än dubbelt så hög avkastning (6,7 procent) som inkomstpensionen (3 procent). Om det fortsätter på samma väg så kommer en framtida pensionär att få cirka 2.500 kronor mer i pension – per månad – jämfört med om de pengar som nu sparas i premiepensionen hade gått in i inkomstpensionen, fortsätter han.

Skandias koncernchef Frans Lindelöw tycker däremot att Lundberghs förslag är bra. Det liknar dessutom ett förslag som Skandia presenterade i somras.

– Förslaget påminner mycket om hur det ser ut på tjänstepensionssidan. Det är klokt att nyttja erfarenheterna därifrån med kvalitetssäkrade utbud av fonder och sparformer med bredare investeringsmöjligheter som traditionell försäkring, säger Lindelöw

– Sjunde AP-fonden är såklart världens bästa fond när vi haft åtta år av fantastiska börsuppgångar, men det är klokt att tänka lite längre och fundera på om maximal risk är vad som uppfyller syftet med den allmänna pensionen, fortsätter han.

Lundberghs förslag ska bearbetas i pensionsgruppen och där stod det klart redan i går att flera av de borgerliga partierna är skeptiska – milt uttryckt.

Det gäller även för moderaternas representant Lars-Arne Staxäng.– Det är ingen hemlighet att alliansen har haft en större förkärlek till premiepensionen än vad Socialdemokraterna har haft, säger han.– Den motsättningen finns kvar och den finns också i den här utredningen, tillägger Staxäng.
