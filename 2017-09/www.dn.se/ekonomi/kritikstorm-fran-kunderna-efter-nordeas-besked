Kritikstorm från kunderna efter Nordeas besked
Jonas Desai

”Vi finns här för våra kunder”, sa Nordeas Sverigechef Anna Storåkers efter beskedet om huvudkontorets flytt till Finland. Frågan är om kunderna finns kvar för Nordea.

Bara några timmar efter att Nordea offentliggjort flyttbeskedet hade ett stort antal kommentarer kommit in på storbankens Facebooksida. De allra flesta var kritiska.

”Ni kan dra! Men betala tillbaka er skuld till svenska folket först”, skrev en användare.

”Jag skäms på eran bekostnad, har varit kund i 50 år, det är något jag ångrar i dag. Tycker ni samtidigt med flytten kan byta namn till Girigbanken!” skrev en annan.

Svaren från Nordea höll god ton mitt i kritikstormen och hänvisade oftast till att Nordea fortsatt kommer att tillhöra de allra största skattebetalarna, samt att flytten till Finland inte kommer att påverka verksamheten i Sverige.

Statsminister Stefan Löfven sa under torsdagen att han förstår att folk är arga.

– Hela förutsättningen för att banken finns är svenska skattebetalare och tacken för det är: Nu flyttar vi huvudkontoret, sa Löfven efter regeringens sammanträde i Gävle.

Nordeas Presschef Petter Brunnberg menade att han inte märkt av något förhöjt tryck på Nordeas kundtjänst och Facebooksida.

– Vi får ofta många samtal till vår kundtjänst och vi är förberedda på de frågor som dyker upp.

Men varför är folk arga?

– Vissa har undringar och funderingar över vad flytten innebär. Vårt huvudsvar är att det inte kommer att påverka vår verksamhet.

Är ni rädda för att ert varumärke skadas?

– Det vet jag inte. Vi försöker alltid vara förberedda på de frågor som dyker upp.

Niclas Strandh, som är varumärkesexpert och digital brand planner på JMWGolin, instämmer i att Nordea hade förberett sig på en kritikstorm efter flytten.

– Fler och fler inser hur viktigt det är att scenarioplanera, inför mediestormen men även konsumentstormen som till exempel sker på Facebook, säger Niclas Strandh och fortsätter.

– En viktig del i modern marknadskommunikation är att hantera konversationen. Nordea har garanterat aktivt arbetat med att analysera diskussionen för att avgöra vilka kommentarer som faktiskt var värda att svara på.

Med rätt approach, menar Niclas Strandh, kan varumärket skyddas även i kristider.

– Det många också lärt sig är att konsumenten har ett kort minne. Hanterar man konversationen på rätt sätt så kan många konsumenter som hotat att lämna i stället bestämma sig för att stanna i längden.
