Discovery i rasande attack mot Com Hem
TT

Com Hem har lämnat ett nytt motbud i den pågående tvisten med Discovery Networks. Men motbudet fick det att rinna över för Discovery.

”Com Hem/Boxers senaste bud är ett dåligt skämt snarare än en seriös förhandling”, säger bolagets vd Henriette Zeuchner i ett pressmeddelande.

På Facebook skriver Com Hem att man har accepterat Discoverys förslag på ersättning, men att tv-bolaget valt att fortsätta konflikten. Zeuchner säger sig vara ”chockad över att Sveriges största tv-distributör blåljuger”.

Henriette Zeuchner kallar också Com Hems senaste bud för en ”bomb i förhandlingarna” och fortsätter:

”I deras helt nya – och bisarra – förslag kräver de att vi ska betala DEM en enorm summa pengar för att ens få komma tillbaka till deras plattform. De antydde även att det var straffet för att vi stått upp emot dem.”

– Det är kärnan i det, de ljuger och har kommit med ett fullständigt bisarrt upplägg. Com Hem/Boxer kontrollerar över 50 procent av den svenska marknaden och har en vinstmarginal på 50 procent. De använder sin storlek för att diktera villkoren, säger Discoverys presschef Dan Panas till TT.

Com Hem vill inte bemöta Discoverys hårda formuleringar.

– Vi är ledsna över det här, vi är ju trots allt deras kunder. Men det är under vår värdighet att kommentera det, så vi avstår, säger presschefen Fredrik Hallstan.

– Vi vill inte heller kommentera pågående förhandlingar och alla deras påståenden i medierna, även om Discovery vill göra det. Vi ska försöka fortsätta förhandlingarna på ett seriöst och värdigt sätt.

VM-kvalmatchen mellan Sverige och Belarus som tv-tittarna riskerade att snuvas på frivisades på söndagskvällen på nätet via Discoverys egen playtjänst och på Aftonbladet. Enligt Com Hem tackade Discovery dock nej till att visa matchen gratis även i marknätet.

Läget har varit helt låst i förhandlingarna mellan Discovery och Com Hem. Distributören hävdar att färre tittar på Discovery Networks kanaler. Discovery i sin tur hänvisar till MMS tittarmätningar och menar att de tvärtom ökar i antal tittare.

När de två parterna inte kunde komma överens och avtalet löpte ut natten mellan torsdag och fredag, försvann kanalerna från Com Hem/Boxers kunder.

När Dan Panas får frågan om varför just Discovery vid upprepade tillfällen har hamnat i strider med distributörer som leder till att kanaler släcks ner vill han inte svara. I stället upprepar han flera gånger att Discovery vill ha ”en rimlig ersättning”.
