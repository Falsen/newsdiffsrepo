Utredare vill ersätta soffliggarfond
Dan Lucas



Såfan är den fond som förvaltar pensionssparandet åt de sparare som inte vill välja en fond i den statliga premiepensionen, PPM.

Fonden har gått bra. I fjol hade den en avkastning på över 15 procent, mot knappt nio procent för snittet av de över 800 fonder som finns i PPM. Den har också haft en bättre avkastning än genomsnittet sedan starten för PPM vid sekelskiftet.

Men Stefan Lundbergh tycker att Såfan har fel inriktning. Han menar i stället att en fond för människor som inte vill välja i stället för att satsa på en hög avkastning, ska inrikta sig på att inflationsskydda den framtida pensionsinkomsten.

I en dragning för den parlamentariska pensionsgruppen på torsdagseftermiddagen, hade han som huvudförslag att Såfan ska ersättas av vad som bäst liknar en traditionell pensionsförsäkring. En sådan har lägre risk, men också i de flesta fall en lägre avkastning.

För den sparare som vill välja ska det i förstaskedet finnas ett litet antal valalternativ.

– För den som vill välja bör det finnas ett begränsat antal färdiga paket att välja bland, säger Lundbergh till DN.

– Det kan till exempel vara en generationsfond, tillägger han.

Så här långt liknar förslaget de upplägg som finns för tjänstepensionerna i de stora kollektivavtalsområdena. Men Stefan Lundberh lägger till ytterligare en nivå.

– För den som säger att det här inte räcker, ska det finns en möjlighet att gå vidare till ett fondtorg för att där välja fonder, säger han.

Men det ska inte vara fritt fram för fondbolag att få tillträde till detta torg. Här vill Stefan Lundbergh att staten, kanske via en AP-fond, ska upphandla och granska fonder och förvaltare.

– Det har funnits för många oseriösa bolag på fondtorget, säger Lundbergh.

Bakgrunden till förslagen är skandalerna runt fondbolagen Falcon Funds och Allra i fjol. De ledde till att Pensionsmyndigheten fick i uppdrag att ta fram förslag på åtgärder för att skärpa skyddet för spararna.

Myndigheten lade fram ett 30-tal förslag i juni som pensionsgruppen också ska ta ställning till. Bland dessa finns att fonder måste kunna visa minst tre års avkastning för att få vara med i PPM, att högst hälften av fondens samlade förmögenhet får finnas i PPM och att fonden ska förvalta minst 500 miljoner kronor för att få vara med.

Dessutom vill myndigheten att telefonförsäljning av PPM-fonder förbjuds och att spararna själva ska skriva under när de vill byta fonder.

Socialminister Annika Strandhäll säger att förslagen syftar till att stärka konsumentskyddet i premiepensionen.

– Det ska inte gå att lura till sig pensionsspararnas pengar, så kan vi inte ha det i ett trygghetssystem. Det senaste årets härvor med olika pensionsbolag visar att premiepensionssystemet behöver åtgärder på kort och lång sikt.

– Rapporten visar att vi behöver utveckla pensionssystemet och att premiepensionen måste utgå från hur människor faktiskt agerar, inte hur vi vill att de ska agera. lägger hon till.

Lundberghs rapport kommer att behandlas av pensionsgruppen under hösten.

Lundberghs förslag kommer sannolikt att vara allt för svårsmälta för de borgerliga partierna, som sitter i pensionsgruppen. De har betydligt lättare att gå med på Pensionsmyndighetens förslag.

Centerns representant i gruppen, Solveig Zander, är skeptisk.

– Jag är inte direkt avvisande, jag behöver läsa förslagen först, ord för ord. Men jag är skeptisk, säger hon.

Liberalernas representant, Mats Persson, är "definitivt" skeptisk.

– Premiepensionen har haft en genomsnittlig avkastning på sju procent per år. Det här förslagen riskera att leda till sämre pensioner, säger han.
