Brexit och strejk orosmoln för SAS
Pia Gripenberg

Sommaren har varit ett rejält tillskott för SAS. Intäkterna för perioden maj-juli steg med runt tio procent jämfört med motsvarande period i fjol. Resultatet före skatt blev nästan en miljard bättre och landade på strax under två miljarder kronor.

Vinsten är väsentligt högre än vad analytikerkåren spått.

Bakom vinstlyftet ligger sänkta kostnader till följd av effektiviseringar och en svagare dollar. Passagerarna har dessutom köpt fler tilläggstjänster som extra bagage, plats i lounger och förbokade sittplatser. En stark konjunktur och kall sommar har också spätt på reslusten.

Flygbolaget behöver pengarna eftersom man står inför stora investeringar i flygplansflottan.

– Närmaste fem till sju åren lämnar en hel del flyg vår flotta eftersom de faller för sin ekonomiska livslängd. Vi behöver ersätta dem och investera i storleksordningen 30 miljarder kronor utöver den förnyelse som just nu pågår, säger SAS vd Richard Gustafson.

SAS och svenska pilotföreningar har nyligen kommit överens om ett treårigt avtal. I Danmark och Norge kärvar däremot förhandlingarna. Norska pilotföreningen har varslat om strejk från den 11 september och danska pilotföreningen från 16 september.

– Det är alltid extremt olyckligt med strejker. Vi gör vad vi kan för att undvika den och jag är övertygad om att det går att finna en lösning innan tidsfristen rinner ut, säger Richard Gustafson.

Ett annat orosmoln är de tröga Brexitförhandlingarna. Lämnar Storbritannien EU den 29 mars 2019 (som är tidtabellen) utan ett avtal påverkas flygbranschen rejält eftersom medlemsstaterna har ett så kallat open skies avtal med varandra och viktiga länder utanför EU.

– Det skulle bli enormt problematiskt. Storbritannien måste göra bilaterala avtal med samtliga. Stora delar av infrastrukturen skulle temporärt riskera att haverera och det förstår alla inblandade, säger Richard Gustafson.

Han är därför övertygad om att parterna når en lösning, men vill ha den på plats runt sex månader före Brexit.

– Många skulle annars ha svårt att planera sina nätverk med rutter och tidtabeller, säger han.

Det fina resultatet för tredje kvartalet gör att SAS höjer sin prognos för verksamhetsåret. Utsikten är nu att resultatet före skatt och engångsposter kommer att bli högre för 2016/2017 än för föregående räkenskapsår.

Tidigare var prognosen att SAS väntades visa ett positivt resultat före skatt och engångsposter.

SAS-aktien steg på Stockholmsbörsen på tisdagsförmiddagen med över 6 procent.
