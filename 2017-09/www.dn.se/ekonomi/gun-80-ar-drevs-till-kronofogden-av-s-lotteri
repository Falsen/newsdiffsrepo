Gun, 80 år, drevs till Kronofogden av S lotteri
Mattias Carlsson

Socialdemokratiska lotteriet Kombispel har sedan 2014 drivit över 8.000 personer till Kronofogden för obetalda lotter. En av dem är Gun, 80 år från en mindre ort i södra Sverige. Hon skäms över att ha hamnat hos Kronofogden och vill inte framträda med sitt efternamn. Dagens Nyheter har granskat handlingarna i hennes ärende.

– Jag miste min man i november i fjol och vi bodde ute på landet i hus men jag kunde inte bo kvar där. Så när jag flyttade in till stan ringde jag till dem och sa att jag ska inte ha några lotter mer, de sa att de antecknade det. Men rätt som det var kom det nya räkningar, säger Gun.

Som nybliven änka hade Gun svårt att sköta ekonomin så även dottern engagerade sig för att få Kombispel att sluta skicka räkningar. Men först när ärendet gick vidare till Kronofogden slutade räkningarna komma.

– Då hörde Kronofogden av sig till mig och då fick jag ju tala om som det var och min dotter talade också om att vi hade ringt och sagt att vi inte ska några lotter, säger Gun.

Ärendet gick då vidare till tingsrätten, men Kombilotteriet betalde inte ansökningsavgiften i tid och ärendet avskrevs till slut. Det innebar att Gun aldrig behövde betala skulden. Men händelsen har gjort att Gun känner sig otrygg och hon säger att knappt vågar svara i telefon längre av rädsla för telefonförsäljare.

– Man är inte trygg i samhället längre, allt går bara ut på att lura oss gamla människor. Man trodde aldrig att det skulle bli så här, jag är ju lantbrukartös och har fått med mig hemifrån att man ska göra rätt för sig och vara ärlig. Det är svårt att hänga med, tycker jag.

– Det är ju inte klokt att det är Socialdemokraterna som gör det här. Dom har jag ju röstat på i alla, alla år, säger Gun.
