Jobbcoachen: "Enkla jobb finns redan"
Ida Yttergren

Det är goda tider på svensk arbetsmarknad. Allt fler får jobb och efterfrågan på arbetskraft är hög men många står fortfarande långt ifrån arbetsmarknaden. En rad aktörer har kommit med förslag på enklare jobb som riktar sig mot personer som står långt ifrån arbetsmarknaden. Men entreprenören och styrelseledamoten i Svenskt Näringsliv, Maria Mattsson Mähl, hävdar att den typen av arbeten redan finns.

– Det finns gott om enklare jobb på svensk arbetsmarknad, som inte ställer särskilt stora krav på utbildning eller kompetens och dessa ökar, säger hon.

Hon driver företaget Alpha CE som arbetar med personer som står långt ifrån arbetsmarknaden. Varje vecka träffar företagets anställda arbetsgivare som vill rekrytera utan krav på längre utbildning, menar hon.

Maria Mattsson Mähl

– Det har skett ett paradigmskifte på svensk arbetsmarknad. För några år sedan ställde arbetsgivarna krav på både utbildning och kunskaper i svenska språket, säger hon.

I stället säger hon att problemet ligger i att det finns inlåsningseffekter som bromsar, där många fastnar hos olika myndigheter.

– En arbetstagare kan vara tvungen att samtidigt hantera SFI, kommunen, Arbetsförmedlingen och Migrationsverket samtidigt. Det behövs aktörer som hittar individer som vill arbeta och som sedan håller ihop kontakten med myndigheter och arbetsgivare. Många företag är beredda att anställa och lära upp men orkar inte sätta sig in i myndigheternas system och blanketter, säger hon.

Rådande kompetensbrist inom många områden har gjort att arbetsgivare har sett till att justera arbetsuppgifter och arbetsfördelning så att de kan rekrytera personer med lägre utbildnings- eller kompetensnivå, enligt Maria Mattsson Mähl. Många har också slopat kravet på att arbetstagare måste kunna prata svenska.

I stället för nya definitioner som riskerar att bli en pappersprodukt anser hon att det behövs någon som projektleder processen. Som inspiration nämns den tyska modellen, där lärlingsprogram hålls ihop av en koordinator – en funktion som Alpha CE ska fylla.

Max hamburgarrestauranger är en av företagets mångåriga partners. En av personerna som anställts via AlphaCE är Nasim Mohammadi, som kom till Sverige för två år sedan. Efter att ha lämnat Afghanistan bodde han i Italien i nio år, men den ansträngda italienska ekonomin gjorde det svårt att få jobb och han bestämde sig för att åka till Sverige. Tidigare hade han arbetat bland annat som bagare, diskare och assisterande kock och var därför van vid att arbeta i restaurangmiljö.

– Jag tycker att det är trevligt att arbeta inom restaurangsektorn så jag ville gärna göra det, säger han.

Vid sidan av arbetet läser han svenska. Arbetsuppgifterna varierar mellan tillagning i köket, hjälp vid betalningsautomaterna eller så kan de innefatta att hålla rent ute i restaurangen. Den sociala kontakten är den bästa delen av arbetet, menar han.

– Jag tycker om att få träffa kunder. Då kan jag samtidigt öva på språket. Det händer att vi har kunder som pratar spanska och italienska så då får jag träna på att prata det också, säger han.

Arvid Norberg, som är restaurangchef där Nasim Mohammadi arbetar, ser inte begränsade svenskkunskaper som något hinder. Även om personer som står i kassan gärna ska behärska svenskan är det inte nödvändigt för andra arbetsroller på restaurangen. Och på många sätt kan andra språk komma väl till pass.

– Vi är en internationell arbetsplats och många av våra kunder är turister. Då är det bra att ha människor som förstår andra språk, säger Arvid Norberg.

Sedan 2010 har Arbetsförmedlingen i uppgift att snabba på nyanländas väg in på arbetsmarknaden. Jämfört med resten av EU-länderna har Sverige en låg arbetslöshet bland inrikes födda, men en hög arbetslöshet bland utrikes födda. År 2015 låg arbetslösheten bland utrikes födda i Sverige på 15 procent. Totalt låg arbetslösheten i landet på 6,6 procent. I Tyskland var endast 7,4 procent av de utrikes födda arbetslösa.

– Arbetsförmedlingen har en svår roll. När vi är inblandade kan de ägna sig åt att vara en kontrollfunktion, säger Maria Mattsson Mähl.
