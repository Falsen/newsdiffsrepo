Regeringens förslag på vinsttak i välfärden klart
Juan Flores

Regeringen och Vänsterpartiet är nu överens om hur vinsterna i välfärden ska begränsas. Förslaget innebär ett vinsttak för privata välfärdsföretag inom skolan och omsorgen, skriver SVT.

Överenskommelsen bygger på Ilmar Reepalus (S) förslag i betänkandet ”Ordning och reda i välfärden”, och slår fast att vinsterna ska begränsas till ett tak på sju procent av det operativa kapitalet, plus statslåneräntan.

Det är den modellen som ska gälla för friskolor och företag inom omsorgen.

Regeringen kommer att lägga fram förslaget till riksdagen trots att det inte finns någon majoritet för det.

– Det här är viktig fråga som har debatterats i svensk politik i tre decennier. Nu har vi äntligen tagit fram ett konkret förslag och då är det rimligt att riksdagen får behandla det, säger civilminister Ardalan Shekarabi (S) till SVT.

Vinstbegränsningen ska omfatta verksamhet som bedrivs enligt skollagen, socialtjänstlagen och lagen om stöd och service till funktionsnedsatta.

Regelverket ska inte gälla verksamhet som bedrivs enligt hälso- och sjukvårdslagen.

Oppositionen är dock fortsatt mycket kritisk till planerna. Såväl L, C, M som SD kommer att rösta mot förslaget.

– Det är chockerande att regeringen nu går vidare med ett förslag som har sågats av remissinstanserna. I praktiken innebär detta ett vinstförbud för de företag som finns inom skola och omsorg, säger Liberalernas Jan Björklund till DN.

– Detta skulle kraftigt minska valfriheten för äldre och föräldrar och skulle sannolikt driva flera av företagen i konkurs.

Finns det något positivt med att minska vinsterna för välfärdsföretagen?

– Nej. Sådana förslag bör avslås. Däremot är vi beredda på att diskutera skärpta krav som ska stoppa oseriösa aktörer. Statsministern har lovat att kalla till överläggningar med Alliansen om detta men det har han inte gjort, och det ser jag som ett svek. Istället viker han sig nu för Jonas Sjöstedt.

Centerledaren Annie Lööf skriver till DI att det är ”ett svek mot hundratusentals elever och brukare”.

– Rätten för föräldrar att välja skola till sina barn, för funktionsnedsatta att välja sin omsorg och för äldre att välja sitt äldreboende är oerhört viktig. Den möjligheten försöker nu S, MP och V strypa, menar hon.

SD:s skolpolitiske talesperson Stefan Jakobsson säger till DN att partiet istället vill att skolor som vill ta ut vinster först måste lägga upp en buffert som ska kunna säkerställa att de skolorna också kan slutföra undervisningen för de elever man har om offentliga medel dras in. Detta för att ingen skola ska behöva hamna i det läge som John Bauergymnasiet i Jönköping gjorde när skolan över en natt gick i konkurs 2013.

Stefan Jakobsson säger också SD vill se ett förstatligande av delar av den svenska skolan:

– På sikt vill vi att hela skolan ska förstatligas, men det finns problem eftersom lokalerna i dag ägs av kommunerna, så i vår kommande budget föreslår vi att bland annat skolhälsovården ska tas över av staten och på så vis bli likvärdig över hela Sverige. Det skulle plocka bort en del av skolpengen vilket i sin tur innebär att vinsterna i välfären minskas.

Moderaternas finanslandstingsråd i Stockholm skriver i en kommentar till DN att förslaget kommer att slå hårt mot de privata aktörerna, som är flest i Stockholms läns landsting.

– Regeringens besked innebär en temporär andhämtning för sjukvården, men hotet mot de privata vårdföretagen kvarstår. Att S och V tillsätter en ny utredning med målet att införa vinsttak även i sjukvården visar att de fortsatt är döva inför den tunga kritik som framkommit, säger Irene Svenonius (M), finanslandstingsråd.

Enligt Moderaterna går Sveriges välfärd ”en mörk framtid till mötes”.

– Ett vinsttak kommer urholka och utradera valfriheten samt leda till sämre kvalitet, säger Irene Svenonius.
