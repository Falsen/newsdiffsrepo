Nyfiken på livet i en cell? Nu har du chansen
Ulrika By

Ett och annat ögonbryn höjs i dagarna på Centralstationen i Stockholm. Där, mitt i den konstanta strömmen av förbipasserande, finns under hela veckan en alldeles autentisk fängelsecell, en bil som annars transporterar misstänkta och dömda brottslingar samt en fotboja vem som helst får prova.

Runt den lite överraskande installationen cirkulerar också många kriminalvårdare – alla bereda att svara på allmänhetens alla frågor som svensk kriminalvård.

– Vi tyckte att det var dags för oss att visa upp oss. Vi är ju av naturliga skäl en ganska sluten myndighet, trots att Sverige är en stormakt i världen när det gäller kriminalvård, säger Pelle Ekman som är processledare för något som Kriminalvården kallar för myndighetens "satsning på arbetsgivarvarumärket".

För det handlar långt ifrån om att bara visa upp sig – det handlar minst lika mycket, eller kanske mer, om att få folk att söka jobb inom Kriminalvården. För den iögonfallande, veckolånga "reklamplatsen" på Stockholms central har myndigheten betalat 450.000 kronor.

– Sverige går på högvarv, alla slåss om arbetskraften. Vi vill givetvis locka så många som möjligt att söka jobb hos oss, så att vi kan få dem som är mest lämpade för det angelägna uppdrag vi har, konstaterar Martin Klaar, chef för kompetensförsörjningsenheten inom Kriminalvården.

Kriminalvården, som är Sverige fjärde största myndighet, har i dag närmare 12.000 medarbetare som har en rad olika typer av uppdrag och yrken. Närmare 8 miljarder omsätts varje år.

Varje dag hanterar man ungefär drygt 16.000 ”klienter”, det vill säga personer som antingen dömts till fängelse för brott eller som misstänks ha begått brott.

Majoriteten av dess, 11.000 individer, har kontakt med Kriminalvården via Frivården, som bland annat ansvarar för övervakning av villkorligt frigivna och personer dömda till skyddstillsyn samt samhällstjänst.

Den näst största klientgruppen är de 3.800 personer som avtjänar straff på anstalt och 1.600 personer som sitter häktade – i väntan på rättegång och dom. 92 procent av dessa "klienter" är män.

Jesper Lind, kriminalvårdare på anstalten i Österåker har jobbat där i drygt ett år. Han kom från ett jobb inom Försvarsmakten.

– Jag trivs verkligen med mitt yrke. Vi arbetar väldigt nära de intagna och det känns meningsfullt att vara en del i det utmanande förändringsarbete som många av dem måste och vill gå igenom. Ingen dag är den andra lik, berättar Jesper Lind.

Men det betyder givetvis inte att det saknas rutiner. Varje morgon väcker han de intagna klockan 07.00 – sedan har de en timme på sig att förbereda sig på frukost. Efter den inträder de intagnas så kallade sysselsättningsplikt och 19.00 låses de in igen

– Alla måste jobba, plugga eller delta i behandling eller annan ordnad verksamhet. För det får de 13 kronor i timmen. Vårt mål är att bryta de onda cirklar som den intagne oftast hamnat i och möjligheterna för individen är stora; vi erbjuder även yrkesutbildningar, säger Martin Klaar.

Den som befinns lämplig att arbeta inom kriminalvården får inledningsvis en 20 veckor lång och betald utbildning. Med lämplighet avses gymnasiekompetens, en tro på att människor kan förändras, en grundsyn som bygger på människors lika värde och en vilja att jobba i "team".

– Vi jobbar stenhårt med förändring, för att varje individ ska kunna komma tillbaka till samhället utan brottslighet, säger Martin Klaar.

Återfallsprocenten är i dag runt 29 procent – att jämföra med 42 procent för tio år sedan.
