Riksbanken lämnar styrräntan oförändrad
TT

Någon justering av ränteprognosen blev det inte heller. Nästa räntehöjning beräknas komma i mitten av 2018.

Riksbanken höjer inflationsprognosen och räknar nu med att inflationsmålet på 2 procent nås i år. Därefter väntas inflationen, enligt måttet KPIF, pendla runt målet under 2018–2019.

Även tillväxtprognosen skrivs upp av Riksbanken. Direktionen räknar nu med en tillväxt på 3,2 procent i år och 2,7 procent 2018.

Tidigare spådde Riksbanken att tillväxten skulle bli 2,2 respektive 2,4 procent i år och nästa år.

Riksbanken lämnar trots det styrräntan oförändrad på rekordlåga minus 0,50 procent och låter sitt program för stödköp av statspapper löpa på som planerat till årsskiftet.
