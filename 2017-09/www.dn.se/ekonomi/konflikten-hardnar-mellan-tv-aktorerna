Konflikten hårdnar mellan tv-aktörerna
Ida Yttergren

Tonläget i den infekterade tvisten mellan Com Hem/Boxer och Discovery Networks hårdnar. Förhandlingarna fortsätter men konflikten verkar snarare trappas upp än närma sig en lösning. Com Hems senaste motbud i förhandlingen väckte raseri hos motparten.

– Den senaste bomben som släpptes av Com Hem är helt bisarr. Det är ett ondskefullt skämt snarare än en seriös förhandlig, säger Discoverys presschef Dan Panas.

Samtidigt intygar parterna om att diskussionen fortgår.

– Vi fortsätter förhandla och hoppas på en lösning så fort som möjligt. Förhandlingarna har pågått under helgen och fortsätter framåt. Vi jobbar vidare, säger Fredrik Hallstan, presschef på Com Hem.

Den första halvleken av söndagens VM-kvalmatch mellan Sverige och Belarus sågs på kanal 5 av 583.000 tittare, trots att halva befolkningen inte hade tillgång till kanalen. Matchen visades även gratis på Discoverys sajt Dplay och på Aftonblandet.se

Dan Panas säger att Com Hem ägnar sig åt ”översitteri”.

– De utnyttjar sin dominanta position för att sätta maximalt tryck på oss, säger Dan Panas.

Efter motbudet skrev Discoverys vd Henriette Zeuchner bland annat i ett pressmeddelande att budet var ett ”dåligt skämt”. Com Hem möter tonen i kritiken med kalla handen.

– Vi vill inte sänka oss den nivån. Det är under vår värdighet. Vi fokuserar på att försöka lösa det här, säger Fredrik Hallstan.

Förhandlingarna har pågått sedan slutet på förra året men har uppmärksammats i samband med att Com Hem/Boxers kunder förlorat kanaler till följd av att parterna inte kunnat enas i ett nytt distributionsavtal.

Mattias Grafström, vd på Telekområdgivarna, säger till Sveriges Radios Ekot att kunderna kan ha rätt till kompensation i form av prisavdrag eller hävning av abonnemang. Han råder kunder att i första hand kontakta sin operatör.
