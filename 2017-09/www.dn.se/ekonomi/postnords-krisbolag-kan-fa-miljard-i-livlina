Postnords krisbolag kan få miljard i livlina
Pia Gripenberg

Krisen för Postnords dotterbolag Postnord Danmark är på väg att bli akut. Enligt den danska tidningen Børsen förhandlar nu Danmark och Sverige om ”en livlina” – ett första tillskott på en miljard danska kronor.

Enligt uppgifter till Børsen ska länderna vardera gå in med mellan 500 och 600 miljoner danska kronor (uppemot 760 miljoner svenska kronor).

Det skulle i så fall vara ett avsteg från den danska linjen att ägarna ska skjuta till kapital utifrån de ägarandelar de har. Postnordkoncernen ägs till 60 procent av den svenska staten och till 40 procent av den danska. Företrädare för danska regeringen har tidigare ansett att ägarna ska bidra med kapital utifrån ägarandel.

Sveriges näringsminister Mikael Damberg har dock sedan i vintras upprepat sin ståndpunkt: att krisen är ”i huvudsak ett danskt problem”. Därmed är det också på Danmark som ansvaret för en räddning ska falla – utan att det påverkar Sveriges ägarandel.

Som DN kunde berätta för en vecka sedan har svenskarna till och med hotat att begära Postnord Danmark i konkurs om ägarna inte kan komma överens.

Det danska erbjudandet skulle, om det stämmer, vara ett försök att få parterna att närma sig en överenskommelse. Det är dock högst oklart om svenskarna går med på förslaget. DN har sökt Mikael Damberg för en kommentar. Via sin pressekreterare låter han meddela att ”han inte för förhandlingar via medierna”.

Per Nikolaj Bukh, professor i ekonomi vid Ålborgs universitet säger till Børsen att tillskottet bara är en tillfällig lösning för bolaget.

– Nu handlar det om att köpa sig lite tid till att få en reell strategi for den framtida verksamheten, säger han till tidningen.

Som DN tidigare har berättat är krisen för Postnord i huvudsak en följd av att den danska staten drivit digitaliseringen väldigt långt och snabbt. Så gott som all kommunikation mellan den offentliga sektorn och medborgarna sker numera via digitalt och inte genom fysiska brev.

Postnord Danmark har inte kunnat ställa om i den takt som krävts. Det har lett till att resultatet för dotterbolaget år för år försämrats och bolaget är nu illa ute. I samband med bokslutet i vintras blev det känt att Postnord AB skjutit till en miljard svenska kronor i danska dotterbolaget.

Enligt uppgift till DN måste dotterbolaget före årsskiftet ha ytterligare kapital för att undvika att behöva upprätta en kontrollbalansräkning.

I vintras slog ledningen för Postnord larm. Den behöver ett kapitaltillskott på tre miljarder svenska kronor för att klara en omställning av produktionen och klara av att betala de mycket generösa avgångsvederlag som över 3.000 danska postanställda har rätt till.

Läs även: Fusionen blev dansk skalle för Postnord
