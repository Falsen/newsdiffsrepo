Beslut om Nordeas flytt kommer i dag
TT-DN

Nordea har inte velat säga något om hur och när under dagen banken kommer att meddela beslutet. Nyhetsbyrån Direkt erfar att styrelsemötet hålls i Köpenhamn, en uppgift som inte har bekräftats.

På DN:s fråga om när beskedet om flytten väntas komma svarar Petter Brunnberg, presschef hos Nordea att det ska komma någon gång under dagen.

Hur kommer Nordea att kommunicera det?

– Det kan jag inte heller säga något om, men det kommer du att märka, säger Petter Brunnberg.

Om Nordea väljer att lägga sitt huvudkontor någon annanstans handlar det om något hundratal tjänster i ledningen som flyttar. Den svenska bankverksamheten påverkas inte.

Om Sverige skulle vinna eller förlora i finansiell stabilitet på en Nordeaflytt har bedömare varit oeniga om sedan vd Casper von Koskull först vädrade planerna i mars. Men politiskt är de en het potatis. Många har pekat på symbolvärdet i om en av Europas största banker inte vill vara kvar i Sverige.

Bakgrunden till att Nordea utrett en flytt är regeringsbeskedet i början av året att avgifterna till den så kallade resolutionsreserven, som används i kristider, skulle höjas. Förslaget kom samtidigt som planerna på en skatt på finanssektorn skrotades. Sedan dess har regeringen gått bankerna till mötes och mildrat förslaget.
