E-handlarna brottas med enorma klädreturer
Pia Gripenberg

E-handeln har vuxit snabbt senaste åren. Kläder och skor är mest populärt att handla, men den kategorin returneras också mest. Många företag erbjuder fri returrätt, vilket leder till att kunder köper samma vara i olika storlekar eller färger och skickar tillbaka de som inte önskas.

Zalando, som snart ska öppna lager i Sverige, har fri returrätt och dessutom hundra dagars öppet köp.

– Jag har inte statistik över returandelen för varje enskild marknad, men sammantaget för Europa ligger den på 50 procent. Vartannat plagg skickas tillbaka. Returer är en del av vår affärsmodell, säger Jan Bartels, logistikchef hos Zalando.

Företaget Boozt har en returgrad på 35-40 procent. Det är i nivå med eller något under konkurrenternas, enligt uppgifter som företaget släppte i samband med sin börsnotering i juni.

Hos svenska märket Asket är den "bara" 20 procent, vilket bland annat beror på att företaget arbetar med basvaror av bra kvalitet.

– Vi fokuserar på tidlösa klassiker, de plagg som verkligen används i en garderob, och har en permanent kollektion. Då kan vi också ha fler storlekar, som 15 storlekar för t-shirts i stället för fem, och ta hänsyn till att folk har olika kroppsformer, berättar August Bard Bringéus.

Till en början befarade grundarna att de många storlekarna kunde förvirra kunderna och ge höga returerna. Men genom att förklara systemet på sajten har returerna hållits nere.

– 20 procent är otroligt lågt i branschen, säger August Bard Bringéus.

Från början var det just kvalitet och perfekta passformer som Asket-grundarna letade efter. I takt med att man lärt sig mer om modebranschen och besökt fabriker har hållbarhetsfrågan blivit viktigare.

– Kvalitet och passform har hamnat i skymundan när industrin med sin fast-fashion vill kränga på folk mer och mer. Vi vill uppmuntra till att köpa färre, men bättre plagg. Bakom varje t-shirt, oavsett om den är från H & M eller Yves Saint Laurent, ligger mänskligt hantverk. Man kan fråga sig om det är rimligt att en t-shirt kan kosta mindre än en lunch, säger August Bard Bringéus.

Returgraden är högre på mogna marknader, alltså länder där kunder är vana med e-handel.

– Där känner sig folk trygga med att ta hem grejer och att kunna skicka tillbaka dem, säger Arne Andersson, e-handelsexpert på Postnord.

Han, och andra som DN talat med, tror därför att returandelen kommer att öka. Dessutom gör företag som Zalando det allt lättare att returnera genom att på sina håll hämta varorna hos kunderna.

Returer urholkar dock vinstmarginalerna hos företagen. Men fria returer bedöms som viktiga för att kunderna ska våga beställa varor. Många företag vill inte begränsa dem eftersom de då riskerar att tappa försäljning.

Men returer påverkar också miljön. Generellt anses e-handel vara mer klimatvänligt än traditionell handel eftersom kundernas bilåkande antas minska.

– Om kläder skickas till ett utlämningsställe dit kunden tar sig till fots eller med cykel minskar klimatpåverkan med nästan 20 procent. Men sedan har vi returerna och frågan vad som händer med dem, säger forskaren Sandra Roos vid forskningskoncernen Swerea, som ägs av staten och näringslivet.

Hon känner till att företag, särskilt när de precis börjat med e-handel, inte har byggt upp återvinningssystem eftersom det är kostsamt. I stället förstörs kläderna.

– Då är ju plötsligt miljöpåverkan stor. Det är allvarligt om kläder som tillverkats, med utsläpp av kemikalier i u-länderna och så vidare, bara slängs, säger hon.
