Rekordmånga handlar på nätet
TT

E-handeln fortsätter att växa inom allt från matvaror till välgörenhet. På fyra år har omsättningen ökat med 45 procent, från drygt 75 miljarder kronor till nästan 110 miljarder i år, visar en årlig rapport från företaget Dibs.

– Trenden de senaste åren är att svenskar handlar allt mer på nätet. Detta i och med att fler olika typer av varor och tjänster köps eller betalas online när fler branscher digitaliseras. Så den här utvecklingen kommer bara att fortsätta, säger Daniel Larsson, vd på Dibs, som hjälper företag med betalningar på nätet.

Totalt handlar 89 procent av svenskarna på nätet.

Många gör det för att spara tid, hela 74 procent. Flera gör det också för att det är enkelt att jämföra priser och produkter.

– Det är ett sätt att förenkla vardagen för många och har gått från fysisk butik till ett knapptryck i mobilen, säger han.

De som handlar mest på nätet är personer mellan 25 och 35 år och de som handlar minst är 66–74-åringar. Däremot är det familjegruppen med äldre barn som spenderar mest pengar, 3 735 kronor per månad.

Samtidigt minskar köp av resor för första gången. Där har omsättningen gått från 51 miljarder förra året till drygt 49 miljarder i år.

– Framför allt är det charterresor som går ner en hel del. Det är mycket lättare i dag att beställa sitt eget flyg och hotell än det var innan, säger Daniel Larsson.

Men köp av resor, som står för ungefär 50 procent av all e-handel, är fortfarande den största kategorin på nätet.

– Det är inte mycket annat du lägger så stora summor pengar på under ett år, säger han.

TT: Tror du trenden med handel på nätet kan vända?

– Jag har svårt att se att det skulle kunna gå bakåt i det läge vi är i dag, säger Daniel Larsson.
