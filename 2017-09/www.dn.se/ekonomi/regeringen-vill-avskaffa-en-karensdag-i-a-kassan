Regeringen vill avskaffa en karensdag i a-kassan
Tove Nandorf

– Blir du av med jobbet ska du inte också bli fattig, framhåller arbetsmarknadsminister Ylva Johansson.

Regeringen har de senaste åren vidtagit en rad förändringar i a-kassan. Inte minst höjningen av taket 2015, från 680 till 910 kronor. Och i maj i år förbättrades de deltidsanställdas möjlighet att stämpla.

Före valet nästa år räknar arbetsmarknadsminister Ylva Johansson också med att lägga förslag som ska underlätta även för personer med svagare anknytning till arbetsmarknaden, som upprepade tillfälliga anställningar, att kvalificera sig för ersättning. Dessa grupper uppfyller i dag inte a-kassornas villkor.

– Vi tänker oss att kvalificeringen till a-kassan kan göras mer stegvis, säger Ylva Johansson.

I sin kommande budgetproposition för 2018 föreslår alltså regeringen ännu en förändring: Karensvillkoret i arbetslöshetsförsäkringen för den som blivit uppsagd sänks från sju till sex dagar. Det innebär att en dag mindre av ersättning faller bort än i dag.

– Det kommer att påverka den första månadens a-kasseersättning ganska mycket, säger Ylva Johansson.

– När man förlorar jobbet kommer man redan ned på en lägre inkomstnivå, man ska inte behöva drabbas av en onödigt lång karens heller.

Arbetsmarknadsministern understryker att de ovan nämna förändringarna i a-kassan – höjt tak och att fler har rätt till ersättning – inte inneburit att fler de facto lever på a-kassa:

– Trots att oppositionen hävdade att högre tak skulle leda till fler a-kassemottagare och högre arbetslöshet arbetar 200.000 fler i dag än när regeringen tillträdde. Andelen personer som på något sätt är beroende av arbetslöshetsförsäkring, sjukförsäkring, sjukpension, etableringsersättning eller försörjningsstöd är det lägsta sedan början av 1990-talet säger Ylva Johansson.
