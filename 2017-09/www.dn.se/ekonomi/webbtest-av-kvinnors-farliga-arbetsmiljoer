Webbtest av kvinnors farliga arbetsmiljöer
Tove Nandorf

Forskningen visar, enligt myndigheten, att arbetsplatser där kvinnor är i majoritet ofta har sämre arbetsmiljö än arbetsplatser i mansdominerade sektorer. På kvinnodominerade arbetsplatser saknas ofta de resurser, hjälpmedel och den utrustning som kan finnas i mansdominerade verksamheter.

Arbetsmiljöverket vill hjälpa arbetsgivarna att synliggöra skillnader och behov och har därför tagit fram ett nytt webbverktyg med ett frågeunderlag kring bemanning, organisation, arbetsmiljö, kommunikation, ledning, styrning, krav och resurser. Exempel på frågor är ”Hur många medarbetare har cheferna ansvar för?” och ”Är det tydligt och klart för alla hur de ska prioritera när tiden inte räcker till?”

Verktyget riktar sig främst till kommuner. Men det kan användas av alla organisationer som är så pass stora att det går att jämföra två olika verksamheter hos en och samma arbetsgivare.

Testet ger inte något fullödigt svar på huruvida arbetsmiljön uppfyller lagstiftningens krav, säger Minke Wersäll, sakkunnig på Arbetsmiljöverket och tidigare projektledare för Kvinnors arbetsmiljö.

– Men det kan ge ett underlag för att uppmärksamma ojämställda förhållanden, vilket kan påverka förutsättningarna för att uppfylla kraven.
