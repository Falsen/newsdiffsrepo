Majoritet känner inte till bostadsministern
Hans Arbman

Bostadsbristen och bostadsbyggandet är frågor som diskuteras livligt runt köksborden, på seminarier och tidningarnas debattsidor. När svenskarna ska värdera de viktigaste politiska frågorna kommer bostadspolitiken på tionde plats, före områden som försvaret, skatter, socialförsäkringar och näringspolitik.

Men de politiska partierna tycks inte ha varit särskilt bra på att förklara var man står i bostadsfrågorna.

Drygt hälften av svenskarna mellan 18 och 79 år kan inte svara på frågan om det finns några skillnader mellan de politiska blocken när det gäller bostadspolitiken.

Det är undersökningsföretaget Novus som på uppdrag av branschorganisationen Sveriges byggindustrier frågat svenskarna om bostadspolitiken.

Tre av tio svarar att det inte finns några skillnader mellan de politiska partierna. Endast 17 procent av de tillfrågade svarar att partierna skiljer sig åt i bostadsfrågor. Det som då lyfts fram är synen på marknadshyror, skillnader i synen på om det ska byggas hyresrätter eller bostadsrätter och om man ska förlita sig på marknadskrafterna eller ta socialt ansvar.

– Man får nog se det som ett underbetyg till politiken att de inte bättre lyckats var de står i de olika bostadsfrågorna, säger Björn Wellhagen, näringspolitisk chef på Sveriges byggindustrier.

Över hälften av de tillfrågade kan inte svara på vilket parti de tycker har den bästa bostadspolitiken. Ännu osäkrare känner sig de yngre väljarna. I åldersgruppen 19–29 år uppger 72 procent att de inte kan säga vilket parti som har den bästa bostadspolitiken.

Regeringens nuvarande bostadsminister Peter Eriksson har inte heller lyckats nå fram till väljarna. En majoritet, sju av tio, kan inte svara på vad landets bostadsminister heter.

Däremot tycks väljarna ganska överens om att det behövs fler blocköverskridande överenskommelser om bostadsfrågorna. Sex av tio ställer sig positiva till det, men endast fyra av tio tror att det kommer att ske inom det kommande året.

Inte heller Björn Wellhagen tror på någon uppgörelse inom en snar framtid.

– Då måste man ta tag i de stora frågorna om hyressättningssystemet och beskattning av bostäder. Det är känsliga frågor för väljarna och därmed riskfyllt för partierna, säger han.
