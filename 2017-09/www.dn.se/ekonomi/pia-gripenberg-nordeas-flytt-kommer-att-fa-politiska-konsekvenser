Pia Gripenberg:   Nordeas flytt kommer att få politiska konsekvenser
Pia Gripenberg

Vad händer nu?

– Nu börjar en juridisk- och ekonomisk process för Nordea att få Helsingfors som sin formella hemvist. Rent praktiskt handlar det om att några hundra personer på huvudkontoret, med vd Casper von Koskull i spetsen, får nya kontorsrum.

– I sitt pressmeddelande skriver man: ”Vi räknar med att endast ett begränsat antal medarbetare påverkas av flytten, och Nordea fortsätter att vara en stor skattebetalare på alla sina fyra hemmamarknader.” Det betyder att banken försöker minimera den skada som kan komma om kunder blir upprörda över flytten.

– Räkna framför allt med att flytten får politiska konsekvenser. De borgerliga partierna lär gå hårt åt regeringen och tala om att ”viktiga företag drivs ut ur landet”. Den diskussionen lär hålla på hela vägen till valdagen nästa år.

Vad betyder det här för Sverige?

– För svensk del krymper finanssektorn rejält och en hel del företag med kringtjänster till Nordea kan komma att påverkas. Det är inte är bra för ett land som Sverige som vill dra till sig högkvalificerade jobb.

– Samtidigt minskar den finansiella risken för svenska staten eftersom det nu blir Finland och EU som får det formella ansvaret att hantera Nordea om banken hamnar i en kris.

Läs mer: Nordea flyttar huvudkontoret till Finland

Hur påverkas kunder och anställda i Sverige?

– Förmodligen mycket marginellt. I en DN-intervju i juli sade Casper von Koskull att Sverige är en av Nordea hemmamarknader och att man aldrig ska lämna den. Det budskapet upprepar banken nu i sitt flyttbesked.

– Störst påverkan blir om kunder flyttar sina pengar till andra banker. Flera stora fackförbund har sagt att de ska se över sina relationer med Nordea om banken flyttar. Rimligen fullföljer några av dem sina planer. Tappade kunder brukar i sin tur betyda tappade intäkter och krav på egna organisationen att sänka kostnaderna.

Varför vill Nordea flytta?

– Banken anser att man missgynnas genom att ha kvar huvudkontoret i Sverige, där framför allt kravet på en bankavgift upprör företagsledningen. Dessutom har ledningen flera gånger fört fram att överraskande politiska utspel av regeringen gör det svårt att förutse framtiden och därmed planera bankens verksamhet.

– Genom att bli en del av EU:s bankunion får Nordea samma spelregler som de stora bankerna på kontinenten, vilket gynnar banken eftersom kravet på högt eget kapital är lägre där än det är i Sverige.
