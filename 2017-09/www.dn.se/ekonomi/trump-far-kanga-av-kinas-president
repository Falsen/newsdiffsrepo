Trump får känga av Kinas president
TT-AP

Varningen kommer från Kinas president Xi Jinping och är – även om han inte nämnde USA vid namn – tydligt riktad mot den amerikanske presidenten Donald Trumps politik.

– En del länder har blivit mer inåtvända och mindre villiga att ta del i internationellt samarbete, och effekterna av deras ändrade politik blir allt djupare, sade Xi Jinping under Brics-ländernas pågående möte i staden Xiamen i Kina.

Trump har sedan han tillträdde deklarerat att USA drar sig ur Parisavtalet om klimatförändringar, samt sagt att handelsavtal utgör ett hot mot amerikanska arbetstillfällen.

Brics är en akronym för de engelska namnen för medlemsländerna i gruppen: Brasilien, Ryssland, Indien, Kina och Sydafrika.
