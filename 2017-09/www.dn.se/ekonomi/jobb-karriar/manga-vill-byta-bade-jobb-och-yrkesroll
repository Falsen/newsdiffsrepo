Många vill byta både jobb och yrkesroll
Tove Nandorf

Folkuniversitetets karriärexpert Charlotte Hågård konstaterar att fler och fler i den åldern söker hjälp med att hitta nästa steg i sitt yrkesliv. Ofta handlar det om kvinnor runt 50 som har gjort karriär inom privata näringslivet.

– Nu har de tröttnat på affärsfloskler, annat ”corporate bullshit” och återkommande uppslitande omorganisationer, konstaterar Hågård.

37 procent säger att de känner sig oinspirerade. Fyra av tio vill byta arbetsgivare och en tredjedel vill byta yrkesroll helt.

– De vill göra något som känns mer meningsfullt, med större direkt betydelse för andra människor, än att sitta på ett kontor och vara ett litet kugghjul i ett stort maskineri.

– Men över huvud taget är det mycket fler människor nu som vill flytta på sig. Till stor del tror jag det beror på osäkerheten och pressen i arbetslivet. Jag har hållit på med det här i 25 år och ser att vantrivseln på arbetsplatserna har ökat. Människor känner sig inte sedda och hittar inte sig själva mitt i allt rörigt, med snabba ryck och korta cykler.

De som söker karriärrådgivning är, enligt Charlotte Hågård, inte främst de som ofrivilligt blivit av med jobbet. Många längtar efter att arbeta med friskvård, gärna i egen regi. Mer flexibel arbetstid hägrar också. Och Folkuniversitetets undersökning bekräftar att egenföretagarna är den grupp som tycks vara mest tillfreds med sin arbetssituation: Bara 14 procent, knappt en av sex, vill göra något annat och bli anställd.

Men bland alla de som vill göra något annat är det bara 13 procent som aktivt söker en ny yrkesroll eller arbetsgivare. Framför allt för att de inte riktigt vet vad de vill jobba med.

– Många vill ta sig vidare, men känner att de saknar verktyg, säger Folkuniversitetets marknadschef Mona Lanneskog.

Drygt en av tio, 12 procent, säger att de inte hittar något att söka. En av tjugo drar sig för den hårda konkurrensen.

Förr var jobbsökandet enklare, konstaterar Charlotte Hågård.

– Det var bara att kolla tidningarnas platsannonser, skicka ett cv till en arbetsgivare och hoppas att få komma på intervju. I dag är det snårigare, man måste gå via hemsidor, sociala medier, och sökmotorer som Monster med flera. Rekryteringsföretag sitter som mellanhänder. Många drar sig för det, eller förstår inte hur de ska göra.

Barometern visar att 43 procent saknar ett uttalat mål med sitt yrkesliv, en karriärplan, vilket är en ökning med 7 procentenheter sedan 2016. Hälften av de tillfrågade säger att de skulle vilja lära sig att bättre utnyttja sina styrkor och talanger i arbetslivet.

42 procent uppger att de har svårt att klara arbetsbelastningen, 12 procent tycker att det är svårt att hålla jämna steg med de yngre kollegorna. 21 procent önskar sig större teknikkunskaper, 18 procent efterlyser personlig utveckling och 15 procent vill lära sig mer om ledarskap.

Totalt genomfördes undersökningen med ett representativt urval av den svenska befolkningen i åldrarna 40–55. Barometerns mål är att få fram hur yrkesverksamma som arbetat ett tag ser på sin karriär och olika möjligheter till utbildning.
