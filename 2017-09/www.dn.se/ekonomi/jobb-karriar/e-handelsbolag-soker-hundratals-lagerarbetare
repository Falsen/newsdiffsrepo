E-handelsbolag söker hundratals lagerarbetare
Helena Sjödin Öberg

För e-handelsbolagen är det viktigt att kunderna får sina paket så fort som möjligt. Det har gjort att tyska Zalando nyligen bestämde sig för att bygga ett stort lager i Upplands Bro, norr om Stockholm, och anställa 300 personer. Förra veckan fanns över 600 lediga jobb i hela landet och prognoserna visar att det kommer att råda brist på lagerarbetare i Småland, Halland och Västra Götaland. På andra håll i landet är det tvärtom.

Lars Karlsson, ombudsman på Transportarbetareförbundet, är lagerarbetare ett framtidsjobb?

– Jag är lagerråtta själv, men hade du frågat mig för tjugo år sedan hade jag sagt nej. Men i dag: Ja. Du gör inte bara en enda sak som att plocka eller köra truck. Du tar del av hela lagerprocessen, samordnar transporter och jobbar med logistik.

Zalandos nya lager kommer att ligga i Brunna i Upplands Bro och byggs klart under året. Längre söderut, i Nässjö, flyttar Intersport i september in i ett nytt stort helautomatiserat lager. Företaget tar med sig sina anställda men nyrekryterar över 30 nya lagerarbetare. Vd Marcus Winbergh berättar om den så kallade autostore, den 18.000 kubikmeter stora, moderna anläggningen med robotar som hämtar varor från olika lådor. Robotarna plockar varorna direkt när beställningen skickas. Men de klarar sig inte utan människor.

– Nej, personalen ser så att det går rätt till, lägger ned allt i kartonger och gör i ordning dem så att de kan skickas i väg, förklarar Marcus Winbergh.

Även han får frågan om lagerarbete är ett jobb för framtiden.

– Det beror på vad man vill. Det kommer alltid finnas en plats för de som är förändringsbenägna, säger han och fortsätter:

– En lagerarbetares profil har ändrats. Det ska vara mer snabba ryck, tänka nytt, innovativt, vara beredd på att utveckla processer hela tiden så att vi blir mer effektiva. Vi behöver inga ingenjörer från KTH, utan för oss krävs det att vi har passionerade och dedikerade medarbetare på vårt lager som förstår vikten av att göra jobbet lika bra som i butiken.

Många av de som arbetar på svenska lager är anställda av bemanningsföretag och även om lönen är ungefär densamma som för fast anställda, är osäkerheten större.

– På ett bemanningsföretag får du bara full lön om du blir anlitad. Det betyder en enorm press. Det är bland de inhyrda som vi ser de flesta tillbuden, säger Fredrik Ståhlberg, ombudsman på Handelsanställdas förbund som också organiserar lagerarbetare.

På Simon Edström logistics i Upplands Bro jobbar ett trettiotal personer. För dem är det viktigast med samarbetet. De försöker variera arbetsuppgifter och hjälpas åt där det behövs.

– Det är viktigt att man känner att man är behövd på ett jobb för att man ska trivas. Om någon av oss är borta säger vi ”han eller hon är sjuk i dag”. På det stora lagret jag jobbade på tidigare sade de inte att någon var sjuk. De sade ”vi är åtta timmar kort”, berättar lagerarbetaren Jonas Norén.

E-handeln ökade med 16 procent i Sverige förra året. I USA ser man en liknande trend, där e-handelsbolaget Amazon den senaste månaden varit ute på en rekryteringsturné i flera delstater för att anställa lagerpersonal. Transportarbetareförbundet får allt oftare in rapporter om att försändelserna bli tyngre och tyngre, vilket gör lagerjobbet slitsamt.
