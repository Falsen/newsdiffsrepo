”Jag har inget att göra på jobbet, men vågar inte prata om det”
Gunilla Arhén

Fråga: Jag har fått en ny tjänst på företaget jag jobbat på ett tag. Tjänsten är även ny på företaget. Mitt problem är att jag inte har något att göra. I början fanns det en del arbete, men nu gör jag ingenting. Läser tidningar på nätet hela dagarna. På den tidigare tjänsten här var det ungefär likadant. Jag får dåligt samvete när jag tänker på att mina kollegor tror att jag jobbar. Jag hoppas att det kanske blir bättre i höst när semestertiderna är över.

Jag är rädd för att prata med någon om detta. De kanske tror att jag är dum i huvudet eller så får jag sparken. Vad gör jag?

Svar: Vad enades du och chefen om att ditt arbete skulle innebära när du tillträdde tjänsten? Har du det nedskrivet? Annars, tänk igenom vad chefen sa. Utgå från det och fortsätt med att tänka igenom vilka arbetsuppgifter du skulle kunna göra. Ser du några behov? Ser du något som du tror kan vara viktigt för företaget? Var kreativ.

Gör en lista, dels med det lilla arbete du gör, dels med förslag på vad du skulle kunna göra.

Stäm möte med din chef, och prata utifrån dina listor.

Förr eller senare kommer de att upptäcka att du inte har något jobb, och då blir det pinsamt om du inte har tagit upp problemet innan. Du kanske behöver vägledning av chefen i hur du ska arbeta. Du kan inte fortsätta mörka, det blir bara värre ju längre tiden går. Och det är inte bra för din självkänsla och fortsatta jobbutveckling.
