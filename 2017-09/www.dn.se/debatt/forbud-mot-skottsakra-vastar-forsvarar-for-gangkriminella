DN Debatt.  ”Förbud mot skottsäkra västar försvårar för gängkriminella”
Patrik Andersson, Kommissarie, Sektionschef, Polisens Underrättelseenhet, Region SydSven Delin, Inspektör, Gruppchef, Polisens Underrättelseenhet, Region SydPernilla Persson, Inspektör, Gruppchef, Underrättelsesektionen Polisområde Malmö

Malmö har en unik geografisk position i Sverige, med nära anslutning till Danmark och kontinenten. Vi som arbetar med den brottsbekämpande verksamheten bevittnar ofta tidigt fenomen som först får fäste i Region Syd och senare sprids till resten av landet. Det var i södra Sverige som mc-brottligheten ursprungligen etablerade sig och det var Malmö som först kom att plågas av ett stort antal handgranatssprängningar och skjutningar. Södra Sverige fungerar som en viktig indikator på hur brottsligheten i Sverige kommer att utvecklas de kommande åren.

I Skåne har vi under de senaste åren haft svåra problem med gängrelaterad brottslighet. Inom underrättelsetjänsten har vi en relativt klar lägesbild av vilka personer som befinner sig i denna miljö, vi punktmarkerar uppskattningsvis ett hundratal individer som på olika sätt misstänks vara inblandade i den grova våldbrottsligheten i framförallt Malmö.

En gemensam nämnare för denna grupp individer är att de i tidig ålder är tungt kriminellt belastade återfallsförbrytare. De kör vanemässigt runt narkotikapåverkade i målvaktsbilar trots att de saknar körkort. De har ofta gripits med ett, eller flera, vapen men blivit utsläppta i väntan på åtal. Idag är det inte ovanligt att unga män som är misstänkta för mord och mordförsök rör sig fritt i samhället. Nästan alla av dessa unga män bär skyddsväst vilket gör dem till en unik grupp eftersom vi mycket sällan ser några andra kategorier av människor som är i behov av samma typ av skyddsåtgärder.

Det är dessa män som stormar in och radar upp sig på akutavdelningen på sjukhuset efter att någon av deras vänner eller fiender blivit skjuten.Vi har sett ett flertal skjutningar där gärningspersonerna riktat ett flertal skott mot huvudet för att försäkra sig om att döda offret som antas bära skyddsväst.

Varför väljer denna grupp att sätta på sig skyddsväst? Svaret är enkelt, vi frågar dem ofta och de erkänner villigt att det är för att de är rädda. Skyddsvästen är en förutsättning för att våga lämna hemmet, umgås med likasinnade, och fortsätta med sin brottsliga verksamhet. Skyddsvästen blir ett slags möjliggörare för att hålla sina territorier trots brinnande konflikter. Vi inom underrättelsetjänsten vill gärna beröva gängkriminella denna falska psykologiska trygghet.

Att en person som lever under hot skyddar sig är fullt rimligt och i högsta grad rationellt. Det finns dock andra sätt att skydda sig, polisen erbjuder hotade personer ett fullgott skyddspaket givet att den hotade berättar om hotbilden och hotaktörens avsikter. Denna logik gäller dock inte för kriminellt belastade personer som har ett intresse av att fortsätta med sin verksamhet. Tar vi bort möjligheten för en kriminellt belastad person att röra sig fritt i miljön så återstår endast möjligheten att, exempelvis, gömma sig hemma eller lämna den kriminella miljön där hotet finns. Detta har en avkylande effekt i pågående konflikter.

Det finns en utbredd uppfattning inom de gängkriminella grupperingarna om att skyddsvästar räddar liv och det är troligtvis sant i några enskilda fall. I ett fåtal skjutningar det senaste året har skjutna undvikit skador i bröst och mage tack vare skyddsvästen. Men vi har också sett ett flertal skjutningar där gärningspersonerna riktat ett flertal skott mot huvudet för att försäkra sig om att döda offret som antas bära skyddsväst. I dessa fall har den blotta trosföreställningen om att offret kan ha skyddsväst skapat ett svårare skadeläge för brottsoffret. I det enskilda fallet så är det troligtvis så att en skyddsväst kan rädda liv, men fenomenet gör att kriminella personer flyttar fram sina positioner och tar risker som de annars inte skulle våga ta.

Kriminella personer med skyddsväst skapar större risker för sig själva och andra genom att tillåtas fortsätta med beteenden som är osunda. Skyddsvästar har endast en roll i konfliktområden där en krigssituation är rådande och där vapen är en naturlig del av vardagen. Lagstiftaren har tydliga intentioner att vi inte skall leva i ett sådant samhälle i Sverige, därför kan en lagstiftning som förbjuder skyddsvästar för obehöriga fungera som en normerande återhållande faktor.

En stark invändning mot förbud mot skyddsväst är att individer själva bör få bestämma hur de vill klä sig. Detta argument är lätt att ta till sig men om vi ser skyddsvästen som ett funktionellt plagg som vissa behöriga grupper får bära blir det mindre absurt. Vi tillåter, exempelvis, inte i dagsläget att obehöriga får gå runt i uniformer och kalla sig väktare. En ordningsvakt har en tydlig arbetsuppgift och behöver en viss utrustning för att kunna utföra sin tjänsteutövning.

En liknelse skulle kunna göras vid knivlagen, en byggnadsarbetare som har arbetskläder och utför ett ärende har goda skäl att bära kniv på allmän plats, en gängkriminell som befinner sig på samma plats med en kniv i fickan kan åtalas för brott. Denna uppdelning är inte godtycklig, det finns en tydlig praxis för tillämpningen av denna lagstiftning.

Ytterligare en jämförelse kan göras med maskeringsförbudet vid demonstrationer. Trots en mycket tungt vägande lagstiftning gällande mötesfrihet bestämde lagstiftaren att maskering vid våldsamma upplopp var ett så allvarligt problem att det var tvunget att samhället tydligt markerade mot denna begränsade grupp individer.

En framtida lagstiftning mot användande av skyddsväst för obehöriga bör anses vara ett bötesbrott men det viktiga är att polisen ges möjlighet att beslagta och förverka skyddsvästar från gängkriminella.

Det politiska budskapet under de senaste åren har varit tydligt, det skall vara krångligt att vara gängkriminell. Inom polisen lägger vi för tillfället mycket stora resurser för att sända detta budskap till de kriminella miljöer vi ständigt arbetar i. Men för att lyckas behöver vi en bättre verktygslåda av åtgärder. Ett förbud mot skyddsväst för obehöriga är en nödvändig, men inte tillräcklig, sådan åtgärd.

Förutom en ny lagstiftning med förhöjda straff och obligatorisk häktning för grovt vapenbrott så är ett förbud mot användande av skyddsväst för obehöriga den viktigaste åtgärden för att kyla ner konflikter som utmynnar i ”gangsterskjutningar”. En sådan lagstiftning bör inte leda till några orimliga konsekvenser för individer som inte befinner sig i kriminellt präglade miljöer.

Den danska lagstiftningen har under de senaste åren fungerat som en förebild för den svenska regeringens förslag på förnyad vapenlagstiftning. Nu när även Köpenhamn är hårt drabbat av gängskjutningar föreslår den danska regeringen att endast behöriga skall få använda skyddsvästar. Det finns goda skäl att även den svenska regeringen undersöker detta kraftfulla alternativ.
