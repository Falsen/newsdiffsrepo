Tone, 23, flyttade hem för att ha råd att utbilda sig
Amanda Dahl

Tone Bö Blomkvist, 23, och hennes föräldrar bor i en villa i en av Stockholms närförorter. Hennes rum ligger på övervåningen, mitt emellan hennes föräldrars och hennes lillebrors sovrum.

De senaste åren har hon bott här i perioder, men nu har hon flyttat tillbaka permanent. I stället för att leta efter en hyresrätt har hon bestämt sig för att spara pengarna. Sedan ska hon och hennes föräldrar försöka köpa en lägenhet tillsammans.

Läs mer: Tuff bostadsmarknad lockar fram bedragarna

– Ett dyrt andrahandskontrakt känns som att kasta pengar i sjön och jag har heller ingen möjlighet att få ett förstahandskontrakt, säger hon.

Nu arbetar Tone på en restaurang, men de senaste åren har hon också kämpat för att komma in på sin drömutbildning, läkarlinjen. Betygen räcker inte till och nu måste hon få tillräckligt höga poäng på högskoleprovet för att ha en chans.

– Att bo hemma är nästan en förutsättning för att jag ska kunna plugga så mycket som jag behöver.

Även om hon kommer bra överens med sina föräldrar är det lite slitsamt att flytta tillbaka till sitt gamla rum. De rutiner som hon har vant sig vid när hon har bott själv sitter kvar och det är ovant att behöva anpassa sig.Det är klart att det är tuffare nu än tidigare. Vi är fyra vuxna hemma, inte två föräldrar och två barn.

– Det är klart att det är tuffare nu än tidigare. Vi är fyra vuxna hemma, inte två föräldrar och två barn. Det blir annorlunda, säger Tone.

Bostadsrätterna de tittar på ligger en bit utanför tullarna. Där kostar ettorna omkring två miljoner kronor. Planen är att hennes föräldrar ska belåna sitt hus, ett lån som hon sedan ska betala av. Hade hon i stället själv velat ta det lån som krävs hade hon behövt tjäna 36.000 kronor i månaden, vilket inte är realistiskt.

Det blir många kvällspass på restaurangjobbet och på dagarna försöker hon förbereda sig inför högskoleprovet. Ibland sitter hon hemma, men ofta åker hon till biblioteket för att få arbetsro.

Läs mer: Här kan du hitta din nästa bostad

Tone står i bostadskön, men har inte gjort några försök att få en hyreslägenhet. Det är heller inte många hon känner som lyckats få tag på en lägenhet på det viset.

– Jag har en väldig tur som kan bo med mina föräldrar, både att vi kommer överens och att det finns plats. Sen är det också få som har möjlighet att få hjälp med en bostadsrätt, som får flytta runt i flera år innan de får någonting mer stadigt.

En av de som gjort just det som Tone vill undvika är Sara, 23 år. För nio månader flyttade hon tillbaka till Stockholm med sin pojkvän. Sedan dess har de bott på två olika adresser. Nu måste de flytta igen.

– Man hinner inte direkt börja känna sig hemma när man flyttar så ofta. Samtidigt har vi trivts bra i båda lägenheterna vi bott i hittills, det känns tungt att behöva flytta igen.Man hinner inte direkt börja känna sig hemma när man flyttar så ofta.

Deras nuvarande bostad är en tvårumslägenhet i Fruängen. Läget är bra och hyran går att betala. Men i slutet av september måste de vara ute och skola och arbete tar mycket tid från bostadssökandet. Sara hoppas nu att nästa boende kommer bli mer permanent, men att få ett sådant kontrakt är inte lätt. Särskilt eftersom ett längre hyreskontrakt ställer högre krav på en rimlig hyra och pendlingsavstånd.

– I dag betalar vi 9.500 kronor vilket är ganska okej. Smärtgränsen går väl omkring 10.000, men nu är vi mest glada om att vi hittar något över huvud taget. Allt vi kollat på hittills är för dyrt.

En av många lägenheter som Sara och hennes pojkvän fått tips om är Lisas bostadsrätt i Kristineberg. Lisa, 26, ska flytta till England under tre år för att studera och kommer under tiden hyra ut sin lägenhet. Längden på kontraktet och lägenhetens läge gör att den är mycket attraktiv.

Läs mer: Ordlista för dig på bostadsjakt

13.000 i månaden, så mycket planerar Lisa att ta för sin etta. Under de år hon bor i London blir lägenheten i Stockholm ett sätt att få in lite extra pengar. Trots att hon tror att hyran ”är lite för hög” är hon inte orolig för att bli anmäld. Enligt den så kallade privatuthyrningslagen får Lisa ta en så kallad kostnadsbaserad hyra. Det betyder att hyran ska vara driftkostnaden plus kapitalkostnaden på lägenheten. Men när Lisa bestämde andrahandshyran på sin lägenhet var det inte regelverket som spelade störst roll.

– Jag kommer kräva ungefär vad andra i området gör. Men jag lägger mig lite i underkant och skulle troligen kunna ta mycket mer.

Precis som Lisa säger är det inte ovanligt att andrahandslägenheter i Kristineberg och liknande områden ligger över 13.000. Ofta blir lägenheterna med höga hyror uthyrda till företag eller personer som behöver en övernattningslägenhet i Stockholmsområdet och inte bostad åt unga studenter. Sara och hennes pojkvän valde att inte gå vidare med Lisas lägenhet, de kommer inte ha råd att betala hyran.
