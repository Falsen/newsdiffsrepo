”Våld mot poliser har normaliserats”
Marijana Dragic

En stor polisinsats inleddes på Medborgarplatsen direkt efter att en polisman helt oprovocerat höggs i nacken vid 10.30-tiden på torsdagen. Överfallet skedde vid Medborgarplatsens tunnelbanestation, uppgång Björns trädgård.

DN:s reportageteam på plats blev vittne till att polisen fick första hjälpen och även till att den misstänkta gärningsmannen greps.

Den gripne anhölls vid 22-tiden på torsdagen av jouråklagare.

– Personen i fråga är 17 år. Jag kan inte svara på om det är en fastställd ålder eller en uppgiven, säger Karl Jigland på Åklagarmyndighetens presstjänst.

17-åring är anhållen på sannolika skäl misstänkt för försök till mord. Senast på söndag klockan 12 ska åklagare ta ställning till om personen ska begäras häktad. Åklagarmyndigheten hänvisar till förundersökningssekretessen vad gäller alla detaljer när det gäller den anhållnes identitet

– När vi fattar ett beslut om att anhålla någon så betyder det att vi har tillräckliga skäl att anta att dess identitet är fastlagd, säger kammaråklagare Carl Mellberg, som dock inte är förundersökningsledare i det här fallet.

Den skadade polismannen, som under veckan ingått i kommenderingen på Medborgarplatsen, fick lindriga skador och kunde lämna sjukhuset strax efter lunchtid.

Strax intill Björns trädgård pågår sedan flera veckor tillbaka en demonstration för stoppa utvisningarna till Afghanistan.

– Det har inget med den pågående demonstrationen på Medborgarplatsen att göra, det är två helt skilda händelser, säger Ronnie Tellberger, områdespolis på Södermalm till DN.

En poliskälla uppger för DN att det under våren och sommaren har funnits en hotbild mot polisen från personer som uppehåller sig i Björns trädgård.

– Hoten riktades mot en enskild polis och handlade om att de skulle ge sig på honom. Alla som jobbade under den här tiden fick informationen i samband med sina arbetspass. Det vi fick veta var att det inte var otänkbart att gruppen med anledning av detta skulle ge sig på andra poliser och att vi därför skulle vara extra vaksamma.

Det är oklart om polisen som hoten riktades mot är samma polis som blev knivhuggen på torsdagen. Polisen vill inte kommentera uppgifterna om hot alls.

– Vi kommenterar aldrig om det har inkommit hot mot enskilda objekt, säger presstalesmannen Lars Byström.När jag har varit på Medborgarplatsen har jag ofta tänkt att här kan någon rusa fram och skjuta mig, eller hugga mig. Det är sådana tankar som går igenom huvudet.

Polisen beskriver stämningen mellan de hotfulla personerna och polisen som ”spänd”.

– När jag har varit på Medborgarplatsen har jag ofta tänkt att här kan någon rusa fram och skjuta mig, eller hugga mig. Det är sådana tankar som går igenom huvudet. Dels för att det har blivit hårdare stämning men också för att det sker så många attacker mot poliser i till exempel USA. Det är det nya normala, säger poliskällan till DN.

Polisförbundets ordförande Lena Nitz säger att knivattacken är ytterligare ett bevis för att våldet mot poliser blir allt grövre. Hon blev oerhört orolig när hon nåddes av nyheten.

– Hjärtat bankade så hårt i bröstet. Det är en fruktansvärd händelse som visar vilken verklighet polisen arbetar i. Poliser utsätts för potentiellt dödligt våld och det är oacceptabelt. Det jag kan säga med säkerhet är att våldet delvis ändrat form, det har blivit grövre, säger hon.

Bara på torsdagen tvingades polisen hantera en knivskärning och en stenkastning mot polispersonal.

– Det som tidigare var exceptionella händelser är i dag nästan vardag i vissa områden. Jag misstänker att det finns ett mörkertal i polisers rapportering av hot och våld eftersom det har blivit så normaliserat. Situationen är så allvarligt att det inte längre bara är en arbetsmiljöfråga för polisen, det här är en attack mot demokratin.Vi märker i de utsatta områdena att vi möts mer med motstånd och våld. Våld mot tjänsteman, hot, stenkastning.

Hanif Azizi är områdespolis i Rinkeby och skyddsombud.

– Vi märker i de utsatta områdena att vi möts mer med motstånd och våld. Våld mot tjänsteman, hot, stenkastning. Det är några gånger i veckan som vi blir utsatta. Det rör sig inte samma personer som utsätts varje gång, men de flesta poliser har varit målsägande i sådana ärenden, säger Hanif Azizi.

Han tycker det verkar som att rättsväsendet anser att våld är något poliser får räkna med när de väljer yrket.

– Statistiken tyder på färre anmälningar, men jag upplever inte att våldet har minskat, snarare tvärtom. Jag tror att om man utsätts för våld om och om igen så kanske man blir avtrubbad och väljer att inte anmäla för att förenkla sitt arbete.

Hanif Azizi har flera konkreta exempel på när han själv har utsatts för oacceptabelt våld. Han har blivit nertacklad när han försökt gripa misstänkta personer, hans polisbil har fått samtliga däck punkterade och vid ett tillfälle körde en moped rakt in i honom.

– Det var medvetet för att föraren försökte undkomma gripande. Vi har också konkreta exempel på när personer som misstänkts vara poliser blivit misshandlade bara på den blotta misstanken. Det visar att det finns en hotbild mot poliser bara tillfället ges.

Hanif Azizi tror det viktigaste för att förbättra polisers arbetsmiljö vore att se till att det finns fler poliser på gatorna.

– Då blir vi fler som kan ingripa. Vet förövaren att de åker dit när de ger sig på polisen tänker de kanske till en eller två gånger till. Sedan kan jag tycka att man från lagstiftarens sida borde skicka tydligare signaler om att hot och våld mot personal är oacceptabelt. Jag tycker till exempel att man kan skruva till lagstiftningen så även poliser har rätt till ersättning om de utsätts för våld.
