Barnomsorg på OB-tid: C och L kritiska till beslut
John Falkirk

Förra året fick sammanlagt 200 barn omsorg under kvällar, nätter och helger. 120 av dem i hemmet och resten i förskolelokaler. Riktlinjer om att färre barn skulle få hjälp i hemmet fattades redan beslut om 2015, men i praktiken trädde de i kraft i juli i år. Samtliga barn ska nu tillbringa kvällar och helger på förskola om inte särskilda skäl föreligger.

Hittills i år har 58 ansökningar skickats in om särskilda skäl, men 42 av dem har fått avslag.

Utbildningsborgarrådet Olle Burell (S) menar att det är en utvidgning av barnomsorgen under obekväm arbetstid, och att Stockholm stad skjuter till 16 miljoner kronor.

– De allra flesta föräldrar får ihop det med hjälp av närstående. Men det finns de som inte gör det och de personerna ska kunna ta jobb de vill ha. Därför vill vi bygga ut verksamheten.

Läs mer: Ossian, 4 år, kan behöva vara dygnet runt på förskola

Han framhåller barnens och de anställdas miljö och säkerhet som anledningar till att verksamheten ska förläggas till lokaler.

– Vi vill garantera barnens säkerhet.

Vad menar du med det?

– Det är svårt att säga ordet, men jag tänker på pedofilskandaler. Det har hänt hemska saker i Sverige och det är viktiga saker att få bort alla risker för att sådant händer.

Menar du att det inte är säkert för barn att tas om hand om i sitt eget hem, av personal som föräldrarna själva har godkänt?

– Det är klart att det finns risker med det.

Olle Burell menar även att det handlar om arbetsmiljö.

Har du hört om några klagomål från personal som arbetar med barnomsorg i hemmet?

– Kommunal betonar att det är viktigt att verksamheten ska skötas professionellt av minst två personer på plats.

Utbildningsborgarrådet Olle Burrell (S). Foto: DN

Efter beslutet trädde i kraft har flera kulturarbetare varit öppet kritiska i sociala medier. Bland annat har skådespelaren Alexandra Rapaport lagt upp ett Facebookinlägg som riktar sig till Olle Burell.

– Jag tycker att det är upprörande därför att det drabbar i synnerhet barnen, men även ensamstående och låginkomsttagare som inte kan finansiera barnpassning privat, säger skådespelaren.

Oppositionsborgarrådet Lotta Edholm (L) är starkt kritisk till den indragna möjligheten med barnomsorg i hemmet:

– Om barn ska vara på förskolan både natt och dag blir det ett internat. Det finns ingen förälder som utsätter sitt barn för något sådant, säger Lotta Edholm.

Hon menar att det är en onödig satsning som stadshuset gör eftersom antalet ansökningar varit stabilt.

Under 2013 inkom 160 ansökningar om barnomsorg under OB-tid. Hittills har 173 ansökningar skickats in i år.

– Det är inte särskilt många som har det här behovet och det finns inget behov av att utöka verksamheten, säger Lotta Edholm.

Även Karin Ernlund, oppositionsborgarråd (C) är negativ till de rödgrönrosas beslut:

– Konstigt att han [Olle Burell] tar bort möjligheten när det fungerat bra för så många, säger hon.
