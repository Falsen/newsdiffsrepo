Mindre fylla och fler svartklubbar – så blir klubbhösten
John Falkirk

Av stilen att döma skulle man kunna tro att det är ett indieband som samlats för fotografering på Mosebackes champagneterrass. Men i själva verket är det en stor del av Stockholms klubbelit.

DN har frågat vad som händer på stan. Den mest pratsamme av dem, Joel Ighe, nöjeschef på Spy Bar och Mono på Nosh & Chow, är övertygad om att festandet i Stockholm har förändrats.

– Att gå till en nattklubb och få svinhög musik i örat på ett blinkande dansgolv, där man inte kan prata, tror jag inte folk är lika intresserade av i dag, säger Joel Ighe.

I stället vill man kunna göra flera saker än att dansa när man är ute, menar han, och får medhåll från artisten och dj:n Pauline Högberg. Hon är i dag kreativ chef för hotellet och baren Hobo.

– Folk går oftare ut fler dagar i veckan och kanske inte stannar ute lika länge. Spontant känns det som att man kanske går ut och unnar sig ett glas vin eller äter en middag i stället. Men som mycket väl kan sluta i en spontan utgång.Jag tror inte på att utesluta folk i klubbsammanhang. Världen är en kall plats ändå.

Enligt Pauline Högberg har klubblivet blivit mer uppblandat.

– Klädstilarna är inte lika avslöjande längre. Nu kan mycket väl se en person komma glidandes i kostym på en svartfest, eller en hipster på Stureplansklubben V.

En av höstens stora nyheter är gayklubben Backdoor, som kommer att ligga intill Tele 2 Arena. Bakom ligger Martin ”Miss Inga” Johansson.

– Vi har kaklat om baren i guld och satt in flera kristallkronor. Det kommer att bli en väldigt dekadent, klubbig stämning, säger han.

På fredagar kommer det vara mer ”typiskt, svenskt gay” med Eurovision och nittiotalsmusik. Lördagar kommer ha en ”hårdare” prägel. Martin Johansson gör en jämförelse med den legendariska klubben Berghain i Berlin.

– Vi börjar med en klubb som heter Cockbox. Kollektivet Erectus kommer även anordna många kvällar. De kommer boka dj:s från Berghain och klubben Panorama Bar i Berlin, säger Martin Johansson.

Han bedyrar samtidigt att alla är välkomna till Backdoor.

– Jag tror inte på att utesluta folk i klubbsammanhang. Världen är en kall plats ändå.

Martin Johansson är även kreativ chef för klubbarna Laika, Moon Motel och Solidaritet.

– Hornhuset kommer att få en lite annan inriktning än tidigare. Där var det tidigare nästan bara house och techno, men nu kommer vi ha mer andra musikstilar, säger han och fortsätter:

– Det kommer att bli mycket indie. Bland annat kommer Fredrik Strage spela ofta och vi har en klubb som heter Stay Shoreline, säger Martin Johansson.

På Under Bron, Trädgårdens vinterdito, ska konsten få en allt mer central roll framöver.

– Konsten förtjänar ett större utrymme i utesammanhang. Den tillför väldigt mycket till upplevelsen och för mig är helheten som är det intressanta, säger Camilla Almqvist Terán, musikbokare och konstansvarig på Under Bron och Trädgården.

Joel Ighe bryter in när Camilla Almqvist Terán pratar om konstsatsningen på Under Bron.

– Samtidigt finns det väldigt många fattiga konstförsök, klubbar som typ tar in någon okänd konstnär och kallar det ”vernissage”. Men ni på Under Bron gör det bra.Mycket festande har flyttat ut till svartklubbarna.

Men de konventionella klubbarna har fått hårdare konkurrens utifrån. Svartklubbar är ett ständigt samtalsämne. I Stockholms uteliv har de blivit allt fler.

– Det har gått från en svartklubb i veckan till fem per kväll, säger Martin Johansson.

De rör sig i en slags tillståndsmässig gråzon. För att kunna delta på festerna, som dyker upp på olika platser och som ofta utannonseras via sociala medier, måste man skriva upp sig själv på en lista. På så vis blir det en tillställning för ett ”slutet sällskap”, där alkohol får serveras.

På svartklubbarna är det ofta elektronisk musik som gäller, och de är inte sällan öppna till åtta på morgnarna.

– Mycket festande har flyttat ut till svartklubbarna, säger Pauline Högberg.

Johanna Schneider är Camilla Almqvist Teráns bokningspartner på Under Bron. Hon menar att konkurrensen har lett till att klubbarna måste tänka om.

– Det är klart att man gärna går till en svartklubb som får ha öppet flera timmar längre och där ölen är billigare. Men det gäller för oss att hitta vår egen grej och inte apa efter dem. Vår styrka kanske är att man varje fredag och lördag vet vad man får.
