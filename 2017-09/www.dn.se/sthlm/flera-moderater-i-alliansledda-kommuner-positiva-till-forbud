Flera moderater i alliansledda kommuner positiva till förbud
John Falkirk

Tidigare har Moderaterna enbart velat kriminalisera organiserat tiggeri. Men när partiets rättspolitiske talesperson Tomas Tobé under tisdagen presenterade partiledningens kriminalpolitiska förslag var ett totalförbud mot tiggeri en av punkterna.

Moderaterna i alliansstyrda Solna kommun välkomnar utspelet.Vad jag kan se har tiggeriet permanentats och utanförskapet på så vis cementerats.

– Vad jag kan se har tiggeriet permanentats och utanförskapet på så vis cementerats, säger Arion Chryssafis (M), ordförande i socialnämnden i Solna kommun.

Förra sommaren öppnade civilminister Ardalan Shekarabi (S) för ett eventuellt lokalt tiggeriförbud liknande det som finns i Norge. Och Moderaterna i Vellinge kommun i södra Skåne, där partiet har egen majoritet, vill införa ett lokalt förbud redan i dag. Det är däremot oklart om det är juridiskt gångbart. Ett lokalt förbud skulle kunna upprättas om tiggeriet stör den allmänna ordningen, vilket inte är självklart.

Arion Chryssafis är positiv till ett eventuellt lokalt förbud även i Solna.

– När jag pratar med mina jurister ser de att den vägen inte är framkomlig, men det är bra att det görs ett försök i Vellinge.

Läs mer: Regeringen: Inget förbud mot tiggeri i nuläget

I alliansledda Danderyd är tongångarna snarlika. Carina Erlandsson (M), ordförande i socialnämnden i kommunen, vill följa Vellinges exempel.

– Ett förbud är enda sättet att bli av med de tiggare vi har i Sverige. Vi löser inte deras bekymmer genom att låta dem sitta och tigga här, säger hon.

Kan inte tiggarnas situation förvärras av ett eventuellt förbud?

– Det tror inte jag. Istället konserverar man ett problem. Ifall barnen inte får gå i skola lär de sig inte räkna och kommer därför följa sina föräldrars fotspår.

Danderyds kommun behandlar nu en reviderad ordningsstadga. Carina Erlandsson hoppas på att den ska innehålla ett lokalt tiggeriförbud.

– Jag räknar med att det blir som i Vellinge, i avvaktan på ett generellt förbud, säger hon.

Även Moderaterna i Täby kommun är positiva till ett förbud.Många upplever att det är jobbigt att bli påhoppade i butiker och vid återvinningscentraler.

– Vi ska inte acceptera tiggeri. Andra insatser måste göras så att de inte ska tigga. Dessutom är det många som upplever att det är jobbigt att bli påhoppade i butiker och vid återvinningscentraler, säger Leif Gripestam (M), kommunstyrelsens ordförande i Täby kommun.

I Stockholms stad lade Moderaterna fram en motion om ett lokalt tiggeriförbud i februari i år.

– Vi har stora problem i Stockholm med illegala bosättningar i både skogar och centrala områden. Ett tiggeriförbud vore det effektivaste sättet att lösa det, säger Anna König Jerlmyr (M), oppositionsborgarråd i Stockholms stad.

Motionen kommer dock med största sannolikhet inte antas eftersom alliansen inte styr i Stockholms stad. Finansborgarrådet Karin Wanngård (S) vill inte se något tiggeriförbud.

– Det är oerhört svårt att förbjuda fattigdom, utan det är andra insatser som behövs.

Vilka då?

– De illegala bosättningarna måste bli enklare att avhysa, säger Karin Wanngård och fortsätter:

– Vi måste även samarbeta mer med bland annat Rumänien så att tiggarna kan få en förbättrad social status i sina hemländer.

Läs mer: Tiggare i Stockholm: ”Om det blir ett förbud svälter vi ihjäl”

Karin Wanngård menar att ett tiggeriförbud vore ett slöseri med polisiära resurser.

– Stockholmspolisen måste fokusera på gängkriminalitet och de skjutningar vi har sett under senare tid. Inte på att jaga fattiga människor på Stockholms gator.
