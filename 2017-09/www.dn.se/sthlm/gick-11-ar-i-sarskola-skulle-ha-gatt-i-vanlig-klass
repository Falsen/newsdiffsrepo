Gick 11 år i särskola – skulle ha gått i vanlig klass
Anton Säll

Eleven placerades i särskola 2005 och gick sedan både mellan- och högstadiet i särskoleklass. När eleven sedan började gymnasieskolan så placerades flickan återigen i särskola - men redan första året noterade en mentor att målen nåddes utan några större ansträngningar.

Under elevens sista år på gymnasiet gjordes en ny utredning. Den visade att hon inte alls borde ha gått i särskola utan i en vanlig klass.

Elevens huvudman ansökte om att sätta eleven i gymnasiesärskola, men dokumentationen som presenterades var enligt skolinspektionen inte tillräcklig för att eleven skulle placeras i särskola.

Nu kritiserar Skolinspektionen kommunen. Kommunen måste säkerställa att elever som skrivs in på gymnasiesärskolan ska ha utretts grundligt, vilket inte har skett med den aktuella flickan.

”Vid en samlad bedömning finner Skolinspektionen att de utredningar som vidtagits inte utgör ett tillräckligt underlag för beslut om mottagande i gymnasiesärskola. Kommunen har således inte följt bestämmelserna när det gäller mottagande av eleven i gymnasiesärskolan”, skriver Skolinspektionen i sitt beslut.
