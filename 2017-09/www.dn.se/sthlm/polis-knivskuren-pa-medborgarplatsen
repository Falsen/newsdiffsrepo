Polis knivskuren på Medborgarplatsen
Ulrika By

En stor stor polisinsats inleddes på Medborgarplatsen direkt efter att polismannen helt oprovocerat höggs i nacken vid 10.30-tiden på torsdagen. Överfallet skedde vid Medborgarplatsens tunnelbanestation, uppgång Björns trädgård.

Strax intill pågår sedan flera veckor tillbaka en demonstration för stoppa utvisningarna till Afghanistan.

– Det har inget med den pågående demonstrationen på Medborgarplatsen att göra, det är två helt skilda händelser, säger Ronnie Tellberger, områdespolis på Södermalm till DN.

Den skadade polismannen, som under veckan ingått i kommenderingen på Medborgarplatsen, blev huggen med kniv i nacken. Polisen fick lindriga skador och fick lämna sjukhuset strax efter lunchtid.

– Attacken ska ha skett helt oprovocerat, gärningsmannen har kommit bakifrån, säger Lars Byström vid Stockholmpolisen.

DN:s Matilda Gustavsson och Lisa Mattisson såg delar av händelseförloppet.

– Det skedde vid T-baneuppgången till Björns Trädgård och trappan där. Vi kom när polismannen satt och blev omplåstrad. Han såg ut att vara lindrigt skadad. En man greps och fördes iväg, säger Matilda Gustavsson.

På bilderna plåstras polismannen om för en skada på höger sida av bröstkorgen, vid axeln.

Vid 11.20-tiden var både polismannen och gärningsmannen bortförda från platsen.

Gärningsmannen är nu misstänkt för försök till mord. Klockan 20.45 på torsdagskvällen anhölls mannen misstänkt för försök till mord, skriver P4 Radio Stockholm.



Poliser tar hand om sin skadade kollega. Foto: Lisa Mattisson

Enligt områdespolisen Ronnie Tellberger, som är på plats för att vakta demonstranterna på Medborgarplatsen har knivattacken inget att göra med demonstrationen, något som det spekuleras om i sociala medier.

Det påstås bland annat att den gripna hade en gul reflexväst på sig, något flera av demonstranterna på Medborgarplatsen har varit iklädda, men i själva verket rör det sig om en gul skjorta.

Fatemeh Khavari, är talesperson för Ung i Sverige som sedan flera veckor har demonstrerat på Medborgarplatsen.

– Vi tycker synd om polisen, vi är inte rädda för vår skull, men det känns hemskt för polisens skull. Det var en lättnad att de grep gärningsmannen. Den personen hade ju kunnat nästla sig in bland oss, vi är ju många som är samlade här och det skulle vara enkelt att gömma sig i folkmassan, säger hon.

Polisen har inlett en förundersökning om försökt till mord men vill ännu inte säga något om den gripne personen.
