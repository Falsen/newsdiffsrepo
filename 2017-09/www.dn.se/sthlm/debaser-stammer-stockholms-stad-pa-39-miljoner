Debaser stämmer Stockholms stad på 39 miljoner
John Falkirk

Debaser Medis var en populär konsertlokal som låg i Medborgarhuset vid Medborgarplatsen. När Stockholms stad ville bygga ut biblioteket som ligger i samma fastighet erbjöd de sig att hitta en lämplig ersättningslokal till Debaser Medis.

Stockholms stad lyckades inte med åtagandet och har i stället erbjudit företaget skadestånd. Ett skadestånd som varit för litet, menar Debaser som nu stämmer staden på 39 miljoner kronor. Ansökan skickades in den 4 september till Stockholms tingsrätt, skriver Mitt i.

Summan är ett externt företags uppskattning av vad verksamheten i Medborgarhuset skulle vara värd ifall den såldes på den öppna marknaden, berättar Debasers vd Annelie Telford.

– Stockholms stad har erbjudits betydligt mycket mindre, något vi inte tycker är relevant att gå vidare med, säger hon till DN.

Varken Stockholms stad eller Debaser vill berätta vilket skadestånd som staden erbjöd företaget innan stämningen, men enligt uppgifter till Mitt i ska det handla om 2,7 miljoner kronor.

– Det har varit tydligt sedan länge att vi legat en bit ifrån varandra när det kommer till skadeståndet, säger Linda Laine, presstalesperson på Fastighetskontoret.

Hon vill inte kommentera stämningen vidare.

– Det här är en process som fortsätter och vi får se vad tingsrätten kommer fram till, säger Linda Laine.
