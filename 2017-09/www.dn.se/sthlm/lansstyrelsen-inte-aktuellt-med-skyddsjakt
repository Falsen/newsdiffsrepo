Länsstyrelsen: Inte aktuellt med skyddsjakt
Anna Gustafsson

Mia Olausson, naturvårdschef på länsstyrelsen, säger att länsstyrelsen har bra koll på den varg som rör sig på Södertörn, och som sannolikt ligger bakom söndagens angrepp på får i naturreservatet i Tyresta.

Det beror på att vargen har halsband och är försedd med sändare. Många personer har också rapporterat till myndigheten att de sett vargen, som vandrat in från Norge, och uppehåller sig på Södertörn sedan i juni. Efter vargangreppet i söndags då vargen rev tre får i naturreservatet i Tyresta i helgen, vill flera folkvalda moderater att länsstyrelsen fattar beslut om skyddsjakt, vilket DN berättat.

– Vargen visar upp ett oskyggt beteende. Jag tycker att det vore lämpligt om länsstyrelsen fattade beslut om skyddsjakt, säger Alexandra Anstrell (M), ledamot i styrelsen för stiftelsen Tyrestaskogen, som förvaltar Tyresta naturreservat och Nationalparken.

Länsstyrelsen fattar beslut om skyddsjakt, men i nuläget är det inte aktuellt, enligt myndighetens bedömning.

– För att skyddsjakt ska bli aktuellt måste ett antal kriterier vara uppfyllda. Det måste vara sannolikhet för allvarlig skada i området, och det räcker inte med ett angrepp, säger Mia Olausson.Det måste vara sannolikhet för allvarlig skada i området, och det räcker inte med ett angrepp.

Ett annat kriterium har att göra med vargens bevarandestatus, vilket innebär att vargindividen och hur genetiskt viktig den är har betydelse för om den får fällas. Samtidigt måste andra åtgärder vidtas först för att förhindra fler vargangrepp.

– Det handlar om förebyggande åtgärder, som att flytta på djuren och säkra stängsel. Först när alla de parametrarna är uttömda kan det bli fråga om skyddsjakt, säger Mia Olausson.

Det normala är att länsstyrelsen får in en ansökan om skyddsjakt, som myndigheten prövar. Det har skett vid flera tillfällen i södra delen av länet i Molstaberg utanför Järna, i samband med att fårägare i det så kallade Sjundaområdet var utsatta för flera vargattacker. Vid två skilda tillfällen har länsstyrelsen beviljat skyddsjakt på varg.

– Hittills har vi inte fått in någon ansökan om skyddsjakt, säger Mia Olausson.

Enligt länsstyrelsen hör den norska vargtiken inte till de genetiskt mest värdefulla för vargstammen. Myndigheten delar inte bilden av att vargen beter sig onormalt. I nuläget är det vandringstid för varg, vilket innebär att årsvalparna flyttar från sina revir.

– Det är troligt att den här vargen letar efter en partner, och att det är därför hon kommit hit. Den är nyfiken, men håller sig på avstånd och uppvisar inte något onormalt beteende. Det rör sig mycket folk i det här området. Därför är det inte så konstigt att många har sett den. Vi tar tacksamt emot rapporter från allmänheten, säger Mia Olausson.
