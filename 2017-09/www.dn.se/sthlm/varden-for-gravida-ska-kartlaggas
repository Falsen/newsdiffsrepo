Vården för gravida ska kartläggas
Anna Gustafsson

– Det har hittills varit mycket fokus på själva förlossningen. Men vi tycker att det är viktigt att titta på hela vårdkedjan, för att se hur övergångarna fungerar, och hur vården möter behoven, säger Eva Estling, samordnare för satsningen på förlossningsvården på SKL.

Sveriges kommuner och landsting bedriver sedan 2016 tillsammans med regeringen ett projekt för att förbättra vården för förlossning och kvinnors hälsa. För detta har landstingen i år fått 500 miljoner kronor i statliga medel för förbättringar i mödravård och förlossningsvård.

Inom ramarna för projektet ska även föräldrarnas och patienternas upplevelser fångas upp, från graviditet till eftervård i samtliga regioner och landsting. Kartläggning sker i dialog med landstingen, och genom intervjuer med patienter och vårdpersonal.

– Vi tänker att det finns en förbättringspotential, och att landstingen har olika sätt att jobba. Vi tänker att det går att få en annan kontinuitet i vården, och att gränserna inom vårdkedjan kan vara mer eller mindre starka, säger Eva Estling.

Kartläggningen ska vara klar vid årsskiftet. Enligt SKL ska den ses som ett första steg i ett långsiktigt förbättringsarbete.
