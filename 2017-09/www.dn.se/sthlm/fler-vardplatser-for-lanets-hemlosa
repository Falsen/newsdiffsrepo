Fler vårdplatser för länets hemlösa
Anton Säll

Tidigare har Stockholms läns landsting haft nio platser kopplade till vård för personer i hemlöshet, men åtta av dessa har varit vård- och boendeplatser medan den sista platsen varit en ren sjukvårdsplats.

Nu ska det bli fler rena sjukvårdsplatser. I en ny upphandling kommer landstinget att köpa in 6-10 platser för vård av personer i hemlöshet.

– Lever man som hemlös har man tillräckligt mycket att vara bekymrad över utöver vården. Allt måste fungera, och det är vår förbaskade skyldighet att alla kan räkna med att få bra vård, säger Jessica Ericsson (L), 1:a vice ordförande i hälso- och sjukvårdsnämnden i Stockholms läns landsting.

Det är oklart vad de nya vårdplatserna kommer att kosta, men Jessica Ericsson säger att man kan räkna med dyrare vård än i dag eftersom fler platser för slutenvård kostar mer.

Planen är att vårdplatserna ska vara på plats till september nästa år.

Läs mer: Hemlösheten bland barnfamiljer ökar
