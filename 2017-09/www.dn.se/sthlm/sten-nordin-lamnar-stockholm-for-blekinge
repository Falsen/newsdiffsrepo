Sten Nordin lämnar Stockholm för Blekinge
Anna Gustafsson

Efter många år i Stockholmspolitiken lämnar moderaten Sten Nordin storstaden för att axla en ny roll.

– Det blir en nytändning, säger Sten Nordin, om utnämningen till ny landshövding i Blekinge. Redan till 1 oktober ska Sten Nordin installera sig på sin nya post.

– Jag tycker att det är stimulerande att få se en annan del av landet, som också innebär andra perspektiv. Blekinge har inte samma problem och utmaningar som Stockholm. Bostadsfrågorna är ett exempel.

Vad tänker du att du ska göra?

– Som landshövding har jag ett tydligt uppdrag från staten och länsstyrelsen som bland annat handlar om att arbeta med hållbar utveckling och livskvalitet. Det handlar om att sträva efter en stabil arbetsmarknad och att arbeta med naturvärdena. Blekinge har ju en lång kust, och det är viktigt att värna om landskapet, också för besökare, eftersom det är många som åker dit. All plast som finns i havet är ett problem som man också brottas med.

Har du någon koppling till Blekinge?

– Nej, inte alls. Jag ser fram emot att få känna Blekinge på djupet.

Sten Nordin som är 56 år var borgarråd i Stockholm mellan 1994- 2006 innan han valdes in i riksdagen 2006. Han kom sedan tillbaka till Stockholms stad och blev finansborgarråd och kommunstyrelsens ordförande mellan 2008-2014. Nordin som sedan varit ledamot i Stockholms kommunfullmäktige säger att han nu avsagt sig uppdraget, liksom sina uppdrag i Sveriges kommuner och landsting, SKL.

– Det känns förstås och blir ett avslut gentemot många kolleger. Men jag är inte sentimentalt lagd. Jag tycker också att det är viktigt att gå vidare i livet.

Planen är nu att bosätta sig i Blekinge även om hustrun har kvar sina uppdrag i Stockholm

– Det blir som för de flesta landshövdingepar numera, att man får pendla lite. Att jag flyttar ner är en förutsättning för att bli en bra företrädare för Blekinge.

Är landshövdinguppdraget något du drömt om?

– Nej, det erbjudandet hade jag inte väntat mig. Men det är ett väldigt bra uppdrag, en rolig och bra utmaning att få bli myndighetschef, säger Sten Nordin.
