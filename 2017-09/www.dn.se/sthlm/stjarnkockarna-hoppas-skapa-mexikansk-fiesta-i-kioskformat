Stjärnkockarna hoppas skapa mexikansk fiesta i kioskformat
Amanda Dahl

Melker Andersson och Danyel Couet har arbetat ihop sedan 1994. Tillsammans har de startat och drivit sina kök, från lyxkrogar till fastfood-ställen.

Nu, tjugotre år senare, öppnar de nytt igen. Denna gång blir det i kioskformat med mexikanskt tema. Det nya stället kommer ligga i Ringen i Skanstull och namnet Dos Gringos betyder ungefär två vitingar på spanska. Där ska de servera quesadillas i olika varianter och desserter och drinkar i mexikansk stil.

– Det blir en liten mexikansk streetfoodlåda. Det ska kännas som en traditionell mexikansk fiesta, säger Danyel Couet när han talar med DN Sthlm under en lucka i sitt schema.Vi vill alltid testa nytt och när magkänslan säger att det är kul och genomförbart så kör vi

• Läs mer: ”Bredden det bästa med Teatern”

Stjärnkocken ska nu förbi Público vid Rödbotorget i city för att sedan ta sig till Vigårda på Kungsgatan, båda ställena driver han tillsammans med Melker Andersson. Trots att det blir mycket jobb ser Danyel Couet ingen övre gräns på hur många fler restauranger det kan bli.

– Att vara krögare är en livsstil snarare än ett yrke. Vi vill alltid testa nytt och när magkänslan säger att det är kul och genomförbart så kör vi.

När de hörde att det fanns en ledig plats på Teatern började tankarna gå. De har tidigare pratat om att de vill testa den typen av format som finns i Ringen i dag. Danyel Couet säger att de ser fram emot atmosfären som finns på det nya stället.

– Vi känner många av de kockar som jobbar inne på Teatern. Det är ett kul koncept och en jäkla sammanhållning.
