Modulhus kommer att byggas i Tanto
John Falkirk

Lokaltidningen Mitt i skriver att modulhuset ska byggas på en parkering som ligger vid Ringvägen, mellan Zinkens väg och Tantogatan. Bygglovet godkändes redan i mars i år, men fick gå en runda hos Länsstyrelsen respektive Mark- och miljödomstolen efter grannklagomål.

Den 18 augusti vann bygglovet laga kraft efter att de klagande inte sökte prövningstillstånd till Mark- och miljööverdomstolen.

Huset ska rymma 22 lägenheter och sammanlagt 90 flyktingar ska bo i huset när det står färdigt. Det finns ingen detaljerad tidsplan, men förhoppningen är att bygget ska påbörjas någon gång under nästa år.

Det råder akut brist på boende för flyktingar i Stockholm. I år ska Stockholms stad ta emot 2.858 nyanlända enligt anvisning. Modulhus planeras på tio platser runt om i staden, men alla godkända bygglov har överklagats.

I april föregrep Stockholms stad ett domstolsbeslut och började bygga ett modulhuskomplex med sammanlagt 100 lägenheter i Örby, trots att bygglovet inte hade vunnit laga kraft. Husen i Örby är de enda av de planerade husen som byggs för närvarande. Bygglovet vann laga kraft den 18 maj, drygt en och en halv månad efter att byggandet påbörjades.

Läs mer: Modulhus för nyanlända stoppas
