Fick i sig narkotika från chokladbollar – frias av hovrätten
Emma Bouvin

Det var 2015 som den 38-åriga mannen stoppades av polis då han körde tre kompisar i en bil belagd med körförbud. Polisen fattade misstanke om narkotikabruk och sällskapet togs till stationen för provtagning.

38-åringen, som är boende i Bromma, uppger att han tyckte det var kränkande att lämna urinprov och att han därför valde att lämna blodprov. När provet kom tillbaka och visade sig innehålla tetrahydrocannabinol, som ingår i hasch och cannabispreparat, blev han ”överraskad”.

I tingsrätten nekade mannen till brott, men valde att inte kommentera mer än så. Han ville inte berätta hur han fått i sig narkotikan.

I hovrätten mindes 38-åringen däremot att han och en av de övriga i sällskapet natten före bilfärden hade ätit av chokladbollar – eller så kallade raw food-bollar – som han hittade i skafferiet. Han var påverkad av alkohol vid förtärandet och märkte därför inte av någon effekt av bollarna, som han efteråt fick veta innehöll cannabis.

Chokladbollarna hade bakats av mannens dåvarande inneboende, som i polisförhör hösten 2015 nekade till att de innehöll narkotika.

I hovrätten berättade han att han blev skrämd av frågan, men att han nu under ed ville berätta sanningen.

Hovrätten bedömer uppgifterna om chokladbollarna som rimliga och frikänner därför 38-åringen från både rattfylla och narkotikabrott.
