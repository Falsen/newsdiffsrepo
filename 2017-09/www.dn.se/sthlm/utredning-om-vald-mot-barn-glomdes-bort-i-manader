Utredning om våld mot barn glömdes bort i månader
Emma Bouvin

En orosanmälan om att ett barn far illa och möjligen utsätts för våld i hemmet inkommer till Upplands Väsby kommun i början av december 2016. Efter en dryg vecka bestäms att en utredning ska inledas.

En handläggare tilldelas ärendet, men blir sjukskriven. Först i juli 2017 upptäcks detta av kommunen, som nu har anmält sig själv enligt lex Sarah.

”Barnet hade kunnat vara utsatt för våld eller bristande föräldraförmåga och mycket hade kunnat äventyra barnets situation, och det under lång tid”, står det i anmälan.

Socialchef Barbro Johansson säger till DN att det inträffade är allvarligt och att kommunen nu ska se över sina rutiner. Hon kan inte kommentera enskilda ärenden, så hur barnets tillvaro har sett ut är oklart.
