Afghaner fortsätter manifestation vid LO-borgen
Adam Svensson

Hundratals personer deltog i fredagens marsch när de afghanska flyktingar, som har manifesterat på Medborgarplatsen i drygt tre veckor, förflyttade sig till Norra Bantorget för att fortsätta demonstrationen där.

På väg genom centrala Stockholm ropade deltagarna slagord för att protestera mot besluten om utvisningar till Afghanistan. ”No border, no nation, stop deportation” lydde en av de många ramsorna som den stora gruppen människor skanderade på vägen genom staden. Syftet var uppenbart hos de som deltog i manifestationen:

– Jag kom hit för att stoppa deportationen för de här människorna till Afghanistan, säger Sultan Golomi till DN.

Han berättar att han kom till Sverige under 2015 och att han tillsammans med sin familj flydde från Afghanistan på grund av den pågående konflikten där. Sultan Golomi, som är i övre medelåldern och därmed betydligt äldre än de flesta av deltagarna i fredagens marsch, berättar att de inte har lämnat Afghanistan utan anledning.

– Vi ser konflikt och krig varje dag där. Vi lämnade Afghanistan för att vi var tvingade att lämna, säger han.

Flera andra som deltog i marschen berättar liknande historier om anledningen till att de befinner sig i Sverige och valde att delta i fredagens vandring.

Norra Bantorget har en speciell betydelse för de demonstrerande afghanerna, berättar Fatemeh Kavari, initiativtagare för rörelsen Ung i Sverige som står bakom manifestationen.

– Vi har kommit fram till en historisk plats. Här har en folkrörelse byggt landet tidigare, säger hon på plats vid statyn av den socialdemokratiska politiska symbolen Hjalmar Branting placerad framför LO-borgen.

Hon lägger också till att fredagens vandring fortskred väl – men att de fortfarande inte har nått sitt mål med att stanna i Sverige.

– Vi har fått kärlek och vi är glada. Men vi har ännu inte fått igenom vårt krav, säger Fatemeh Kavari.

Väl på plats på Norra Bantorget var stämningen lugn. Alla i området var dock inte nöjda med demonstranternas närvaro.

– Jag förstår inte varför man inte tar dem allihop och skickar ut dem. De är ju här illegalt. Jag växte upp i ett land som inte finns kvar, säger en missnöjd man som inte vill uppge sitt namn.

Initialt under fredagskvällen var dock närvaron av personer som är kritiska till demonstranterna nära nog obefintlig.

Polisen hade en tydlig närvaro under hela fredagens marsch, med ett flertal enheter på plats på Medborgarplatsen inför vandringen och även senare på Norra Bantorget.
