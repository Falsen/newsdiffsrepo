Polisen smygfotograferade åhörares legitimationer
Viviana Canoilas

Innan rättegången på Stockholms tingsrätt tog sin början köade närmare hundra personer utanför rättssalen. De slussades in under rigorös säkerhetskontroll där alla fick sina väskor och jackor genomsökta och det gjordes även skyddsvisitation av samtliga.

Enligt uppgifter till TV4 har polisen i smyg fotograferat åhörarnas legitimationer efter att de lämnat ifrån sig sina tillhörigheter under säkerhetskontrollen. Polisen har också begärt att vissa av åhörarna skulle visa legitimation – något som står helt i strid med svensk grundlag, som säger att rättegångar ska hållas öppna för alla.

Läs mer: Två mördade i Hallonbergen – polisen tvingades skjuta

Lars Byström, polisens presstalesperson i Stockholm bekräftar polisens agerande.

– Jag kan inte gå in på anledningen till varför polisen gjort detta. Men jag kan sammanfatta med att ansvarig polis har gjort en anmälan till polisens särskilda utredningar, säger Lars Byström till DN.

På frågan om polisen ville kartlägga personer med kriminell bakgrund svarar Byström:

– Det kan vara en motivbild, men det är något som särskild åklagarkammaren får utreda. Det är en liten speciell rättegång med tre stycken mord och det kan finnas en hotbild på den här förhandlingen.

Läs mer: 16-åring begärs häktad för dubbelmordet i Hallonbergen

Chefsrådman Thed Adelswärd vid Lunds tingsrätt anser att polisen inte har följt de bestämmelser som finns.

– Jag har aldrig varit om det (att polisen genomfört id-kontroller vid en rättegångsförhandling) och inte heller att polisen har fotograferat legitimationer i samband med en rättegång. En rättegångsförhandling ska vara offentlig och man får inte efterforska vilka som kommer att närvara. Det framgår av rättegångsbalken som bygger på en grundlagsbestämmelse om offentligheten, säger han.

Vilka följder ansvarig polis kan få vill inte Thed Adelswärd spekulera om, men han säger att det kan sluta med disciplinära åtgärder.

Samtidigt säger Thed Adelswärd att polisen kan ha goda skäl till att polisen genomför id-kontroller som inre spaning.

Läs mer: Misstänkt narkotikafabrik bakom mordet i Hallonbergen

– De kanske misstänker att en person som har koppling till händelsen kan dyka upp. Det kan vara personer som är kriminella och det kan också föreligga hotbilder mot vittnen, vilket är problem vi har på domstolarna, säger han och tillägger:

– Detta tycker jag dock inte är tillräckliga skäl för att efterforska vilka personer som besöker en offentlig domstolsförhandling.
