Erik Helmerson:   Stockholms största rebell
Erik Helmerson

Jag har turen att komma cyklande från rätt håll i de södra förorterna, jag rullar genom villaträdgårdar, 50-talskvarter och parker, jag kör över järnvägsbroar och touchar vattnet vid Tantolunden där folk böjer kroppen på märkliga sätt i grupp.

Det är en fin väg, ibland blir man prejad av en och annan buss men varje morgon är jag varmt tacksam att slippa cykelträngseln vid Skanstull, Slussen och Norrmalmstorg.

Det är först efter Tanto som det blir lite trångt med andra cyklister; vid Hornstull får jag försöka hitta en lucka i klungan och sedan hålla mig där tills Västerbron förlorar ett ”n” men får ett ”plan” efter sitt namn och Rålambshovsparkens volleybollspelare försvinner bakom mig.

Vi är en rätt välartad karavan av cyklister. En del av oss vill rulla snabbare, andra långsammare och en del fuskar med elmotor. Men vi kör i alla fall i samma riktning.

Så finns det andra trafikanter. En av dem möter jag en tidig sensommarmorgon.

Han ser ut att vara några år äldre än sextio. Ansiktet är avmagrat och delvis dolt under ett spretigt skägg. Ur skägget sticker en osedvanligt ilsken cigarett. Han kör på cykelbanan, rätt emot körriktningen. I en permobil. Hans blick skär genom morgonsmogen; den säger att han vill välta alla oss fogliga, tvåhjuliga svennebananer rätt ner i Mälarens oförsonliga vågor.

Det är svårt att tänka sig en större rebell än så.

Erik Helmerson är ledarskribent och cyklar alltid mot rött om det inte kommer några bilar.
