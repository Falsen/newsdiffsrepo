”Jag hinner tänka: Är det så här livet ska sluta för mig?”
Marijana Dragic

Norrmalmspolisen Ted Eriksson har den senaste veckan ingått i den kommendering på Medborgarplatsen som bevakat demonstrationen mot utvisningar till Afghanistan.Eftersom det var väldigt lugnt på torget på torsdagsmorgonen på torget bestämde sig Ted Eriksson och hans kollega Marcus för att patrullera i närområdet.

De hjälpte först Södermalmskolleger med en trafikkontroll innan de fortsatte ner mot tunnelbanan vid Björns trädgård.

– Vi går och småpratar när jag rätt vad det är känner ett kraftigt slag och en väldigt kraftig smärta på höger sida av nacken. Jag blev förvånad över att det gjorde så ont och hann tänka att något måste ha trillat ner från en lyftkran eller liknande, säger Ted Eriksson.

Men kollegan Marcus börjar genast skrika och jaga efter en ung kille som springer in i Björns trädgård.

– När Marcus skriker ser jag att killen håller en kniv och inser att jag har blivit knivhuggen. Jag följer efter dem och försöker hjälpa till med gripandet, men något mer fysiskt passivt.

När kollegerna förstår att Ted blivit knivhuggen ber de honom att sätta sig ner. Han sjunker ner på knä.

– Jag stoppar in handen innanför skjortan och när jag drar fram den är den alldeles full av blod. Jag hinner tänka: är det så här livet ska sluta för mig? säger Ted Eriksson.

– Det kändes som att livet rann ifrån mig.

Medan kollegerna tar av honom skyddsvästen och kläderna försöker de stoppa blödningen.De sa till mig hela tiden ”det ser bra ut, detta är inga konstigheter”. Men jag kunde ju höra på deras röster att det nog inte var sant.

– De sa till mig hela tiden ”det ser bra ut, detta är inga konstigheter”. Men jag kunde ju höra på deras röster att det nog inte var sant.

Nästa tanke:

– Ska jag sluta vara polis nu? Hur ska jag någonsin kunna jobba ute igen?

Ted Eriksson tas om hand av sina kollegor efter knivdådet. Foto: Lisa Mattisson

Han förs till Karolinska universitetssjukhuset där läkarna kan konstatera att han trots allt haft en väldig tur. Kniven har träffat den översta bröstryggskotan och punkterat ryggmärgen, men han får lämna sjukhuset samma dag.

Ted Eriksson har jobbat som polis i tre år, men beskriver sig själv som uppvuxen på Ystads polisstation. Pappan har varit i polis i över 40 år, systern i 12.

När DN talar med honom har han precis anlänt till Oslo, där ett av hans syskon bor.

– Jag ska träffa min bror och mina föräldrar nu så det kommer nog bli ganska känslosamt.

Det har gått knappt en dag sedan överfallet och många tankar mal ännu i huvudet, berättar Ted Eriksson.

– Rent fysiskt mår jag bra med tanke på det som har hänt. Jag trodde aldrig att man skulle behöva säga att jag är glad över att jag lever, men så är det. För min uppfattning är att en person har försökt mörda mig helt enkelt. Det är svårt att ta in.Jag trodde aldrig att man skulle behöva säga att jag är glad över att jag lever, men så är det.

– Samtidigt är jag glad att jag kan gå här i grönskan och känna solen i ansiktet.

En 17-årig man tros ligga bakom attacken.

– Han är helt obekant för mig. Jag har aldrig sett den här personen förut vad jag vet. Vi har heller inte pratat med eller kontrollerat någon i området, det kommer helt oprovocerat. Jag hörde inte att han sa något, varken före eller efter.

DN kunde i går berätta att det har funnits en hotbild mot poliser i Björns trädgård. Något även Ted Eriksson var medveten om.

– Just den här attacken hade varit svår att värja sig mot eftersom han kom bakifrån helt utan förvarning.

När han kommit ut från sjukhuset åkte han till kollegerna på Södermalms polisstation på debriefing. Men verkligheten har nog inte kommit i kapp än, tror han.

– Man är bara väldigt ledsen över att någon sådant kan hända, att man ska bli utsatt för det här. Men jag har haft människor runt mig hela tiden, inte varit ensam en stund sedan det hände, så jag känner mig väldigt ombesörjd.

Just nu pågår en förundersökning om försök till mord. Den misstänkte gärningsmannens advokat vill inte kommentera hur 17-åringen ställer sig till anklagelserna.

– Jag hoppas få svar på vad som kan driva en person till att göra så här mot en annan människa. Handlar det om uppgivenhet eller är det någon form av statement? Finns det ett syfte eller är det bara en ren slump?

– Det kanske inte går att förstå. Men man skulle vilja ha så många svar som möjligt eftersom det är en person som uppenbart har velat mörda mig.

Att kollegan Marcus agerade så snabbt kan ha räddat hans liv, tror Ted Eriksson.

– Jag tror att det kan ha varit avgörande, han flyttade gärningsmannens fokus från mig. Om jag hade varit ensam så kanske attacken hade fortsatt.

Ted Eriksson säger att han önskar att svensk polis skulle prioriteras högre av politiker, och att polisens utsatthet tas på allvar.

– Den allmänna känslan hos poliser på golvet är att vi inte får så mycket hjälp på gator och torg. Vi har lovats mycket i många år och nu hoppas jag att politikerna gör slag i saken, tar tag i polisens vardag och ser till att vi får de resurser vi behöver. Det ska inte behöva vara så att en människa måste sätta livet till för att vi ska få hjälp att göra vårt uppdrag: att förebygga och lagföra brott, säger Ted Eriksson.Den allmänna känslan hos poliser på golvet är att vi inte får så mycket hjälp på gator och torg.

– Just nu känns det bara som att vi släcker bränder när vi i de bästa av världar ska se till att arbeta förebyggande.

Det behövs fler poliser, enligt Ted Eriksson.

– På sommaren går vi på lågvarv samtidigt som antalet människor på gatan blir fler. Vi måste vara en numerär där vi inte blir påverkade av semestrar, sjukskrivningar, eller föräldraledighet.

Foto: Lisa Mattisson

Han tror att attacker på enskilda poliser kan avskräcka människor från polisyrket.

– Det flög nog många tankar i huvudet på mina kolleger också, inte minst hos de som har barn. Men jag hoppas verkligen att människor ska våga bli poliser för det är ett fantastiskt yrke där man kan göra skillnad.

Läs mer: ”Våld mot poliser har normaliserats”
