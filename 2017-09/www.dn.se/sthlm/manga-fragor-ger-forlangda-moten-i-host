Många frågor ger förlängda möten i höst
Emma Bouvin

Mötet förlängdes med en timme eftersom antalet interpellationer var så många. Det kommer se likadant ut hela hösten för att den digra listan ska kunna betas av.

På måndagen avhandlades bland annat tryggheten vid Kista busstorg, på anmodan från Moderaternas Bo Sundin, som tycker den behöver förbättras. Han fick medhåll från finansborgarrådet Karin Wanngård (S), som dock anser att problemet ligger i den fysiska miljön och inte i exempelvis tiggarna, som Bo Sundin tycker är ett bidragande problem.

Under frågestunden pepprades Olle Burell (S) med frågor från oppositionen om barnomsorg i hemmet under nattetid, något DN skrev om i måndagens tidning. Burell lovade att förändringen till att enbart erbjuda nattis på nattetid ska utvärderas noga, men vägrade ge några svar på om specifika föräldrar kommer att få undantag från de nya reglerna.

Karin Wanngård ställdes till svars av Liberalernas Jan Jönsson. Han ville veta hur finansborgarrådet ser på att den politiska ledningen för majoriteten i Skärholmens stadsdelsnämnd ”vurmar för rasism och diktaturer och vad borgarrådet avser att göra åt den saken”.

Han förtydligade med att ta upp exempel från sociala medier, där han anser att Lorena Delgado (V) har beskrivit författningsförsamlingen i Venezuela ”som en fördjupning av demokratin”.

Jan Jönsson tog också upp en debattartikel från Miljöpartiets gruppledare Rebwar Hassan, där Hassan skriver att han vill se en majoritetsregering med SD.

Karin Wanngård svarade att det är upp till respektive parti att hantera.

Ett bostadsprojekt i Västberga klubbades igenom och även inriktningen för projektet ”Fokus Skärholmen” godkändes. ”Fokus Skärholmen” ska innebära 6.000 nya bostäder och diskuterades länge på mötet.

Majoriteten såväl som oppositionen var positiva till ärendet, men oppositionen luftade sin oro för ekonomin samt för att misstag från 60-talet ska upprepas i området.
