Får rivna av varg i Tyresta By
Anna Gustafsson

DN har tidigare berättat om en vargtik som uppehåller sig på Södertörn sedan i juni, efter att ha vandrat in över norska gränsen. På söndagsmorgonen fick Micael Jensen, som är anställd bonde vid Tyresta By, rapporter om ett skadat får på gården.

– När jag kom fram till fåret visade det sig att det hade skador på nacke och hals, säger Micael Jensen.

Micael Jensen säger att han kunde fastställa att det inte såg bra ut och avlivade fåret omedelbart.

– Först kunde jag inte se vad den skadat sig på. Efter en stund hittade jag ett annat får som gick kvar i flocken och som var lättare skadat, säger Micael Jensen.

När länsstyrelsen tillkallades och undersökte skadorna på det avlivade fåret konstaterades att det rörde sig om vargangrepp. Senare upptäcktes ytterligare ett dött får i en annan del av hagen som hade karakteristiska bettmärken.

– Totalt kunde vi konstatera att det handlade om tre döda får, varav två var svårt skadade när de hittades.

Läs mer: Varg dödade sällskapshund

Länsstyrelsens portal där allmänheten kan rapportera in rovdjursobservationer visar på flera rapporter om att en varg syns i Tyresta de senaste dagarna. Länsstyrelsen har tidigare uppmanat djurägare i området att se över sina stängsel. Enligt Micael Jensen finns fyrtrådiga elstängsel på de yttre hagarna runt Tyresta By, men inte närmast gården. På gården finns sammanlagt drygt 100 får.

– Problemet är att det här är en visningsgård för allmänheten och vid visning kan man inte ha flertrådiga elstängsel.

I nuläget måste fåren som tillhör den flock som attackerades tas in nattetid.

– Det här har inträffat samtidigt som djuren rent lagmässigt måste få vara ute. Det blir en större arbetsinsats för oss. Men vi gör så här tills vi hittat en permanent lösning, säger Micael Jensen.
