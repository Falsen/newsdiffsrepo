Rush Limbaugh avfärdade orkan – nu flyr han själv
Martin Gelin

Rush Limbaugh når omkring 15 miljoner lyssnare med sina kontroversiella radiosändningar, där han ilsket attackerar liberaler, nyhetsmedier och det han kallar politisk korrekthet i USA. Hans högerpopulistiska budskap anses ofta ha krattat manegen för Donald Trumps politiska framgångar. Nyligen gästade vicepresidenten Mike Pence programmet för att prata om hjälparbetet i Texas efter orkanen Harvey.

Limbaugh har konsekvent förnekat att klimatkrisen är ett verkligt hot. I veckan ägnade sig Limbaugh åt att avfärda hoten om orkanen Irma, som nu väller in över den amerikanska Atlantkusten. Enligt Limbaugh är hoten om orkanen bara en konspiratorisk bluff av klimataktivister och demokrater. Han hävdar att myndigheter, medier, demokrater såväl som företag som säljer vatten på flaska, tillsammans har kommit överens om att kraftigt överdriva orkanens hotbild, för att få en chans att lyfta klimatpolitiska frågor.

Läs också: Martin Gelin: Kärnväljarna nöjda med Trump trots alla skandaler

- Så det finns ett behov av att lyfta fram den klimatpolitiska agendan och orkaner är det snabbaste och bästa sättet att göra det. Du kan åstadkomma mycket bara genom att skapa rädsla och panik. Orkanen behöver inte ens slå till någonstans. Allt du behöver för att skapa rädsla och panik är att påstå att klimatkrisen skapar fler, större och farligare orkaner. Så skapar du paniken och den klimatpolitiska agendan kan avancera, sade Limbaugh i en av sina karaktäristiskt högljudda monologer i tisdags.

Två dagar senare bestämde sig dock Limbaugh själv för att hotet från orkanen Irma var tillräckligt verkligt för att evakuera Florida.

Enligt flera bedömningar kan Irma vara den kraftigaste orkanen någonsin i regionen. Flera karibiska öar har redan ödelagts av orkanen. I delar av den exklusiva strandorten Palm Beach, där Limbaugh bor och producerar sitt radioprogram, kräver myndigheterna att samtliga invånare evakuerar.

I ett lågmält inslag förklarade Limbaugh i torsdags kväll att han kommer att ta ledigt från showen under kommande dagar och lämna Florida för en obestämd ort. Om hans lyssnare har följt hans tidigare råd att ignorera hoten från orkanen lär motorvägarna erbjuda lite mer utrymme för radiostjärnan när han gör sin sorti.
