Sverigeförhandlingen stoppar förhandling om Östlig förbindelse
Anton Säll

”Eftersom projekt Östlig förbindelse inte längre finns med i Trafikverkets förslag till nationell plan för transportsystemet kommer projektet att avslutas i samband med att regeringen i vår fattar beslut om ny nationell plan”, skriver förhandlare HG Wessberg i ett pressmeddelande.

DN kunde förra veckan berätta att Trafikverket inte avsätter några pengar till den östliga förbindelsen som skulle binda ihop Norra länken med Södra länken genom en bergtunnel under Saltsjön.

I den förra nationella planen, som presenterades 2014, var två miljarder kronor avsatta för projektering av vägen. Men några pengar fanns inte i den nationella plan som presenterades av Trafikverket förra veckan.

”Enda möjligheten att få projektet att överleva är en principöverenskommelse om regional finansiering med berörda kommuner. Efter Stockholms besked bedömer jag att en sådan inte går att nå och väljer därför att avbryta förhandlingarna”, skriver HG Wessberg vidare i pressmeddelandet.

Tomas Eriksson, gruppledare för Miljöpartiet i Stockholms läns landsting, är positiv till beskedet.

– Positivt att Sverigeförhandlingen inser att den samlade viljan från regionens aktörer är att ingen vill vara med och bidra till vägen. Nu måste vi istället hitta andra sätt att lösa mobilitetsfrågorna för ostsektorn, säger Tomas Eriksson i ett pressmeddelande.

Men trafiklandstingsrådet Kristoffer Tamsons (M) är starkt kritisk till beskedet som han kallar för ett svek.

– Det är helt oacceptabelt. Det här kommer fogas till listan över de största sveken av stockholmsregionen i modern tid, säger han.

Kostnaden för Östlig förbindelse har beräknats till 17,7 miljarder kronor och har ett planerat färdigställande år 2031.

DN har sökt företrädare från Socialdemokraterna i Stockholms stad.

Läs mer: Tvärförbindelse Södertörn blir dubbelt så dyr
