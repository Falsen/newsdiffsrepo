”Han mår väldigt, väldigt dåligt”
Marijana Dragic

Polisen har ännu inte förhört den 17-åring som nu sitter anhållen, på sannolika skäl misstänkt för ha knivhuggit en polis i Björns trädgård, uppger hans advokat.

– Jag kan inte gå in på hans inställning till anklagelserna i nuläget. Det har inte hållits något regelrätt förhör.

Han träffade sin klient under gårdagen då 17-åringen delgavs misstankar om försök till mord.

– Det är en ung kille och han mår väldigt, väldigt dåligt, säger Sebastian de Ciutiis.

Vad mår han dåligt över, händelsen eller att han sitter anhållen?

– Jag kan inte kommentera det ytterligare.

Sebastian de Ciutiis tror att polisen kommer att förhöra 17-åringen under fredagen.

Enligt DN:s källor vistas 17-årigen legalt i Sverige, och har ett så kallat tillfälligt uppehållstillstånd. Samma källa uppger också att personen i fråga inte tidigare gjort sig skyldig till någon känd brottslighet och att det finns en historia av psykiskt instabilitet.

Det var på torsdagseftermiddagen som polisen Ted Eriksson attackerades vid en tunnelbaneuppgång i Björns trädgård på Södermalm. Han har själv berättat i en intervju med Aftonbladet att överfallet kom plötsligt.

– Plötsligt får jag en smäll. Jag känner en plötslig och extrem smärta vid höger axel. Jag vänder mig om och får se knivmannen, det är då jag förstår att jag blivit huggen, berättar han för tidningen.

– Jag är glad att jag lever, säger han.
