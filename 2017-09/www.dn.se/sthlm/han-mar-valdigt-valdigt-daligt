”Han mår väldigt, väldigt dåligt”
Marijana Dragic

Polisen har ännu inte förhört den 17-åring som nu sitter anhållen, på sannolika skäl misstänkt för ha knivhuggit en polis i Björns trädgård, uppger hans advokat.

– Jag kan inte gå in på hans inställning till anklagelserna i nuläget. Det har inte hållits något regelrätt förhör.

Han träffade sin klient under gårdagen då 17-åringen delgavs misstankar om försök till mord.

– Det är en ung kille och han mår väldigt, väldigt dåligt, säger Sebastian de Ciutiis.

Vad mår han dåligt över, händelsen eller att han sitter anhållen?

– Jag kan inte kommentera det ytterligare.

Sebastian de Ciutiis tror att polisen kommer att förhöra 17-åringen under fredagen.

Enligt DN:s källor vistas 17-årigen legalt i Sverige, och har ett så kallat tillfälligt uppehållstillstånd. Samma källa uppger också att personen i fråga inte var känd i kriminella sammanhang och att det finns en historia av psykiskt instabilitet.

Det var på torsdagseftermiddagen som polisen Ted Eriksson attackerades vid en tunnelbaneuppgång i Björns trädgård på Södermalm. Han har själv berättat i en intervju med DN att överfallet kom plötsligt.

– Vi går och småpratar när jag rätt vad det är känner ett kraftigt slag och en väldigt kraftig smärta på höger sida av nacken. Jag blev förvånad över att det gjorde så ont och hann tänka att något måste ha trillat ner från en lyftkran eller liknande, säger Ted Eriksson.
