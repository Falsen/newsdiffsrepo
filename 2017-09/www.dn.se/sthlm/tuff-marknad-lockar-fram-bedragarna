Tuff marknad lockar fram bedragarna
Amanda Dahl

Att Stockholms bostadsmarknad är något ansträngd har inte undgått någon. Tillfälliga lösningar, kollektiv och andra- eller tredjehandsboenden är snarare regel än undantag bland unga och nyinflyttade i huvudstaden.

Enligt Stockholms bostadsförmedling får de sökande ett kontrakt efter i snitt nio år i deras kö. Det betyder att den som vill flytta ut från föräldrahemmet innan 27 års ålder (bostadskön är tillgänglig för de över 18 år) troligen måste se sig om efter andra möjligheter. Blocket förmedlade under 2016 nästan 14.000 andrahandskontrakt i Stockholms kommun. Det var femte året i rad som antalet andrahandskontrakt ökade.

De senaste åren har fler och fler Facebookgrupper och hemsidor skapats för ändamålet. De här kanalerna har dock sina nackdelar, i alla fall för den som önskar hyra. För medan ett förstahandskontrakt på en trea i Stockholm under 2016 låg på knappt 7.000 får den som söker andrahandsboende vara beredd att betala långt mer. Ett andrahandskontrakt på en lika stor lägenhet på Blocket.se kostade i snitt strax under 13.000 i månaden under samma år.

De höga hyrorna i Stockholm är ett stort problem, men det är inte det enda. Risken för att stöta på bedragare är överhängande och växer ju längre du går utan bostad.När du börjar bli desperat och få tunnelseende, då är du riktigt illa ute. Risken är stor att du inte är lika försiktig och det utnyttjar bedragarna.

– När du börjar bli desperat och få tunnelseende, då är du riktigt illa ute. Risken är stor att du inte är lika försiktig och det utnyttjar bedragarna, säger Sebastian Johansson, marknadsanalytiker på Boverket.

För två år sedan skrev han på uppdrag av regeringen en rapport om Sveriges andrahandsmarknad. I en av de enkäter han gjorde då framkom att var fjärde person hade kommit i kontakt med en bedragare under tiden de sökt andrahandsbostad eller bott i andrahand.

Ett av de vanligare sätten att tjäna pengar genom hyresbedrägeri är helt enkelt att hyra ut en lägenhet som inte finns. Den påstådda hyresvärden har då bilder på lägenheten och ”god kunskap om planlösning, standard och verkar ofta mycket trovärdig”. Enligt Sebastian Johansson kan det också röra sig om visningar i lägenheterna. Efter att en hyra eller en deposition är betald i förskott försvinner sedan den som tidigare utgett sig för att vara hyresvärd, lägenheten visar sig inte vara tillgänglig.

Läs mer: Andrahandshyrorna är på väg att slå i taket

Det kan också röra sig om lägenheter som visar sig inte uppfylla den standard som utlovades när hyran bestämdes, hyresvärdar som föreslår sexuella tjänster i utbyte mot lägre hyra eller orimliga krav på hyresgästens beteende och livsvanor.

Det kan också förekomma speciella villkor när privatpersoner hyr ut sina lägenheter eller ett rum i sin bostad. Exempelvis kan den som hyr ut ta ut en deposition, det vill säga en klumpsumma utöver hyran som betalas av hyresgästen och sedan lämnas tillbaka vid bestämd tid, förutsatt att kontraktet följs.

– Det är ett vanligt knep för en privat hyresvärd att försäkra sig om att den som ska hyra är seriös. Det är helt okej enligt hyreslagen, men det kan självklart vara en risk för hyresgästen, säger Carl Rydeman, hyresråd i hyresnämnden.

Förbud mot rökning, pälsdjur eller hemkomst efter kl 22.00 – det är inte ovanligt att vissa krav på levnadsvanor ställs i de privata hyresannonserna.Hyr du ut din bostad i andra hand är du fortfarande ansvarig för vad som sker i lägenheten.

– Hyr du ut din bostad i andra hand är du fortfarande ansvarig för vad som sker i lägenheten. Att ställa vissa krav på sina gäster är ett sätt att försäkra sig om att andrahandsgästen sköter sig. Däremot är det inte alls säkert att hyresnämnden godkänner ett brott mot egna regler som ett skäl till att avbryta en uthyrning.

Städa huset eller laga mat åt barnen och betala mindre hyra – att hyresvärden föreslår en lägre hyra mot att gästen utför vissa tjänster förekommer ibland. Är du inneboende kan ett sådant avtal vara en vinst för båda.

– Hyra är alltså att få tillgång till en viss lokal eller liknande mot ersättning. I dag är den ersättningen alltid pengar. Men om man vill är det helt okej att komma överens om annat.

Läs mer: Bo på hotell billigare än att hyra en lägenhet

Det händer ibland att det dyker upp annonser på lägenheter som inte riktigt är en hel lägenhet. De kan exempelvis sakna dusch, kök eller liknande bekvämligheter.

– Det är okej att hyra ut en så kallad bristfällig lägenhet. Men vi har också något som kallas ”lägsta godtagbara standard”. Finns det stora brister i lägenheten kan man gå till hyresnämnden och kräva ett så kallat upprustningsföreläggande.

Att köpa och sälja hyreskontrakt eller lägga en handpenning i mellanskillnad vid byte av hyreslägenhet, vad säger lagen om det?

– Det är mot lagen och straffbart för alla utom utvalda bostadsförmedlingar, säger Carl Rydeman.
