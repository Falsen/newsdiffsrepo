Man öppnade eld vid poliskontroll i Fisksätra
Carl-Johan Kullving

Händelsen ska ha ägt rum strax efter klockan 13:30 på onsdagen.

– I samband med en kontroll är det en person som tar fram ett vapen och avfyrar ett eller flera skott i luften. Det är alltså inte riktat direkt mot poliserna. Ingen har skadats, säger Lars Byström till DN.

Mannen ska sedan ha lämnat platsen springandes.

– Nu letar vi efter personen som försvann till fots och håller förhör med vittnen, säger Lars Byström.

Platsen är avspärrad och tekniker är tillkallade. Polisen har inlett en förundersökning om grovt vapenbrott och framkallande av fara för annan.

Vid 14:40-tiden på onsdagseftermiddagen hade polisen fortfarande ingen gripen, men bekräftade att det var civilpoliser som genomförde kontrollen.

Vid 15:44 meddelade polisen att sökandet efter den misstänkte avbryts och att ingen är gripen.
