Morddömda släppta på fri fot
Ulrika By

– Hovrätten gör uppenbarligen en annan bedömning av bevisläget än vad tingsrätten gjorde, kommenterar kammaråklagare Johnny Järlefelt hovrättens beslut.

De morddömda männen försattes på fri fot efter tre dagars förhandling i hovrätten. De har suttit häktade sedan februari och dömdes alltså i juli i år. Hovrättens dom faller den 12 september.

– Innan jag läst den är det svårt att veta hur de resonerar. Bevisläget är visserligen komplex, men jag är ändå lite förvånad, fortsätter Johnny Järlefelt.

DN berättade i maj i år historien bakom mordet. Ett mord, som liksom många andra mord under de senaste åren, mest av allt liknande en planerad avrättning.

Läs mer: ”Mordet på 20-årige Oskar skakar villaförorten”

När DN beskrev bakgrunden satt de två unga männen som sedan dömdes häktade.

Enligt tingsrätten är det klart lagt att den person som DN valt att kallas ”Oskar” och hans vän, hade stämt möte med de två personer som dömdes i tingsrätten i Skärholmen den 1 februari.

I en vändzon på Idholmsvägen avlossas ett flertal skott med minst två vapen – mot 20-årige ”Oskar” och hans vän. ”Oskar” står utanför den bil de kommit dit med, hans vän sitter i bilen.

Tingsrätten finner det klarlagt att 21-åringen och 20-åringen, med vilka ”Oskar” stämt träff, befinner sig på platsen och att de efteråt åker därifrån tillsammans.

Då har ”Oskar”, 20, försökt förflytta sig en bit men segnat ner och avlidit av sina skador och hans vän har, blödande, försökt tagit sig från platsen i bilen, men han förlorar medvetandet och krockar med en stolpe på utfarten till E4/E20.

Inga vapen har tagit i beslag och det finns heller ingen teknisk bevisning som binder de av tingsrätten dömda till själva mordet och mordförsöket. De dömda har hela tiden nekat och menar att mordet har utförts av några andra. De ska plötsligt ha dykt upp, maskerade, och börjat skjuta.

Åklagaren var redan i tingsrätten medveten om att bevisläget var skakigt. Inför rättegången justerades gärningsbeskrivningen. Åklagaren tog tillbaka påståendet att de åtalade skulle ha avlossat några skott, men underströk att även om man inte kunnat visa att vare sig 21-åringen eller 20-åringen sköt – så hade de uppmanat och ”psykiskt stöttat” de okända skyttarna att genomföra mordet. Åklagarna menade också att de som sköt blev skjutsade till platsen av 21-åringen och 20-åringen.

I tingsrättens domskäl återfinns ett långt resonemang om beviskrav och bevisvärdering. För en fällande dom krävs att det är ställt utom allt rimligt tvivel att den tilltalade begått gärningen och att den haft uppsåt. Beviskravet kan också beskrivas som att det ska vara praktiskt taget uteslutet att det gått till på något annat sätt än det som åklagarna hävdat.

När tingsrätten sedan gör en sammanvägd bedömning, värderat vittnes utsagor och trovärdighet finner man sedan att de båda ska fällas för mord.

Då hovrätten nu släppt de båda finns starka skäl att anta att de kommer att frias för moret när hovrättens dom faller den 12 september.Jag upplever att domstolarnas krav på bevisning är högre nu än för tio år sedan.

Kammaråklagare Johnny Järlefelt säger att han är ”luttrad” och därför inte så förvånad:

– Rent allmänt upplever jag att domstolarnas krav på bevisning är högre nu än för tio år sedan. Om polis och åklagare gör så mycket de kan och presenterar en professionell utredning och det inte räcker – ja, vad gör man då? säger han och fortsätter:

– Jag tycker, generellt sett, synd om alla brottsoffers anhöriga som vill ha besked om hur samhället ser på den brottslighet de har utsatts för.

Motivet till mordet i Skärholmen ska ha varit att två före detta vänner hamnat i konflikt med varandra. Som ofta i unga kriminella kretsar handlade det om narkotikaaffärer och skulder.

En av de åtalade och dömda i det här fallet har dessutom varit utsatt för ett tidigare mordförsök, ett mordförsök som han enligt ryktesvägen ”visste” genomfördes av den nu döde 20-åringen.

Ingen av de inblandade har tidigare förekommit i grövre våldsbrottssammanhang, men var tidigare kända för att de både missbrukade narkotika och sålde narkotika.

De var dock inte betraktade som farliga eller våldsbenägna av polis.

Samtliga växte upp tillsammans i villaförorten Segeltorp i Huddinge kommun.
