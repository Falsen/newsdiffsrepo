Lotta Härdelin:  Efter en timmes nära döden-upplevelse kravlar vi i land
Lotta Härdelin

Jag kan inte andas. Ett hårt tryck på luftstrupen hindrar syret att nå lungorna. Desperat ser jag mig omkring efter hjälp. Den i våtdräkt iklädde mannen framför mig upplyser gentlemannamässigt: ”Eh jo, om du sätter på dig våtdräkten åt rätt håll kommer den sitta lite bättre.” Jag rosslar fram ett tack och famlar efter bandet till blixtlåset.

Instruktören hälsar välkommen och meddelar glatt att han skippar det planerade teknikträningspasset till förmån för en tävling på tid. Prova på-kvällen utvecklas inte i rätt riktning. Jag är rädd för djupa vatten. Min väninna gillar inte att göra stressiga saker i grupp. Vi utgör just nu en rätt dålig kombination.

I ett försök att se till att våra trygghetszoner inte krymper i takt med tilltagande ålder har jag anmält oss till en prova på-kväll i swimrun i Brunnsviken. Vi ska, iklädda rättvända våtdräkter, springa och simma, därefter springa ännu mer och sedan avsluta med att simma sammanlagt tre varv på en bana som är förlagd mellan picknickfiltar, nakenbadare och några rökande hantverkare med systemkassar.

Efter en timmes nära döden-upplevelse kravlar vi i land nedanför matematiska institutionen.

”Fy fan, jag hatar dig,” får min väninna fram. Jag ler tillbaka och tänker att hon troligen glömt vad hon utsatte mig för när hon förra året anmälde oss till tre kilometer simning i en mörk å i Dalarna. Öga för öga, tand för tand, tänker jag. Långt bortom trygghet. Det är livet det!

Lotta Härdelin är fotojournalist på DN och tar gärna emot tips på framtida aktiviteter som utvidgar trygghetszonen. Helst utan ormar och djupa vatten.
