Rättegången inledd om morden i Hallonbergen
Ulrika By

Intresset för den rättegång där de två brutala morden, som skedde den 22 januari respektive 7 mars, var mycket stort under den första rättegångsdagen. Förutom ett 50-tal personer som deltar i rättegången (åtalade, advokater, målsägare, målsägarbiträden, häktesvakter, poliser) var de 90 åhörarplatserna i princip fullsatta. Rättegången är planerad att pågå i 28 dagar i säkerhetssalen i Stockholms tingsrätt och denna första dag ägnades uteslutande åt den första av sammanlagt fem åtalspunkter: Mordet på 25-åringen den 22 januari.

Läs även: Polisen smygfotograferade åhörares legitimationer

De sex åtalade, alla män runt 20-års gamla, förnekade brott. Ett par av dem medgav dock att de varit i det garage där man först försökte skjuta 25-åringen till döds men misslyckades. Enligt åklagaren sköts 25-åringen på två olika platser och med två olika vapen, i anslutning till garaget i Hallonbergen och i en bil, i närheten av Karolinska sjukhuset. Totalt har fyra vapen tagits i beslag, ett av dem hittade polisens dykare i vattnet vid Hornsbergsstrand.

Inför rätten spelade kammar­åklagare Olof Calmvik upp det panikslagna larmsamtal som en kompis ringde när 25-åringen precis genomborrats av flera kulor. 25-åringen avled i princip framför sin vän – bara ett stenkast från Karolinska sjukhusets akutmottagning – medan gärningsmännen körde vidare till Hornsbergsstrand där de kastade ett av vapnen de använt i vattnet.

25-åringen hade en kriminell bakgrund. Han var villkorligt frigiven från ett 2,5 år långt straff för bland annat grovt vapen brott när han mördades. Den skyddsväst han bar kunde inte rädda honom. Ingen greps i samband med mordet, polisen betraktade det som ett spaningsmord. Redan ett par dagar senare greps dock en första misstänkt. Han släpptes, men utredningen gick vidare och ungefär två veckor senare kunde tre personer häktas misstänkta för medhjälp. Samtidigt pågick fortsatt inre spaning mot ytterligare personer.

Den 7 mars blev ett par i 40-årsåldern brutalt överfallna i sitt hem i Hallonbergen. Båda knivmördades och det kom att bli ännu en pusselbit i mordutredningen angående 25-åringen. Mannen som mördades hann ringa SOS – i larmsamtalet pekade han ut två gärningsmän och berättade också att han trodde att motivet till dådet var att han bevittnat och vittnat om mordet på 25-åringen.

Åklagarens bevisning i mordet som rör 25-åringen består av övervakningsfilmer från garaget, de inblandades telefontrafik, teknisk bevisning i form av vapen och ammunition. Motivet grundar sig i de inblandades narkotikaaffärer. Rättegången inleddes under visst tumult då poliser på plats, i strid med svensk grundlag, fotograferade åhörare till rättegången och avkrävde dem legitimation.

– Vi ville skaffa oss ha kontroll över vilka som kom hit i underrättelsesyfte, men det var givetvis fel, kommenterade en polis på plats saken.

Enligt polisens presstjänst gjorde polisen själva omgående en anmälan om tjänstefel till särskilda utredningar.
