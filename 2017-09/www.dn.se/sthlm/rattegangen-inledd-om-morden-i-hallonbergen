Rättegången inledd om morden i Hallonbergen
Ulrika By

Rättegången tog sin början i Stockholms tingsrätts säkerhetssal nästan en timme efter utsatt tid och i själva rättssalen satt ett 50-tal personer. De åtalade, deras advokater, målsägarna och deras målsägarbiträden samt häktespersonal, polisutredare och väktare.

Även på åhörarplats, där det finns 90 platser, var det fullt. Där satt vänner, anhöriga, media, polisutredare och även personal från socialtjänsten.

Kammaråklagare Olof Calmvik inledde med den första åtalspunkten av fem: mordet på en 25-åring som skedde den 22 januari. 25-åringen, som har ett kriminellt förflutet, sköts först i anslutning till ett garage i Hallonbergen. Han överlevde och fick skjuts av en vän mot Karolinska sjukhuset. Vid avfarten från E4:an blir de dock prejade och tvingas stanna. Där skjuts 25-åringen med flera skott i huvud och överkropp. Han avlider.

Efter mordet åkte de åtalade till Hornsbergsstrand där de dumpade ett av de vapen som användes.

Samtliga åtalade, sex unga män, förnekar brott. Två av dem medger att de varit i garaget, men de ska inte ha känt till att det skett ett brott. En av dem säger att han snarare är vittne till brottet, om det nu har skett något.

Åklagaren har tidigare sagt att han tror att bara själva sakframställan, det vill säga hans påståenden om hur de begångna brotten gått till, kommer att ta två dagar.

Morden den 22 januari kom snart att kopplas ihop med dubbelmordet i Hallonbergen som skedde den 7 mars. Då knivmördades ett vittne till mordet på 25-åringen, en 39-årig man som hade talat med polisen. Även 39-åringens hustru knivmördades hemma i sin bostad, ur vilken mannen jagades ur. Mannen hade själv ringt SOS Alarm, pekade ut gärningsmännen och berättade att han själv uppfattade motivet som att han skulle tystas.

39-åringen hade tidigare gjort narkotikaaffärer med minst en av de inblandade.

Åtalet omfattar också grovt vapen brott, fyra vapen och stora mängder ammunition har tagits i beslag, grovt övergrepp i rättssak, misshandel, narkotikabrott och skyddande av brottsling.

Advokaterna till de åtalade har velat avvakta med de åtalades inställningar i de övriga åtalspunkterna, så långt det är känt hittills förnekar samtliga utom den yngste, en 16-åring, all inblandning. 16-åringen erkänner medhjälp till mord.

Rättegången är planerad att hållas i 28 dagar i Stockholms tingsrätts säkerhetssal.

Innan rättegången tog sin början köade närmare hundra personer utanför rättssalen. De slussades in under rigorös säkerhetskontroll där alla fick sina väskor och jackor genomsökta och det gjordes även skyddsvisitation av samtliga.

Enligt uppgifter till TV4 ska poliser ha såväl fotograferat som begärt att vissa av åhörarna skulle visa legitimation – något som står helt i strid med svensk grundlag, som säger att rättegångar ska hållas öppna för alla.

DN, som var på plats, blev inte själv vittne till detta, men en polis på plats bekräftar att så var fallet.

– Det skedde ett misstag, vi ville försöka ha kontroll över vilka som kom hit i underrättelsesyfte, men det blev givetvis fel, säger polismannen till DN.

I övrigt hänvisar poliserna på plats till polisens presstjänst och enligt presstjänsten har polisen har redan gjort en anmälan till särskilda utredningar för att se om polisen har gjort något fel, men kan inte i nuläget vidare kommentera händelsen.
