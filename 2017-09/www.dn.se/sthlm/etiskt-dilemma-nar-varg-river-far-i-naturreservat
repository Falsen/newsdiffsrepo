Etiskt dilemma när varg river får i naturreservat
Anna Gustafsson

I en av hagarna i Tyresta gård betar en grupp får i godan ro. De är sällskapliga, och kommer gärna fram och blir klappade när någon kliver in i hagen. Men de 34 får som betade i lördags är nu decimerade till 31, efter att en varg tagit sig in i hagen i söndags morse. Tre av fåren i flocken som fick sätta livet till, ligger några hundra meter bort under en presenning i väntan på transport.

– Det här är den tråkiga delen av jobbet, särskilt när man tänker på att de fått lida, säger Katarina Warg, stallförman på Tyresta gård.Det här är den tråkiga delen av jobbet, särskilt när man tänker på att de fått lida.

Det var tidigt i söndags morse som en hästägare med boxplats på Tyresta gård upptäckte ett skadat lamm i en av hagarna.

Hon kallade på Micael Jensen, anställd bonde, som snabbt var på plats.

– Hon ringde mig klockan sju på morgonen, och jag var där på fem minuter. Lammet var så skadat att jag fick avliva det. Sedan hittade jag ett till och började titta runt i hagen, och förstod att det kunde röra sig om ett angrepp från ett djur, säger Micael Jensen.



Länsstyrelsens rovdjursexpert som kom till platsen konstaterade vargangreppet. Sedan i juni rör sig en vargtik på Södertörn. Den har halsband och GPS, och har vandrat in från Norge. Enligt länsstyrelsen är det mycket sannolikt att det är vargtiken som ligger bakom attacken. Myndigheten har bra koll på vargtiken, eftersom det är många som har sett henne. Det märks inte minst på länsstyrelsens portal för rovdjursobservationer där flera personer sett en varg i Tyresta och Haninge bara de senaste dagarna.

– Vi har ganska många observationer som vi bekräftat på ett eller annat sätt, till exempel med bilder. Vi kan också följa henne eftersom hon är sändarförsedd, säger Mia Olausson, naturvårdschef på länsstyrelsen.

Nu drar personalen på Tyresta gård, som är anställda av Stiftelsen Tyrestaskogen, som förvaltar både gården, naturreservatet och Nationalparken, upp planer för hur djuren ska skyddas.Jag tycker också att vargen ska finnas – annars skulle jag inte heta varg i efternamn.

– Det är ett etiskt dilemma. Man kan fråga sig – varför ska vi ha betesdjur i hagarna? Men utan det får vi inte det öppna landskapet, utan sly och skog tar vid. Nu ska vi komplettera hagarna, och stängsla så mycket vi kan. Jag tycker också att vargen ska finnas – annars skulle jag inte heta varg i efternamn, säger Katarina Warg.

Läs mer: Varg med sändare kvar på Södertörn

Platsen är speciell för medan gården, som ligger i Tyresta naturreservat, håller hotade lantraser för bevarande och betesdjur för att hålla landskapet öppet, så ligger Tyresta Nationalpark intill.

– Dels är det gården med kulturlandskap i naturreservatet. Sedan är det Nationalparken med urskog. Alla djur och växter som befinner sig i nationalparken är skyddade. När vargen är där, så är den en rödlistad art bland andra, säger Per Wallsten, nationalparkschef i Tyresta.

Hela gården är omringad av elstängsel och i hagarna finns runt 100 får. Bara närmast gården är det 40 meter staket utan eltråd. Det beror på att gården är en visningsgård, och under DN:s besök går skolklasser mellan hagarna och betraktar fascinerat de två linderödssuggorna som jäser i solskenet.

– På en visningsgård är det inte trevligt med ett 120 centimeter högt elstängsel så att man knappt ser djuren. Vargen måste ha tagit sig in på gårdsplanen via en av de tre infarterna, säger Micael Jensen.

Läs mer: Åtta döda tackor efter ytterligare vargattack

– Vi kunde inte föreställa oss att det kunde hända, för då hade vi inte haft det så här, säger Katarina Warg.

De har samtidigt gott hopp om att bättre stängsling med femtrådigt elstängsel, och tillstängning av infarterna ska hålla vargen borta. Under en tid kommer fåren som blev angripna att tas in på nätterna, och djuren i hagarna bevakas nattetid.



Vargfrågan engagerar och på plats i Tyresta är också två folkvalda moderater som vill se radikalare åtgärder.Jag tycker att det vore lämpligt om länsstyrelsen beslutade om skyddsjakt.

– Jag bor två kilometer härifrån, och har min häst och hund här. Jag lider med personalen som hittat tamboskapen på morgonen. Visst vore det fantastiskt med en varg i Tyresta nationalpark, men nu har den gått in på gården och tagit får. Den har setts på en massa ställen i kommunen och visat upp ett så oskyggt beteende. Jag tycker att det vore lämpligt om länsstyrelsen beslutade om skyddsjakt, säger Alexandra Anstrell (M), ledamot i styrelsen för stiftelsen Tyrestaskogen.

Detsamma tycker Erik Ottosson (M), riksdagsledamot från Huddinge.

– Det är viktigt att folk vågar röra sig i ett naturreservat, säger han.

Förvaltaren Per Wallsten, är inte inne på det spåret.

– Det blir genast politik, säger Per Wallsten. Han hänvisar till Anders Nylén, ordförande för stiftelsen Tyrestaskogen, som säger att stiftelsen har nära kontakt med länsstyrelsen.

Läs mer: Vargtik från Norge siktad i Haninge

– Vi tycker inte att skyddsjakt är aktuellt för närvarande. Situationen är inte sådan bara för att vargen tar något djur – det här handlar om naturvård. Vi förvaltar ju en sak åt Naturvårdsverket, och då vore det klart olämpligt, säger Anders Nylén.

Foto i text: Eva Tedesjö
