Nya planer för Slussen har redan ställt till med bråk
Anton Säll

Det var under onsdagen som Stadsbyggnadsborgarrådet Roger Mogert (S) och arkitekten sir Spencer de Grey från Foster+ Partners presenterade förslaget, kallat Mälarterrassen, på den nya byggnaden vid Nya Slussen.

Tidigare har tre glashus på platsen varit planerade. I det nya förslaget blir det i stället en byggnad med sluttande tak som man ska kunna promenera upp på.

Byggnaden ska ligga på Södermalmstorg och sträcka sig nedåt mot själva Slussenkanalerna.

Men förslaget har redan stött på kritik. Trafikborgarrådet Daniel Helldén (MP) menar att den nuvarande planen skulle innebära problem för gångtrafikanterna. Tidigare var rulltrappor planerade från Gamla stan upp mot Södermalm. Nu skulle man i stället behöva gå i vad Daniel Helldén liknar vid en snitslad bana i en galleria.

Trafikborgarrådet är mycket kritisk till förslaget.

– Det man gjort nu är att ett av huvudgångstråken brutits av. När vi diskuterat tidigare har man haft ett huvudgångstråk som en rak linje. Nu kan man inte längre se det och kan inte intuitivt förstå vilken väg som man ska gå, säger Daniel Helldén.

Han tycker inte att planerna är anpassade för gångtrafikanterna i Stockholm.

– Det som nu presenteras påminner om gamla Slussen där man inte vet vart man ska ta vägen.Det som nu presenteras påminner om gamla Slussen där man inte vet vart man ska ta vägen.

Stadsbyggnadsforskaren Alexander Ståhle, som tidigare arbetade med gångtrafikanterna i projektet, är inne på samma linje.

– Det är ingen som kommer att förstå hur man ska ta sig från kajen och upp till Götgatan och Hornsgatan. Det man måste göra nu är att arbeta om det här förslaget så att man får tillbaka kopplingen som var så tydligt beskriven i detaljplanen, säger Alexander Ståhle.

Stadsbyggnadsborgarrådet Roger Mogert (S) tycker inte att förslaget är lika illa som sina två meningsmotståndare i frågan. Samtidigt vill han vara tydlig med att detta är ett förslag och inte något som är skrivet i sten.

– Det är inte ett färdigt förslag. Det man måste arbeta vidare med är orienterbarheten för gångtrafikanterna så att det blir ett naturligt sätt att röra sig.

Så du tror inte att det kommer bli en labyrint för fotgängarna?

– Jag tror inte att det ska behöva bli så. Det är en viktig känsla och frågeställning, att orienterbarheten är det centrala, säger Roger Mogert.

Läs mer: Turerna kring ”Nya” Slussen är gamla som gatan
