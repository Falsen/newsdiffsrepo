Varför har alla nya byggprojekt i Stockholm så konstiga namn?
Anton Säll

Ta byggherren SSM:s beskrivning av det nya projektet Bromma Boardwalk som exempel. Så här beskrivs själva projektet:

”Festivalsommar i Göteborg, Malmös bästa falafelrulle eller bärs i Bryssel – från det höga hustaket på Bromma Boardwalk är det nära till allt och lätt att se långt, med blicken riktad ut i landet ända till kontinenten.”

Området försöker locka med sin närhet till Bryssel, en av två utrikesdestinationer som man kan nå via Bromma flygplats.

Närheten till Sundbyberg är påtaglig – det ligger inom synhåll. Närheten till kontinenten kan diskuteras.

Det finns två frågor som jag inte kan sluta tänka på.

Hur blev det så här? Varför har de flesta nya byggprojekten i Stockholm helt obegripliga namn?

Målgruppsanpassning via kreativa namn är ingenting som är exklusivt för byggherrarna. I Solna lyckades fastighetsägarna tillsammans med kommunen driva igenom ett namnbyte på Vretens tunnelbanestation som fick namnet Solna Strand. Då som nu var skälen rent kommersiella. Solna Strand låter helt enkelt coolare än Vreten.

Samma mekanismer gäller för nya byggen i Stockholm. Visst, Bromma Boardwalk byggs i stadsdelsområdet Mariehäll som i sin tur byggdes i utkanten av Ulvsunda-Mariehälls industriområde. Men det räcker inte. Bromma Boardwalk låter helt enkelt mycket coolare än Mariehäll.

I min jakt på svar får jag kontakt med Susanne Blomberg på byggföretaget SSM. Hon är en av personerna bakom namn som Platform West i Roslags Näsby, The Lab vid Västra Skogen i Solna och West Side Solna på den västra sidan av Solna.

Läs mer: T-banestationer till salu i nytt M-förslag

Susanne Blomberg är en del av en namngivningsgrupp som företaget har. De sitter själva och spånar fram namnen på alla sina nya projekt.

Engelskan används för att ge en internationell touch. Ibland använder de sig av den historia som finns i området.

Täby Market fick sitt namn eftersom det ligger i Täby och kommer ligga att vid ett torg. Det projektet beskrivs så här:

”Är du storstadsbo i själen men ändå längtar efter mer lugn, mer grönska och mer tid över? Hoppla! Då passar Täby Market perfekt.”

Gruppen ligger bakom flera anmärkningsvärda namn. The Lab, Spånga Studios, Platform West och The Tube är några av dem.

Målet med alla namn och koncept är detsamma:

– Vi vill att namnen ska kännas moderna och eller urbana och att de ska tilltala vår målgrupp, säger Susanne Blomberg, marknadschef på SSM.

Enligt Susanne Blomberg så väljer man namnen för att de ska tilltala den tilltänkta målgruppen – en grupp man kallar för ”morgondagens urbaniter”.

Engelskan använder man för att det känns ”modernt”.

– Vi mixar mellan både svenska och engelska. Vi försöker hitta något som känns modernt och urbant eftersom målgruppen är så internationell.Vi försöker hitta något som känns modernt och urbant eftersom målgruppen är så internationell.

När jag vandrar runt på den västra sidan av Bällstaån är känslan inte särskilt internationell. När jag försöker rikta blicken söderut mot kontinenten så ser jag inte Europa. Det jag ser är en stor skylt med reklam för Bromma däck- och bilservice.

Läs mer: SL:s pr-knep: Döper om Hornstull

En invändning mot namnens effektivitet är att de inte brukar sätta sig i folkmun. Folk säger att de gärna bor i Sollentuna eller vid Telefonplan, inte i Sollentuna Hills eller i The Brick. Men det kanske bara är en tidsfråga innan vi döpt om hela rasket, och ur marknadsmässiga skäl kanske det är en bra idé.

Döp om Stockholm till Brooklyn North. Det går ju ändå flyg härifrån till New York.
