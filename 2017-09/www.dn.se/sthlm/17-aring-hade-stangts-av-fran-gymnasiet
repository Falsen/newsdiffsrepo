17-åring hade stängts av från gymnasiet
Marijana Dragic

Den 21 augusti skrevs 17-åringen in på ett gymnasium söder om Stockholm, där han skulle gå i en klass för språkintroduktion. Han bor på ett HVB-hem i kommunen, men är hemmahörande i en annan kommun.

Bara tre dagar efter skolstart, på fredagen, hamnade han i slagsmål i skolans matsal, enligt uppgift till DN. Personalen larmade polis men situationen lugnade sig och polisen ryckte aldrig ut.

Bilden bekräftas av förvaltningschefen med ansvar för bland annat gymnasiefrågor, i placeringskommunen.

– Det var ett kraftigt slagsmål som följdes upp redan samma dag av skoledningen i ett samtal med honom. Sedan bestämde man ett nytt möte på måndagen men då uteblev han, berättar förvaltningschefen i den kommun där 17-åringen gick i skolan.

Ett uppföljningssamtal skedde på tisdagen i stället. Men en kvart efter mötets avslut ska 17-åringen ha slagit ner en annan elev.

– Det stämmer att skolan tillkallade polis. Man var också väldigt tydlig från skolans håll att de borde ta med pojken till psyket. Men de tyckte inte att det behövdes eftersom situationen lugnat sig, säger förvaltningschefen.

• Polisen berättar: ”Jag hinner tänka: Är det så här livet ska sluta för mig?”

Det ska ha funnits information om att 17-åringen hade psykiska problem, men denna information fick aldrig skolan eller placeringskommunen, uppger förvaltningschefen:

– Han har uppenbarligen bedömts vara i ett så pass stabilt skick att han skulle få lov att börja skolan. Det skolan har fått är papper där han beskrivs som en fysiskt aktiv person som tycker om att simma och som är intresserad av poesi. Det var den informationen som följde med. Det jag har fått veta nu är att han har mått dåligt tidigare, men detta var inget vi hade kännedom om.

Efter det andra slagsmålet kom personal på 17-åringens HVB-boende och hämtade honom på skolan. Han gick därifrån med vetskapen om att han var avstängd från skolan.

Bara två dagar senare tros han ha gått till en oprovocerad attack till en polis som fotpatrullerade vid Björns trädgård på Södermalm.

17-åringen greps på platsen efter en kortare jakt. I förhören var han först knäpptyst, berättar en poliskälla för DN. Eftersom han inte hade några identitetshandlingar tog det flera timmar innan polisen fick veta vem han var.

– Hans bild kablades ut till alla poliser som möter ungdomar på gatan, men ingen kände igen honom, berättar en poliskälla.

Men via ett busskort kunde han spåras till HVB-boendet.

Förvaltningschefen i kommunen där 17-åringen bodde säger att det viktigaste nu är att se hur det kunde bli så att informationen inte nådde fram till berörda parter, för att förhindra att liknande saker sker i framtiden:

– Om skolan hade fått veta hans historik och hur den här pojken mår då kunde man ha agerat annorlunda, haft en resursperson vid hans sida. Men nu fanns ingen sådan information.

• 17-åringens försvarare: ”Han mår väldigt, väldigt dåligt”

Såväl elever som personal på skolan har varit upprörda över att informationen varit så bristfällig, enligt uppgift till DN.

– Jag kan förstå att det väcker starka känslor hos människor, att man känner att man blivit utsatt för fara. Det viktigaste nu är att titta på vad man ska göra för att förebygga sådana händelser, för det finns bara förlorare i det här. Det är tragiskt på alla sätt, säger förvaltningschefen.

Enligt polisen i den aktuella kommunen fanns det inget lagstöd för att omhänderta 17-åringen.

– Vi har en ganska tydlig lagstiftning lagen om psykiatrisk tvångsvård. Enligt patrullen som var på plats framkom inga uppgifter om att han skulle kunna vårdas enligt den lagen.

För att en person ska kunna omhändertas för tvångsvård ska den innebära fara för sig själv eller andra eller lida av en allvarlig psykisk störning, uppger kommunpolisen.

– De kriterierna var inte uppfyllda enligt patrullen på plats.

Två dagar senare tros 17-åringen ha knivhuggit en polis, borde man med facit i hand ha agerat annorlunda?

– Det finns många i samhället som mår dåligt och vi måste ha lagstöd att ta hand om dem. Har vi inte det så kan vi inte agera. I det här fallet fanns det inget lagstöd att agera, bedömde patrullen på plats.

17-åringens advokat vill inte kommentera uppgifterna. Skolans biträdande rektor säger till DN att de har gått ut med information till föräldrar och elever om händelserna, men hänvisar i övrigt till förvaltningschefen.

DN har sökt kommentar från den kommun där 17-åringen är hemmahörande.

• Polisförbundet: ”Våld mot poliser har normaliserats”
