Tung uppförsbacke att återupprätta KI:s rykte
Anna Gustafsson

Karolinska institutet ger inte längre forskningsunderstöd till det amerikanska bolaget Ichom, en fortsättning på konsultbolagets Boston Consulting Groups arbete med värdebaserad vård. Ändå finns Karolinska institutets logga väl synlig på Ichoms hemsida. Kopplingen är professor Martin Ingvar, som är en av Ichoms grundare.

– Det finns ett regelverk för hur loggan får användas, och det som har hänt är att vi sett en lite för generös tillämpning av reglerna. Martin Ingvar har tillåtelse att använda loggan i anslutning till sitt namn, men vi har sett hur den flyter lite för fritt i Ichom-världen. KI har inget institutionellt engagemang i Ichom, och vi har vidtagit åtgärder så att den försvinner från hemsidorna där den förekommer fritt, säger Ole Petter Ottersen.

Som nytillträdd rektor för Karolinska institutet har norrmannen Ole Petter Ottersen en tung uppförsbacke. För andra året i rad backar KI i anseende bland svenska lärosäten, enligt en Sifo-mätning i augusti. Av 20 lärosäten hamnar KI på 17:e plats. En naturlig slutsats är att Macchiariniaffären fortfarande drar KI:s namn i smutsen.

– Jag har kommit hit för att få Karolinska institutet att återupprätta sitt anseende i samhället, och kanske blir en ännu starkare ledande forskningsinstitution inom medicin. Vi har en rad utmaningar. En är att se till att Macchiariniskandalen till slut ger Karolinska institutet luft så att KI går styrkt ur krisen, säger Ole Petter Ottersen.

Finns det behov av ett fastare ledarskap?

– Alla måste ta ansvar för att man har en etisk beredskap och en god arbetskultur. Vi måste reagera när vi ser tecken på att det inte efterlevs. Sedan kan man inte sätta sig över regelverket för att man är en framstående forskare. Norge hade sin egen Macchiariniskandal och då blir man mer medveten om de etiska problemställningarna som gäller medicinsk forskning, och hur man kan utveckla organisationen.KI:s logga är väldigt mycket värd. Den representerar Karolinska Institutets värdegrund.

Efter Macchiariniskandalen har flera händelser ställt KI i mindre smickrande dager, vilket DN tidigare berättat. I våras avgick Martin Ingvar som vicerektor på KI då det framkom han sålt vidare en digital plattform som enligt kritiker utvecklats i ett gemensamt forskningsprojekt med Stockholms läns landsting. Avgången motiverades med att KI:s anseende riskerade att skadas.

I april avslöjade DN hur flera professorer på KI och andra anställda vid sidan av tjänsten drivit ett eget bolag och under flera år fakturerat KI och Stockholms läns landsting miljontals kronor efter att själva ha attesterat fakturorna. Den misstänkta miljonhärvan utreds nu av polis och åklagare, efter anmälan till statens ansvarsnämnd och polisen.

– Det kommer att vara min princip också. Om man misstänker en felaktig koppling mellan tjänsten och engagemang i ett bolag, så ska det polisanmälas, säger han.

Vad säger det om kulturen på KI, att anställda kunnat agera så självsvåldigt?

– Det råder inga tvivel om att KI varit för lite observant på vilka regler som gäller och hur de ska efterlevas. Det måste ändras. Vi vill ha en organisation där regelverket för bisysslor efterlevs. Det är särskilt viktigt i en situation med hög press på lärosätena att komma med innovationer och kommersialisera när det är möjligt. Trycket ursäktar inte att man kringgår reglerna.

Innan sin avgång i somras markerade Ottersens företrädare Karin Dahlman Wright avstånd till managementmodellen värdebaserad vård och gjorde klart att lärosätet inte tar ställning till någon styrmodell i sjukvården. Samtidigt slogs det fast att KI ska vara försiktig med engagemang i konsultdriven verksamhet.

– Det hon har sagt står jag till 100 procent bakom, säger Ole Petter Ottersen, samtidigt som han understryker att forskningen är fri, och att det därför är möjligt för forskare på KI att engagera sig i Ichom.

För ett par veckor sedan beslutade regeringen att kunskapsläget för värdebaserad vård, som införs på bland annat Karolinska Universitetssjukhuset, ska kartläggas. Det är ”utmärkt”, säger han.

När det gäller KI:s logga är riktlinjerna tydliga. För att få använda varumärket måste flera kriterier vara uppfyllda, bland annat ska KI ha kontroll över verksamheten, som även ska matcha KI:s identitet.

– KI:s logga är väldigt mycket värd. Den representerar Karolinska Institutets värdegrund, och den får inte missbrukas, säger Ole Petter Ottersen.
