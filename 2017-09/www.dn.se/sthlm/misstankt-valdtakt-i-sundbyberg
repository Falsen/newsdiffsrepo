Misstänkt våldtäkt i Sundbyberg
Clas Svahn

Det var vid 20-tiden på fredagskvällen som en utomstående slog larm om att en kvinna skulle ha våldtagits när hon var på väg längs en gång- och cykelväg mellan Rissne och Kista i Sundbyberg.

Enligt kvinnan blev hon överfallen av en för henne okänd man som hoppade på henne bakifrån.

– Kvinnan har förts till sjukhus och mår inte bra, säger Carina Skagerlind, presstalesperson vid Stockholmspolisen.

Platsen är avspärrad och en hund har sökt igenom området i jakt på spår efter gärningsmannen. Ingen person har ännu gripits för den misstänkta våldtäkten.
