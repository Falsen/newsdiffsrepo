KI faller på universitetsrankning
TT

Det är brittiska Times Higher Education (THE) som nu presenterar sin årliga rankning. KI är fortfarande främst bland svenska lärosäten men har fallit från 28:e till 38:e plats. Fallet är anmärkningsvärt stort då bara två universitet på topp 100-listan backar mer än vad KI gör. Phil Batty, redaktör för THE, kallar resultatet ”en skam” och utvecklar i ett mejl till TT vad som tros ligga bakom:

”Karolinska institutet tappar tio placeringar som ett resultat av sämre poäng än tidigare för lärosätets forsknings- och undervisningsrykte. Det här kan vara ett resultat av skandalen med professor Paolo Macchiarini”, skriver han.

Det var under 2014 som kirurgen Paolo Macchiarini anklagades för forskningsfusk av läkarkollegor. Detta efter att vid KI bedrivit experimentella operationer med syntettiska luftstrupar på svårt sjuka patienter och som senare avled. I externa utredningar som presenterades för ett år sedan fick såväl Karolinska universitetssjukhuset som Karolinska institutet svidande kritik, bland annat ifrågasattes hur KI över huvudtaget kunde anställa kirurgen och som resultat fick ett flertal personer avgå.

Läs mer: Macchiarini kallas till nytt förhör

”De som svarar på vår enkät gällande anseende ger inga förklaringar till hur de har röstat men det här fallet (Paolo Macchiarini) kan ha varit en faktor för dem”, skriver Phil Batty.

Bakslaget är nu ytterligare ett i raden för Karolinska institutet. I en nyligen publicerad Sifo-undersökning kring anseende hos svenska lärosäten backar KI och hamnar på först 17:e plats av totalt 20 lärosäten.

Om Times Higher Educations lista nu är dyster läsning för KI kan flera andra svenska universitet vara desto mera nöjda.

Såväl Uppsala, Lunds och Stockholms universitet avancerar. I den absoluta toppen rankas anrika Oxfords universitet etta för andra året i rad medan rivalen Cambridge kliver upp från fjärde till andra plats.

I övrigt domineras listan av amerikanska universitet, 15 av de 20 främsta lärosätena är hemmahörande i just USA.
