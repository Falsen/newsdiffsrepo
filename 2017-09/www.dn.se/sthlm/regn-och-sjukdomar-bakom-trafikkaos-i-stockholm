Regn och sjukdomar bakom trafikkaos i Stockholm
Anton Säll

Under måndagsmorgonen var det stora problem i busstrafiken i och runt Stockholm. Anledningarna till problemen var flera: många resenärer på grund av vädret, flera vägarbeten och en del olyckor. Detta medförde att många av bussarna blev antingen inställda eller försenade.

– Regnet har inneburit att många har velat ta bilen, vilket i sin tur har inneburit mer trafik än normalt på vägarna, säger Claes Keisu på SL:s presstjänst.

Dessutom har fler resenärer än vanligt tagit bussen, eftersom gångtrafikanter och cyklister inte är lika sugna som vanligt på att ta sig till jobbet på egen hand.

– Det innebär att stoppen vid varje hållplats blir längre, säger Claes Keisu.

Utöver de väderrelaterade problemen hade busstrafiken problem med personalbrist och olyckor i trafiken som innebar förseningar. I Södra länken innebar en olycka att trafiken under en tid stod stilla. Som en följd av olyckan sökte sig bilister till andra resvägar, vilket i sin tur betydde att det blev mer bilar på vägar där bussarna i vanliga fall är relativt ensamma i trafiken.

– Det har varit lite besvärligt. Det är många samverkande faktorer som ligger bakom problemen, säger Claes Keisu.

Under förmiddagen börjar trafiken lätta upp. SL hoppas att trafiken ska flyta på bättre under eftermiddagen.

Läs mer: Kraftigt regn mattas av under dagen
