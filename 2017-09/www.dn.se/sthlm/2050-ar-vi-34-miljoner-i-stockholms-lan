2050 är vi 3,4 miljoner i Stockholms län
Jessica Ritzén

Befolkningen i länet väntas öka från 2,3 miljoner till 3,4 miljoner utifrån ett basscenario som landstinget räknat på. Men folkmängden kan också stanna vid omkring 3 miljoner eller bli så stor som 3,7 miljoner.

– Vi har tagit fram tre scenarier för befolkningsökningen, de visar vad vi måste klara av och ha beredskap för, och ska användas som planeringsverktyg för andra, säger Matilda Rehn, regionplanerare på tillväxt- och regionplaneförvaltningen vid Stockholms läns landsting.

Läs mer: Flyttlassen går nu till förorterna

Det handlar mindre om att det kommer fler SL-busslaster med nyinflyttade stockholmare de närmaste decennierna, och mer om att det kommer att födas fler barn.

– Befolkningen ökar främst för att det föds fler barn, de står för ungefär hälften av ökningen. Fler flyttar också in till länet eftersom Stockholm är en hög tillväxtmotor, säger Matilda Rehn.

De nya stockholmarna kommer både från landet och utlandet. I dag är knappt var fjärde person i länet utrikesfödd och 2030 antas andelen vara 28,3 procent.

Stockholmarna väntas också bli både fler yngre och fler äldre. Det innebär att en mindre andel arbetsföra ska försörja oss. Samtidigt ökar den grupp i samhället som är mest vårdkrävande. Andelen äldre över 65 år kommer att öka 85-plussarna ökar allra mest.

– Vi kommer ändå att få det mindre besvärligt i Stockholm jämfört med många andra städer i Europa, eftersom vi har en ung befolkning, och både större inflyttning och fler barn, säger Matilda Rehn.

Sysselsättningen väntas öka med cirka nio procent. Tjänstebranscherna växer mest, främst välfärdstjänsterna, men även varuproducerande branscher ökar i Stockholm.

Siffrorna visar att andelen som jobbar inom vård, skola och omsorg kommer att ligga omkring 25 procent år 2050 i Stockholms län, jämfört med hela 40 procent i Uppsala län. Personalbristen inom vård, skola och omsorg som är ett stort problem redan i dag, väntas inte bli mindre utan tvärtom förstärkas.

– I Stockholmsregionen har vi stor kompetensbrist, trots att vi aldrig varit så många invånare. För att få människor i arbete behöver vi värna regionens företagsklimat. Det är bra att Stockholmsregionen fortsätter att växa, men vi behöver få fart på bostadsbyggandet, minska trängseln i trafiken och lyckas bättre med matchningen på arbetsmarknaden, säger miljö- och regionplaneringslandstingsråd, Gustav Hemming (C).
