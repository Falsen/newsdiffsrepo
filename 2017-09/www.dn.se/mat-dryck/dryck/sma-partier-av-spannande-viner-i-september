Små partier av spännande viner i september
Alf Tumble

Roland Champion Blanc de Blancs Millésime Grand Cru 2008Frankrike, Champagne • 75 cl • 396 kr • 12,5 % • TS 95125 • 92/100

Bubbel. Betyg 5. Det blir allt tätare mellan släppen av champagner från det magiska året 2008. Odlardoldisen Roland Champion lyckades mästerligt med sin silkiga och mineralrika chardonnayskumpa. Finstämda toner av mogna päron, citron, lakrits och hasselnöt. Elegant och snyggt med minst ett decenniums lagringspotential. 3.000 flaskor släpps 8 september.

Elgin Vineyards Chaos White 2016Sydafrika, Elgin • 255 kr • 50 cl • 14 % • TS 99142 • 92/100

Vitt. Betyg 5. Överraskande bra och svalodlat vin som trots namnet upplevs välstämt och harmoniskt – ”kaoset” syftar snarare på vinmakningsmetoderna. Resultatet är ett häftigt torrt vitt vin med flera lager av vaxig citrusfrukt, persika och honung. Strukturen påminner nästan om ett lättare rött vin med skalbett i slutet. 600 flaskor släpps 22 september.

Olivier Riviere Gabaxo 2015Spanien, Rioja • 75 cl • 179 kr • 14 % • TS 90107 • 89/100

Rött. Betyg 5. Ett vin från det moderna rioja och en producent som ingår i kollektivet ”Rioja n’ Roll”. Består av hälften tempranillo, hälften garnacha lagrat på stora gamla ekfat. I glaset ett offensivt och fullmatat vin med både strävhet och syror som både vittnar om ett långt liv och skriker efter smakrik mat. En kittlande mineralsälta ligger kvar i eftersmaken. Drick till patatas bravas! 2.400 flaskor släpps 8 september.

Marchand-Tawse Bourgogne Rouge 2015Bourgogne, Frankrike • 199 kr • 75 cl • 13 % • TS 95222 • 89/100

Rött. Betyg 5. 2015 var en lyckad men varm årgång i Bourgogne, och gynnade de enklare instegsvinerna på den röda sidan, som kallas bourgogne rouge. Marchand-Tawse brukar leverera i paritet med prislappen och det här vinet gör mer än så. Röd, mogen frukt med tillräcklig syra och struktur för att man ska vilja ha en sensommarsallad med anka. Servera svalt. 1.800 flaskor släpps 22 september.

Wöhrle Lahrer Spätburgunder Bestes Fass 2015Tyskland, Baden • 75 cl • 199 kr • 13 % • TS 99182 • 89/100

Rött. Betyg 5. Röda viner från Tyskland ser vi inte så ofta på Systembolaget, särskilt inte pinot noir från Baden. Vinet är ekologiskt certifierat och bjuder på stor arom direkt i kupan. Färsk frukt i form av solmogna jordgubbar och hallon med ett stick kardemumma. Publikvänlig smak som stramas åt i slutet. 900 flaskor släpps 8 september.

Keller Grüner Silvaner trocken 2016Tyskland, Rheinhessen • 75 cl • 135 kr • 12 % • TS 90231 • 87/100

Vitt. Betyg 5. Upplev vårens första solstrålar en gång till! Första sniffen på Kellers fjäderlätta och högaromatiska silvaner för tanken till vitsippor snarare än trattkantareller. Torrt, krispigt, blommigt, örtigt och med en pärlande syra. Stick iväg med en flaska till närmaste fjällbäck och ta med en bit ost. Du kommer troligtvis aldrig tillbaka. 1.200 flaskor släpps 8 september.

La Marea Old Vine Grenache 2014USA • 349 kr • 75 cl • 14 % • TS 99623 • 90/100

Rött. Betyg 4. Benämningen ”old vine” kan betyda olika saker. Här pratar vi om över 100 år gamla vinrankor i ett av de svalaste vingårdslägena i Kalifornien. Gamla vinstockar ger mer mindre frukt och större koncentration, vilket blir tydligt här. Djup och mörk björnbärsfrukt med inslag av blåbär och lavendel. Josigt men med finess och tydligt ursprung. Elda igång grillen. 600 flaskor släpps 22 september.

Fukuju Junmai Ginjo 2016Japan • 72 cl • 295 kr • 15 % • TS 90060 • 90/100

Sake. Betyg 4. Låt inte den blå flaskan avskräcka dig, det här är risbrygd av prima kvalitet! I glaset en exotisk doftexplosion av vita blommor, guava, melon och vetebröd. Torr till halvtorr smak gör den ytterst funktionell till lite hetare sushibitar och grillade fiskrätter. Servera vid 12 grader och ställ in i kylen igen. Med korken på håller flaskan ett par veckor. 240 flaskor släpps 8 september.

Cuvée du Vatican Châteauneuf-du-Pape Tradition 2015Frankrike, Châteauneuf-du-Pape • 75 cl • 239 kr • 15 % • TS 98013 • 89/100

Rött. Betyg 4. Mycket påvevin för pengarna. En lyckad och generös årgång med massor av röd frukt, kantat av torkade kryddor och sammetslena tanniner. Den lyckade druvmixen utgörs av 45 procent grenache, 30 procent syrah och 25 procent mourvèdre. Drick till den första höstgrytan, gärna med milda smaker och rotfrukter som tillbehör. 3.000 flaskor släpps 8 september.

Oratoire St Martin Haut-Coustias 2013Frankrike, Côtes-du-Rhône-Villages Cairanne • 249 kr • 75 cl • 14,5 % • TS 99451 • 88/100

Rött. Betyg 4. Fullmatad Côtes-du-Rhône-Villages från byn Cairanne. Odling och vinifiering sker enligt biodynamiska principer med fokus inställt på att få platsen att skina igenom. I doftrummet samsas vildhallon, björnbär, lakrits, grus och ekfat. Smaken är rejäl och generös med en charmig rustik inramning. Häll upp på karaff medan kalopsen puttrar klart. 600 flaskor släpps 22 september.

Masseria Li Veli Askos Malvasia Nera 2015Italien, Apulien, Salento • 159 kr • 75 cl • 13,5 % • TS 94620 • 84/100

Rött. Betyg 4. Askos är namnet på en serie vin där producenten Masseria Li Veli sätter strålkastarljuset på inhemska och ibland bortglömda druvsorter. Det här vinet görs på malvasia nera, i Italien mest känd som blanddruva. I glaset aromatiskt stökigt med söt frukt, mörka bär och glöggkryddor. In med grillspetten! 1.200 flaskor släpps 22 september.

Felsina Spa Berardenga Chianti Classico 2014Italien, Chianti Classico • 75 cl • 179 kr • 13,5 % • TS 96143 • 85/100

Rött. Betyg 4. Rättfram sangiovese i okonstlad form med körsbärsfrukt, läderrem och timjan. Elegant och rustikt i samma klunk. Trogen som en gammal vakthund. Var du inte sugen på pizza innan du läste det här hoppas jag innerligt att jag väckt tanken om mozzarella, tomatsås, skinka och lätt brända pizzakanter. 3.200 flaskor släpps 8 september.
