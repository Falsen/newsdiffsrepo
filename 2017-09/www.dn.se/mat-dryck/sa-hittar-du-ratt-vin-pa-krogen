Så hittar du rätt vin på krogen
Alf Tumble

Krister Bengtson, grundare av Starwinelist.com: ”Dyrare flaskor är de bästa klippen”

Vad är Star wine list?

– En vinguide på nätet som startade i maj där vi rekommenderar vinbarer och restauranger och samlar deras vinlistor. Du kan se vad en krog eller en vinbar har för utbud och välja ställe därefter. Eller söka efter ett särskilt vin och se var det finns listat.

Varför är det så dyrt att dricka vin på krogen?

– Det är dyrt att driva krog i Sverige och marginalerna är små. På krogen får du ett helt annat utbud än vad som finns på Systembolaget. Det är som natt och dag! Sommeliererna är ofta först med att introducera nya områden och producenter.

Så vilka viner måste vi ta oss till krogen för att dricka?

– Allt från exklusiva viner till naturviner. Men framför allt äldre årgångar och mindre producenter. Dyrare flaskor är ofta de mest ekonomiska klippen på krogen.

Viner från Europa dominerar svenska vinlistor. Ser du någon förändring?

– Nästan hälften av alla viner är från Frankrike. Men sommelierer letar alltid efter det senaste och det dyker upp allt fler mindre producenter från nya världen som gör svala och lättare viner för att konkurrera med gamla världen.

Var finns Sveriges bästa vinlista?

– PM & Vänner i Växjö har en fantastisk lista med djup och bredd. Men det behövs inte 2.000 artiklar för att en vinlista ska vara bra. Min kvarterskrog Agnes har en mindre men ambitiös lista som de uppdaterar ofta.

***

Mercedes Bachelet, general manager och sommelier på restaurang Adam/Albin: ”Berätta för sommelieren vad du tycker om”

Varför är det så dyrt att dricka vin på krogen?

– Det är en kombination av alkoholskatt, hanteringskostnader och personalkostnader. All servicepersonal hos oss är sommelierutbildade, kompetens kostar.

Vilka viner efterfrågas mest?

– Vi får ofta frågan vad vi rekommenderar till maten. Folk är väldigt pålästa och frågar efter bra kombinationer. För några år sedan frågade man efter ekologiskt, i dag är man mer nyfiken på om vinet görs hantverksmässigt.

Hur ser du på vinpaket?

– Vi har inga vinpaket och säljer mycket hellre en flaska eller två. Dels får gästen mer och bättre vin för pengarna men också chansen att se utvecklingen i glaset. Våra gäster väljer sin egen femrättersmeny och då ingen äter samma håller inte idén med vinpaket.

Vad ska man tänka på som gäst när man får en vinlista i handen?

– Du ska inte vara rädd för att berätta vad du tycker om. Då ger du sommelieren något att gå på. Ibland får jag för mig att folk inte vågar säga vad de faktiskt gillar.

Vilka viner hittar vi endast på krogen?

– Många! Orangeviner, beaujolais, vin från Jura. Mindre producenter och viner i liten upplaga.

Var finns Sveriges bästa vinlista?

– Det finns några riktigt tunga listor där vinintresserade kan fynda, som till exempel Djuret och PM & Vänner. Annars gillar jag aktiva och levande vinlistor som hos Babette, Folii, Agnes och Rolfs Kök.

***

Totte Steneby, utbildare, vinhandlare och chefsommelier på restaurang Portal: ”På krogen finns det mer vin från små importörer”

Vad gör du som chefssommelier?

– Jag ansvarar för utbudet och dryckesekonomin. Jag utbildar även personalen och står för alla inköp vilket innebär att jag letar efter viner från hela världen.

Varför är det så dyrt att dricka vin på krogen?

– Restaurang är ingen högavkastningsbransch. Och det går inte att jämföra priserna med Systembolaget, då de köper in vin billigare och inte har samma omkostnader. Jag prissätter varje vin individuellt, beroende på tillgång. Dyrare viner får alltid lägre påslag.

Vad ser du för skillnader mellan trender på krogen och på Systembolaget?

– Systembolagets utbud är väldigt likriktat. Restauranger och vinbarer har betydligt mer att välja på när de gör sina vinlistor. Den senaste krogtrenden skulle jag säga är att det finns många fler mindre importörer att handla vin ifrån.

Vad är en rimlig prislapp för husets vin?

– Våra glasviner börjar på 90 kronor. Champagne kostar 125 kronor. Det är en bra balans för oss.

Har du några trick till gästen som sitter med en vinlista?

– Våga släppa beslutet till sommelieren. Berätta vad du gillar och gärna hur mycket pengar du vill lägga. Det underlättar vårt jobb och alla blir nöjda i slutändan.

Var finns Sveriges bästa vinlista?

– Om du är ute efter en stor lista säger jag PM & Vänner. Om du bara ska dricka på glas blir det Eriks vinbar, utan tvekan. Där får du alltid mycket vin för pengarna.

Foton i text: Privat och Daniele Fherm

Läs även Alf Tumbles krönika: Därför ska vi gå ut och dricka vin

Läs mer om vin här
