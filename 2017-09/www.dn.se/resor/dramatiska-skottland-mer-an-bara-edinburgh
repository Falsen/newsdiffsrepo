Dramatiska Skottland – mer än bara Edinburgh
Charlotta Rönn

Så varför lockar Skottland? En stor del är filmindustrins fel. ”Braveheart” med Mel Gibson satte Skottland på kartan och fick oss att drömma om krigare i kilt.

I våras dök ytterligare en filmhjälte upp på vita duken, riddaren Arthur i Guy Ritchies ”King Arthur” som delvis filmades på ön Skye. Men mest succé har den omåttligt populära Netflixserien ”Outlander” gjort. Den inleds med att sjuksköterskan Claire är på bröllopsresa i Inverness 1945, därifrån gör hon en tidsresa till det dramatiska 1700-talet med sina klanstrider. En historisk saga om krig och kärlek.



Med de många magiska filmlandskapen på näthinnan blir det omöjligt för mig att dröja mig kvar i Edinburgh mer än en dag. Det riktiga Skottland, Högländerna, med fria vidder lockar.

Fem dagar visar sig bli kort för rundturen Edinburgh, Inverness, Loch Ness, Skye, Pitlochry och Edinburgh. Med facit i hand så behövs en eller två extra dagar om vädret ställer sig helt på tvären. Märkligt nog är det oförutsägbara vädret en del av charmen med en resa i Skottland. Helt plötsligt bakom ett regntungt moln tittar solen fram och det bergiga landskapet blir så trolskt att det får ett överjordiskt skimmer över sig.

– I Skottland upplever man flera årstider på en och samma dag, säger guiden Johanna Summers obekymrat.

Det är solsäkrast i öst. Från Edinburgh kör jag förbi det Unescoskyddade ingenjörskonstverket – Forth-bron till regionen Fifes små kustbyar, men jag hinner också titta in i de pittoreska Outlanderbyarna Culross (Crainesmuir) och Falkland (Inverness) innan jag når kusten som doftar salt, hav och tång. Här har byarna långa breda sandstränder och hummertinor på kajerna. Här bjuds det på havets läckerheter både på finkrogar och enklare ställen som Anstruther Fish Bar i byn Anstruther. Den har belönats med priser och lär ha Storbritanniens bästa fish & chips, så hit vallfärdar även Edinburghborna.

Kön är lång, men när jag fått min kartong sätter jag mig på kajen eftersom solen skiner. Jag har sällskap av Linda Wishart och Iain Thomson. I den här delen av Skottland bor de lyckligaste skottarna enligt statistiken.

– Det är underbart här. Vi har aldrig långt till stranden och vi behöver inte åka långt för att komma till bergen, konstaterar Linda och ger statistiken rätt.

Lycka kan också vara att hamna på en öde ö. Där hamnade sjömannen Alexander Selkirk efter att han kommit i bråk med sin kapten. Ett livsöde som lär ha inspirerat Daniel Defoe att skriva romanen ”Robinson Crusoe”. I dag passerar turister förbi byn Lower Largo där han föddes för att titta på en staty av honom. Den före detta golfcaddien Douglas Clement är också en lycklig man sedan han för ett par år kunde förverkliga drömmen om att starta ett whiskydestilleri – Kingsbarns.

– Whisky är nationaldrycken så det fanns efterfrågan på ett destilleri här, inte minst från golfspelare som besöker golfbanorna i St Andrews. Närproducerat är trendigt oavsett om det gäller öl eller whisky, säger Douglas Clement.

Han erbjuder rundturer i destilleriet. Det är inrymt i en gammal farmbyggnad utanför St Andrews, men har ännu inte levererat någon dryck. Första whiskyn är klar först år 2018 då det tar flera år för whisky att mogna och för att få kallas whisky.

Två glada besökare på whiskyfestivalen i Inverness. Foto: Visit Scotland

Golfarna är många i St Andrews. Här finns sju banor och det lär var här som fåraherdar en gång i tiden hittade på spelet – även om det är omtvistat. I dag spelar alla golf i Skottland och det finns 500 golfbanor.

Men slotten är fler. En gång var de 3.000 i Skottland och självklart besöker jag några. Utanför Inverness ligger Cawdor Castle. Här går jag runt i grevinnan av Cawdors hem och vackra trädgård. Slottet förknippas med Shakespeares Macbeth och friden har inte lagt sig än. Byggnaden är scen för en mångårig strid mellan den tjeckiskfödda änkan och hennes styvbarn, de rättmätiga arvingarna till slottet som har fördrivits.

Inte långt därifrån intill sjön Loch Ness ligger slottet Urquhart. I dag är det bara en fotogenisk ruin, men trots det en av Skottlands mest besökta sevärdheter. Det är Loch Ness-odjurets förtjänst. Hit söker sig många drömmare. Jag är en av dem, men hur jag än spanar över den 227 meter djupa sjön så syns odjuret inte till… Andrew som styr en av sjöns populära utflyktsbåtar borde väl ändå ha sett något?

– Jag har varit med om att ekolodet har visat på aktivitet på botten där sjön är som djupast, säger han.

Slottet Urquhart som är en flitigt fotograferad ruin på randen av sjön Loch Ness. Foto: Charlottta Rönn

Hm… är detta konstgjord andning av en mytisk figur? Säkrast möter man Nessie i den stora turistshoppen intill sjön. Där finns han i alla möjliga former, även som kondom.

Om Loch Nessodjuret är ett av de mest svårfångade på bild så gäller motsatsen för slottet Eilean Donan. Den skotska ikonen är ett av världens mest fotograferade slott. Det är som hämtat ur en saga, där det ligger vackert omgivet av berg och vatten ändå var det inte mer än en ruin fram till början av 1900-talet. Slottsfantaster behöver inte köra långt till nästa slott. Blair Castle i Perthshire hör till de mer kända. Det är det enda slottet i Europa som fortfarande har en privatarmé. Det finns också otaliga slott som förvandlats till hotell.

Ön Skye som ligger utanför Skottlands västra kust har naturligtvis också ett slott – Dunvegan. Det är säte för Mac Leods klanchef och är Skottlands äldsta bebodda slott men delar är öppna för besökare. Från den här västra delen av Skottland härstammar också en av de största klanerna Mac Donald, en släkt med vikinga-anor. Eller som blonda och blåögda Gillian Mac Donald säger:

– Vi brukar säga om någon har blont hår och blåa ögon då har de vikingablod.

Eilean Donan castle är kanske Skottlands mest fotograferade slott. Foto: Visit Scotland

Vikingarna fördrevs på 1200-talet men en del blev förstås kvar. Än i dag vittnar ortsnamn och gator om kopplingar till vikingar. Ja, även fårrasen soay lämnade de efter sig. Den finns än i dag. Ön Skyes namn härstammar till och med från fornnordiska ”skyey” – molnön. Ön bäddas ofta in i ett molntäcke. Men när solen lyser då visar den upp sig med all sin prakt. Det vilda och orörda bergslandskapet är smärtsamt vackert. Det är en Sagan om ringen-värld med märkliga namn som Quiraing och The Old Man of Storr. De spektakulära vyerna upplevs bäst på en vandring. Men vad gör man då om dimma täcker ön? Då kan man besöka öns enda whiskydestilleri Talisker eller Skyes äldsta pub, Stein Inn.

Själv tar jag bron över till fastlandet och den lilla byn Plockton. Det är en liten avkrok med en enda gata men längs den växer exotiska palmer tack vare traktens speciella mikroklimat.

Här finns bara ett par värdshus med pubar, ändå rymmer byn mycket av världen. Här arbetar Alison som varit kock i Sydafrika. Här bor Sofia från Linköping och pensionären John som arbetat i Indien. På Plockton Hotels Pub träffar jag Rosemary. Hon kommer från Skottlands östra sida.

– Jag åker hit för att äta fisk och skaldjur. De är kända för det här, säger hon.

Den lilla byn Plockton är en avkrok med en enda gata. Men längs gatan växer palmer tack vare traktens mikroklimat. Foto: Paul Tomkins/Visit Scotland

Det som gör mig mest förälskad i Plockton, är att här på en liten pub i en pytteliten by hittar jag Skottlands själ i det avslappande och humoristiska snacket med ortsborna över en öl.

Tonen är så skojfrisk att jag till och med nästan skulle våga fråga det jag hittills bara fått undvikande svar om. Vad har skottarna egentligen under kilten?

Läs också: Lyxigt lantmys i Skottland
