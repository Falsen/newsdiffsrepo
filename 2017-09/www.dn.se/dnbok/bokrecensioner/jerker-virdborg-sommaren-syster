Jerker Virdborg: Sommaren, syster
Sandra Stiskalo

Att få läsaren att undra vad som egentligen pågår och varför har blivit något av Jerker Virdborgs signum. Det råder ständigt underskott på angelägen information. Den konstanta närbilden gör att de förutsättningar som dikterar villkoren i den värld roman– eller novellpersonerna befolkar aldrig framträder. Står man tillräckligt nära en bild är det svårt att se vad den föreställer. Det hårt fastskruvade teleobjektivet leder till tjock gåtfullhet och skapar en klaustrofobisk och hotfull stämning, en stämning som Virdborg regerar.

Det är inte bara detta perspektiv som Jerker Virdborg återbrukar i sitt författarskap. I nya romanen ”Sommaren, syster” liksom i flera av hans tidigare romaner och i senaste novellsamlingen ”Skyddsrummet Luxgatan” från 2015 råder ett slags odefinierat inbördeskrig i Sverige. Nationens infrastruktur är totalförstörd och paramilitära miliser, alla anhängare av doktrinen ”är du inte med oss så är du mot oss”, härjar. Ett syskonpar – Anna och hennes yngre bror, tillika romanens berättarjag – tvingas av oklara skäl fly från något slags läger. De skaffar vapen för att överleva laglösheten och beger sig ut i skogen. Och det är där, under tallar, intill dyiga tjärnar med en diet bestående av kaveldun och harsyra som denna strapatsrika roman utspelar sig.

Om Virdborg har sagts att han tecknar nerviga tillstånd i opålitliga miljöer men att hans berättelser i viss mån saknar spänning. Det stämmer inte på ”Sommaren, syster”. I den händer massor. Anna och hennes bror slår följe med underliga och utsatta personer, de stjäl av nöd, ja de gör värre saker än så, och de råkar ut för vådliga bakhåll. Några språngmarscher hade jag kunnat vara utan, inte för att de är slarvigt gestaltade utan för att de är så många.

Till en början läser jag med en blick som söker bakåt, efter svar på frågan ”varför”. Vid allt som liknar ett sammanhang eller en förhistoria stannar jag upp. Det är tålamodsprövande, på gränsen till ansträngande. Det vet Jerker Virdborg och låter emellanåt jaget kommentera sin egen berättelses ofullständighet. Han ursäktar röran, så att säga. ”Alltsammans kommer att framträda tydligt till slut” lovar berättaren. Ibland blir försöken att ingjuta uthållighet något tjatiga. Bara fortsätt, tänker man, ivrig att återvända till intrigen.Dessutom har Virdborg, liksom Ekman, förmågan att skapa en andlös spänning

För den som följt Virdborgs inlägg i litteraturdebatten kan greppet med den metakommenterande berättaren tyckas motsägelsefullt. I ett samtal med Daniel Sjölin om den unga romanen (DN 31/1 2009) skriver han nämligen att han ”vill ha romaner som bejakar förtrollningen och strävar efter att skapa en illusion.” Inledningsvis tycker jag att han vänder sin egen lära ryggen. Förtrollningen trasas av berättarjagets direkta tilltal. Men i och med att tempot drivs upp och suggestionen ökar, får jag omvärdera det mesta i denna roman. Det är som om jaget successivt erövrar berättandets hantverk. Det är snyggt gjort.

Så kan man hålla på och imponeras av Jerker Virdborgs tekniska begåvning. Höjer man blicken blir allt genast svårare. ”Sommaren, syster” är visserligen en mycket konkret roman. Språket är lättillgängligt men den vidare meningen undflyende. Genom att berättaren ständigt håller sig till det sinnena kan uppleva fokuseras det fysiska. Särskilt skicklig är den precisa skildringen av actionlika scener: människor som snavar i flykt och strider för sina liv. Sådant kan lätt bli löjligt tafatt men inte ett enda slag är missriktat hos Virdborg.

Romanens verklighet är förskjuten eller möjligtvis framtida, alla igenkännbara strukturer tycks upplösta. Utöver det låter sig mycket lite sägas om världen som Anna och hennes bror rör sig i. För till skillnad från exempelvis Johannes Anuyrus dystopi ”De kommer att drunkna i sina mödrars tårar” bäddar ”Sommaren, syster” inte för några specifika tolkningar. Förmodligen kommer även Jerker Virdborgs roman att läsas som en bearbetning av samtida rädslor och speglas mot dagens politiska klimat. Men en sådan läsning är både krystad och svepande. Civilisationskritiken är ogripbar hos Virdborg, det finns inget givet att kroka upp den på. Kanske existerar den inte alls.

”Sommaren, syster” är inte en roman som i första hand säger något om nutiden eller vill få läsaren att identifiera risker i sin egen omgivning. Det är en berättelse som försvarar litteraturens rätt att vara något annat: ett äventyr, en skräckkammare, ett mysterium eller bara skönhet. Fiktionen kan roa och oroa i egen rätt. Det är också en utvecklingsroman där vildmarkens prövningar och syskonkärleken får berättarjaget att gå från mjäkighet till mognad.

Det är alltså inga klassiska dystopier jag återkallar när jag läser ”Sommaren, syster”. Jag tänker mer på Kerstin Ekmans ”Händelser vid vatten”. De svarta insjöarna, de mörka krafterna och de många namngivna växterna är skäl till det. Dessutom har Virdborg, liksom Ekman, förmågan att skapa en andlös spänning. Jag väntar i dallrande tystnad med romankaraktärerna när de riskerar att upptäckas av fienden. Jag spänner vaderna när de tar sats för att hoppa över en å. Det är engagerande, helt enkelt.
