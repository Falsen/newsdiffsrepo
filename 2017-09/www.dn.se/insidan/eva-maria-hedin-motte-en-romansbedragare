Eva-Maria Hedin mötte en romansbedragare
Evelyn Jones

Under ett och samma år förlorade Eva-Maria Hedin sin bästa väninna och bröt upp från en lång relation. Strax därefter fick hon kontakt med en man på en stor dejtingsajt, och de blev snabbt förtroliga med varandra.

– Han kunde inte ha fångat mig vid ett ”bättre” tillfälle, för just då var jag verkligen sårbar, säger Eva-Maria Hedin.

Snart ville mannen ta relationen bort från dejtingsajtens chattfunktion och i stället ha mejl- och telefonkontakt. Under en period pratade han och Eva-Maria Hedin i telefon med varandra i timmar varje dag. Där närmade de sig varandra och upptäckte att de delade både intressen och värderingar.

– Båda berättade om saker vi gått igenom, svagheter och styrkor vi har – vi delade liksom allt, precis som i vilken potentiell relation som helst, säger Eva-Maria Hedin.

Ett par gånger skulle paret träffa varandra, men med kort varsel fick mannen förhinder. Samtidigt fortsatte de förtroliga telefonsamtalen, mejl- och sms-konversationerna. Och så, efter ett tag berättade mannen, som för Eva-Maria Hedin uppgett att han jobbade på en oljerigg, att han hamnat i en ekonomisk knipa.Läs mer: Så känner du igen vår tids sol-och-vårare

– De är otroligt skickliga, och man har egentligen ingen aning om vem man har att göra med. Han gjorde nog precis som andra bedragare. De har vissa olika varianter men det slutar med att de behöver hjälp med pengar, och han sade att han vänt sig till flera olika ställen, men sedan vände han sig till mig, säger Eva-Maria Hedin.

Mannen menade att han hade försökt få ekonomisk hjälp på flera sätt, och att hans sista utväg var att be Eva-Maria Hedin om hjälp att föra över pengar till flygbiljetter och andra utgifter som uppkommit då han hamnat i en krissituation.

– Så hamnar man i en situation där man tänker att okej, den här personen har jag inte träffat – men vi har kommit varandra väldigt nära, och jag är en empatisk person som ställer upp för andra. Så jag skickade de här pengarna han bad om, väl medveten om att han kanske skulle försvinna då, säger hon.Skicka aldrig någonsin pengar till någon som du inte har träffat, oavsett hur länge ni haft kontakt över internet. Och om det gått så långt att du har gjort det, polisanmäl alltid.

Det har nu gått två år sedan Eva-Maria Hedin bröt kontakten med mannen som visade sig vara en romansbedragare, och nu har hon tillsammans med Eva Alderborn skrivit romanen ”Scam story”, som utgår från hennes upplevelse av att bli sol-och-vårad över internet. Alla sms och mejl som förekommer i boken är autentiska. Flera metoder romansbedragarna använder sig av för att tillskansa sig pengar finns med. Eva-Maria Hedin säger att hon och Eva Alderborn skrivit boken för att hjälpa andra människor som hamnar i liknande situationer.

– Vi vill både varna, informera, inspirera och underhålla med vår roman. Jag tycker att jag är en medveten person, men när man får kontakt med någon som responderar på det man berättar och aldrig motsäger sig själv och berättar om sin situation så ifrågasätter man faktiskt inte så mycket, säger Eva-Maria Hedin.

Men Eva-Maria Hedin insåg till slut att den person hon pratat med och hjälpt ekonomiskt antagligen inte var den han utgav sig för att vara. När hon bildgooglade en av de bilder som mannen skickat till henne hamnade hon på en sida där det varnades för så kallade ”romance-scams”. Hon bestämde sig för att konfrontera mannen.

– Han nekade helt och menade att det var därför han var försiktig med att ha bilder i sociala medier, eftersom man inte visste var de kunde hamna. Men då hade jag förstått vad det var jag hade att göra med.

Eva-Maria polisanmälde mannen, både till svensk polis och brittisk polis, eftersom det var dit banktransaktionerna gått. Samtidigt började hon också rannsaka sin egen roll i vad som hänt. Hur mycket pengar Eva-Maria blivit av med vill hon inte gå in på, hon menar att det alltför ofta läggs fokus på de ekonomiska konsekvenserna av romansbedrägerier.

– Jag vill inte fokusera på det, utan i stället på att ta bort skammen för de som blir utsatta för det här. Det är förskräckligt tragiskt när det händer. Det handlar inte om att man är beredd att göra vad som helst för kärlek som många tror. Det handlar om helt andra saker, som personliga egenskaper och den roll man fått i livet, att ta ansvar för andra.

Hon har några tips till andra som letar efter kärleken på internet, för att de inte ska gå in i nätbedragarnas fällor.

– Googla alltid mejladressen. Då kan man direkt se om den finns med på varningssidor för romansbedrägerier. Och var uppmärksam på om personen snabbt vill ta konversationen bort från dejtingsajten. Så kan man så klart googla bilder och det namn som uppges.

Men viktigast av allt:

– Skicka aldrig någonsin pengar till någon som du inte har träffat, oavsett hur länge ni haft kontakt över internet. Och om det gått så långt att du har gjort det, polisanmäl alltid.

I dag, två år efter att nätrelationen tog slut, känner Eva-Maria Hedin ändå att hon gått stärkt ur situationen.

– På ett sätt är jag glad över att det hände. För jag har lyckats vända den här erfarenheten till min fördel. Jag tänker att jag är glad för mina goda och fina egenskaper och att jag har empati. Men man måste vara medveten om att det finns gott och ont i denna värld. Gör inte avkall på den du är, men var medveten om att det finns människor utan samvete, som faktiskt vill en illa, säger Eva-Maria Hedin.
