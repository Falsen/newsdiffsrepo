Sexualupplysaren: Vuxna kan för lite om sex
Thomas Lerner

Den nya boken ”Hallongrottan” vänder sig till alla som har en slida och alla som har sex med någon som har en slida. Sexualupplysaren Sandra Dahlén vill rikta fokus mot en kroppsdel som är bortglömd och som få talar öppet om.

– Att klitoris har stor betydelse för en orgasm är välkänt. Nu vill jag också lyfta fram slidans betydelse för den sexuella njutningen.

Vi svenskar lever med en självbild av att vara så öppna när det gäller vår sexualitet, menar Sandra Dahlén. Men enligt henne i själva verket är fortfarande mycket tabu.

– När tystnaden kolliderar med illusionen om det ”frigjorda folket” kan många må dåligt och till och med känna skam över sina tankar och känslor.

Sandra Dahlén säger att ett bra sexliv ofta hänger intimt samman med en allmänt bra hälsa och välbefinnandet. Sexualiteten har kopplingar inte bara till hälsa, utan också till exempelvis politik och mänskliga rättigheter.

– I mitt yrke som sexualupplysare möter jag så många berättelser som handlar om allt ifrån glädje till sorg, allt ifrån smärta till njutning. Jag har fått så många bevis på att okunskapen om hur våra kroppar egentligen fungerar leder till ett dåligt sexliv och till sämre hälsa, säger Sandra Dahlén.

Hon säger att hur vi mår på jobbet kan ha stor påverkan på sexlivet. Därför handlar det inte bara om att ge tips om nya ställningar och tekniker. Bra sex är beroende av så mycket mer, tänker hon.Det är som om allt sex bor i penisen.

Boken ”Hallongrottan” tar upp hur livet i stort påverkar den sexuella relationen. Den innehåller också fakta om hur kvinnokroppens könsorgan, som slidan och klitoris, är uppbyggda och fungerar. I den avslutande delen finns tips på olika tekniker för att få ett bättre sexliv.

– I vårt samhälle är den dominerande föreställningen att penis i slidan är synonymt med sex. Då har man ”gått hela vägen”. Det är som om allt sex bor i penisen. Vilket blir tydligt eftersom så många heterosexuella par slutar att ha sex när penisen slaknar.

– Den här synen på vad sex är utesluter till exempel lesbiska och leder till att många har uppfattningen att lesbiska inte kan ”ha riktigt” sex eftersom någon penis inte är inblandad. Många tror att allt handlar om ”in-och-ut” och glömmer då alla andra former av sex.

Sandra Dahlén har arbetat som sexualupplysare i tjugo år. Det är en viktig folkbildaruppgift, säger hon. Under många år letade hon efter litteratur som behandlar slidan, hur den ser ut och hur den fungerar – men det visade sig vara ganska tomt på sammanhängande litteratur och forskning. Till slut valde hon att själv försöka fylla tomrummet.Många vill också få tips för att utveckla sitt sexliv, ja nästan som recepten i en kokbok

Resultatet blev boken som riktar sig till vuxna mellan 19 och 80 år, säger Sandra Dahlén. Hon berättar bland annat om hur slidan fungerar och hur den påverkas av ålder, eventuella graviditeter, klimakteriet och så vidare.

Varför vänder du dig till just vuxna?

– Jag upptäckte att också många vuxna är upptagna med ungas sexualitet och rättigheter. Men samma vuxna har stora kunskapsluckor om sex och sin kropp. Många vill också få tips för att utveckla sitt sexliv, ja nästan som recepten i en kokbok.

Sandra Dahlén menar att mycket hänt när det gäller synen på sex sedan 1970-talet. Hon säger att i dag uppmärksammar sexualupplysare olika sexuella perspektiv som inkluderar flera grupper och olika former av sex.

– Vissa tycker att utvecklingen går bakåt, med uppmärksamhet kring gruppvåldtäkter och sexuella trakasserier på till exempel musikfestivaler. Jag håller inte med. När man synliggör ett nytt område så blir baksidan också synlig, både det positiva och det negativa kommer fram i ljuset.

I sin bok lanserar Sandra Dahlén begreppet slidsex för att täcka in den bredd av vaginal stimulans som kan skänka njutning. Fingrar, händer, penisar, dildos och annat involveras på en mängd olika sätt, säger hon.

Under 1800-talet ansågs en normalt utvecklad kvinna ha svaga sexuella känslor. Samtidigt som klitoris och kvinnliga orgasmer ”glömdes bort” och försvann inom den medicinska litteraturen, berättar Sandra Dahlén. Det nya ordet frigiditet, avsaknad av sexuella känslor, började användas. Även ordet nymfomani, överdriven sexualdrift hos kvinnor, kom i bruk.

Slida, livmoder och äggstockar sågs som instabila kroppsdelar som måste övervakas och behandlas av den nya medicinska disciplinen gynekologi, berättar Sandra Dahlén. De kvinnliga könsorganen ansågs ha en stark påverkan på kvinnans psykiska och fysiska hälsa eftersom de befinner sig inuti kroppen – till skillnad från mannens.

Kanske fick vi i början av augusti i år ett bevis på att de kvinnliga könsorganen fortfarande inte är något vi talar så öppet om. Då tog nyhetsprogrammen Aktuellt och Rapport upp den kvinnliga orgasmen. En amerikansk studie visade att kvinnor som lever i heterosexuella relationer mer sällan får orgasm än de som lever i homosexuella sådana. Kritiker ifrågasatte att ett sådant ämne skulle finnas med i ett seriöst nyhetssammanhang.

Sandra Dahlén satt med i studion som expert och efteråt chattade hon med tittarna.

– Responsen var positiv. Många kvinnor hörde av sig med frågor om den kvinnliga orgasmen och sexlivet i stort. Även flera män hörde av sig för att lära sig mer om hur de ska kunna få sina kvinnliga partner att njuta.
