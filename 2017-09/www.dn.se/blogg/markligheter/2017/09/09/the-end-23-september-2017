The End: 23 september 2017
Clas Svahn

När detta skrivs är det den 9 september.

Alltså två veckor innan jorden kommer att gå under.

Låt mig förklara. Och det via en omväg.

Intresset för sanningen, fakta, källkritik och vad vi egentligen kan lita på har fått en renässans efter Donald Trumps intåg i Vita huset. Plötsligt visade sig sanningen vara ett gummiband som kunde formas lite hur som helst.

Men ska vi vara ärliga så har fakta utsatts för ett betydligt slitage och naggats i kanten långt tidigare. Och särskilt tydligt blev det med internets intåg i våra datorer, och nu i våra mobiler och paddor.

Det har helt enkelt hållit på några år.

I går intervjuades jag av UR:s Kjell Eriksson för en serie om källkritik (som ska sändas om ett par veckor) och där kunde vi konstatera att det finns rätt många numera som tvivlar på allt som har med myndigheter och auktoriteter att göra. Personligen tror jag att mycket av detta fick extra bränsle när Arkiv X gjorde sitt intåg i Sverige 1993.

Den som lärt känna Scully och Mulder vet att de som vi tror styr vår värld i själva verket styrs av andra.

Sedan dess har den alternativa verkligheten fått en plats att leva på. Det är helt enkelt väldigt enkelt att tro på saker som inte har den minsta grund i verkligheten. Är vi många nog finns det alltid några som är beredda att tro också på konstigheter.

Som att jorden kan gå under vilken dag som helst.

I slutet av augusti spred den kristne numerologen och stjärnskådarna David Meade en varning på nätet om att solförmörkelsen i USA den 21 augusti var inledningen på slutet för oss alla.

Meade menade att det faktum att månen var ”svart” (alltså inte belyst av solen som ju måste befinna sig bakom månen för att kunna bli förmörkad av månen), något som bara inträffar var 33:e månad (och då inte alltid resulterar i en solförmörkelse) och att förmörkelsen började i den 33:e delstaten (Oregon) för att sluta på den 33:e breddgraden var beviset.

Jorden skulle gå under. Vem kan tro något annat?

Enligt Meade kommer apokalypsen att inträffa 33 dagar efter denna historiska förmörkelse vilket betyder den 23 september. Vilket är en lördag och faktiskt dagen för min familjs surströmmingsfest.

Den siffertokige numerologen menar att jordens sista stund kommer att beseglas av en planet kallad Nibiru som då ska krascha in i jorden och förtära oss alla i ett brinnande inferno.

Det är långt ifrån första gången som jag skriver en blogg eller en artikel om att någon ”välinformerad” människa tror sig kunna se in i framtiden och därmed också förkunna tidpunkten för mänsklighetens sista suck.

Hittills har de inte lyckats särskild bra.

Det finns dock ett kreativt element i Meades dystopiska vision. Han plockar in en planet (Nibiru) som ingen har sett och som är fullständigt tagen ur luften. Om man inte räknar den alternativa verklighet som råder på vissa delar av internet. Där lever Nibiru och har hälsan.

Bilder publiceras regelbundet när planeten är nära jorden (vilket den är så ofta att man undrar om den över huvud taget har en omloppsbana) och trots att belackarna säger att det bara är reflexer i kameralinsen så kan de som vill tro ge stöd åt varandra i forum där tvivlarna hålls på behörigt avstånd.

För egen del hade jag nog hellre plockat fram bränderna i Kalifornien, översvämningar i Texas och den annalkande orkankatastrofen i Florida för att skrämma upp folk. Det är i alla fall tre händelser som finns på riktigt.

Men inte heller dessa kommer att utplåna vår planet.
