Carl Johan von Seth:   Ohållbar kurragömma i Transportstyrelsedebaclet
Carl Johan von Seth

Många visste men inte Hon. Alla var oroade men ingen varnade Honom. Och sedan blev det som det blev.

Ungefär så kan regeringens motsträviga och alltmer motsägelsefulla kommentarer till Transportstyrelsedebaclet sammanfattas. Stycke för stycke rullas historien upp för allmänheten. Kärnpunkten i Stefan Löfvens redogörelse förblir denna: Infrastrukturminister Anna Johansson fick kännedom om problemen för sent. Det kortslöt informationsflödet till statsministern.

I veckan lämnade Maria Ågren en loggbok och en beskrivning av sin tid som generaldirektör för Transportstyrelsen till Statens ansvarsnämnd. Som DN har kunnat rapportera hävdar hon att näringsdepartementet inte bara lämnade sitt samtycke till myndighetens olagliga nödlösningar. Den bild som Ågren tecknar är att hon snarast pressades att slutföra it-projektet av politiska skäl. Bland annat skulle systemet behövas för att sjösätta regeringens nya miljöbilsbonus.Den passivitet som följde när Säpo slog larm tycks avsiktlig.

Tidigare har Stefan Löfven talat om en "naivitet", främst hos andra. Ansvaret för det han har kallat ett haveri har puttats över på myndigheten. Ågren har fått bära hundhuvudet.

Men mycket tyder nu på att näringsdepartementets tjänstemän – i stället för att hjälpa generaldirektören ur en omöjlig sits – själva satte henne i den. Den passivitet som sedan följde när Säpo slog larm till justitiedepartementet tycks samtidigt alltmer avsiktlig.

På nyhetsplats i dagens tidning berättar DN om hur information om ärendet borde ha spridits i regeringskansliet under hösten 2015. Det är känt sedan tidigare att Säpo vädrade sin starka oro i september, fyra månader innan Transportstyrelsens it-drift togs över av icke-säkerhetsklassade utländska leverantörer.

I samma vända borde också statsrådsberedningen, Stefan Löfvens kansli, ha fått nys om saken. Fastän det inte finns något som hindrar de ansvariga från att sjunga ut gömmer de sig bakom pågående utredningar.

Det måste de sluta göra. Hur sjutton kunde de stå med armarna i kors när en myndighet bröt mot lagen och struntade i Säpos vädjan?
