Evelyn Schreiber:   Bekämpa människohandel och tiggeri – inte fattiga människor
Evelyn Schreiber

I förrgår inleddes rättegången i Örebro tingsrätt mot tre personer som står åtalade för människohandel. De är misstänkta för att ha lurat människor från Bulgarien till Sverige med löften om byggjobb. Väl framme i Ljusnarsberg ska trion ha låst in deras pass och tvingat dem att tigga för att betala av sina ”skulder”.

Samtidigt som rättegången inleddes befann sig barn-, äldre- och jämställdhetsminister Åsa Regnér i Rumänien. Det har gått drygt två år sedan Sverige slöt ett samarbetsavtal om ”hjälp på plats” för fattiga romer, och ministern var där för att syna arbetet.

Det är inte så mycket som har hänt sedan juni 2015, visar det sig. Regnér påpekar visserligen att flera skolor har öppnat och att det nu finns fler lärare i utsatta områden i Rumänien men tillägger att arbetet går trögt (SvD 4/9). Av de små synliga framstegen är det svårt att avgöra vad som är ett resultat av samarbetsavtalet med Sverige och vad som beror på att även EU försiktigt har tryckt på Rumänien för att ta större ansvar för de utsatta romerna.Det vore lätt att avfärda Sveriges bistånd till Rumänien med att lite har hänt.

Det vore lätt att avfärda Sveriges bistånd till Rumänien med att lite har hänt. Men Regnér har rätt i att det handlar om långsiktig fattigdomsbekämpning. Den institutionaliserade diskrimineringen och fattigdomen som har drabbat romer sedan 1500-talet löses inte på två år. Vi måste nog tyvärr räkna med att det tar tid – och kräver påtryckningar från fler länder än Sverige.

Under tiden lämnas vi att hantera problemen som följer av att fattiga EU-migranter reser till Sverige. För trots att de flesta åker hit av egen fri vilja och tillsammans med familj eller bekanta, så förekommer – som den pågående rättegången visar – också människohandel och utpressning. Skamlösa människor hittar alltid sätt att utnyttja och sko sig på samhällets svagaste.

Trots många polisanmälningar är det få fall av människohandel kopplade till tiggeri som tidigare har prövats i tingsrätten. Därför vore en fällande dom i Örebro inte bara symboliskt viktig, utan skulle också kunna bli vägledande i framtiden.

Människohandeln med fattiga EU-migranter måste bekämpas och det gör man bäst genom aktivt polisarbete och internationellt samarbete. Tiggeri måste tacklas med långsiktig fattigdomsbekämpning.

En snabblösning däremot, som ett tiggeriförbud, angriper bara en enda sak: De allra mest utsatta.
