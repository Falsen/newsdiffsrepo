Erik Helmerson:   Klantigt, polisen, ni missar flera av nazisternas måltavlor
Erik Helmerson

På torsdagen fick Nordiska motståndsrörelsen, NMR, besked om sin tillåtna marschväg vid manifestationen den 30 september. Det blev nobben för Avenyn. Däremot får NMR samlas utanför Svenska Mässan, där Bokmässan äger rum. Nazisterna ska också passera i närheten av stadens synagoga – där man samtidigt högtidlighåller en av judendomens heligaste dagar, Jom kippur, då även mer sekulära judar gärna går till synagogan.

Riktigt dåligt hanterat av Göteborgspolisen, som sagt.

Visserligen har man lyckats pricka in två perfekta mål för en nazist av i dag. Bokmässan är centralpunkt för det demokratiska, humanistiska samtalet. Och vilken dag passar bättre än Jom kippur om man vill trakassera och terrorisera så många judar på så kort tid som möjligt?

Men nog måste det väl finnas en demonstrationsväg genom staden som träffar fler måltavlor?Muséer, som ju ger en för nazismen ofördelaktig bild av historien, borde också vara tacksamma mål.

Kunde man till exempel inte hitta några moskéer? Fortfarande finns ett antal tidnings- och andra medieredaktioner i staden, kunde man inte leda nazisterna förbi dessa också när det nu ändå marscheras?

Jag gissar att det finns ett par platser där stadens feminister samlas, med all säkerhet också en lokal för RFSL. Anarkistcaféer har ju NMR attackerat tidigare, åtminstone ett eller två sådana borde Göteborgspolisen kunna erbjuda.

Det hade bara behövts ett uns ökad polisiär kreativitet för att även leda demonstrationen förbi den perfekta puben för deltagarna att stärka sig mellan de förmodade hatbrotten, och ett vägbygge där man kunde fylla på vapenförråden med gatsten och järnrör.

Museer, som ju brukar envisas med att ge en för nazismen ofördelaktig bild av historien, skulle också kunna vara tacksamma mål.

Borde inte hela manifestationen också ledas förbi några utländska konsulat, om nu NMR skulle få för sig att vilja gestalta några viktiga skeden i Europas 1900-talshistoria och lajva en regelrätt invasion?

Nåväl. Om inte polisen erbjuder en bättre färdväg får vi nöja oss med att konstatera detta faktum: Göteborgs judiska församling kommer åtminstone att bli riktigt ordentligt vettskrämd denna Jom kippur, försoningsdagen, då de ber världen om förlåtelse för sina synder.
