Erik Helmerson:   Dags för M att rensa upp i högerfalangen
Erik Helmerson

Ulf Kristersson blir tydligen Moderaternas nästa ledare, och åtminstone ett talar till hans fördel: historien.

Hoppas ni har tålamod med att jag rabblar ett antal efternamn: Holmberg, Bohman, Adelsohn, Bildt, Lundgren, Reinfeldt, Kinberg Batra. Där har ni M-ledarna sedan 1965. Trenden är tydlig: varannan har gett framgång, varannan bakslag. Kommer Kristersson att förlänga sviten? Omöjligt är det inte.

I den Facebooktext där han tillkännager sin kandidatur säger han rätt saker. Han beskriver M som frihetens och individualismens parti och lyfter fram värdeord som företagsamhet, ordning och reda, Europatanken, "starka och gemensamma värderingar". Tidigare har han talat sig varm för social rörlighet och klassresor.

Inte minst: Han tar avstånd från "inskränkt nationalism" och framhåller Fredrik Reinfeldt som förebild. Det är ett rött skynke för den högljudda falang inom och till höger om partiet som fortfarande ser Reinfeldts tal om öppna hjärtan som landsförräderi.Efter valet har Moderaterna förött arvet av det ekonomiska förtroende som Anders Borg skapade.

Men man kan vara för en strikt asylpolitik utan att förfalla till vulgär, invandrarfientlig hånfullhet. Kanske kommer Moderaterna under Kristersson äntligen städa upp bland delar av partiet som i retorik och attityd närmat sig nätets sunkigaste kommentarsfält. Kanske skulle det betyda att några väljare som flytt till SD de senaste åren stannar där. I så fall har M gjort sig av med lite dödvikt och kan lyfta högre.

Går det då att i dagens politiska landskap förena liberalism och konservatism? Ja, om man är en diplomatisk ledare, med en egen linje och ett tydligt språk. Att Anna Kinberg Batra misslyckades betyder inte att det är omöjligt. S har i decennier kunnat få röster av dels radikaler som vill förstatliga bankerna, dels vänner av friskolor. Då kan säkert M kombinera en sansad migrationspolitik med att bejaka den fria rörlighetens och toleransens principer.

Efter valet har Moderaterna förött arvet av det ekonomiska förtroende som Anders Borg lämnade. Det är ett stort misslyckande som Kristersson är medskyldig till. Lägg därtill en notorisk otydlighet i synen på regeringsmakten och Sverigedemokraterna.

I Kristerssons Facebooktext ser man konturerna av hans plan för hur Sverige ska styras: alliansen ska försöka bilda regering och driva sin politik. Om SD stöttar den får de göra det, men Åkesson ska inte få sätta prägel på politiken. Det är i dag den minst dåliga lösningen. Och ett rimligt avstamp för en starkare opposition mot en svag regering.
