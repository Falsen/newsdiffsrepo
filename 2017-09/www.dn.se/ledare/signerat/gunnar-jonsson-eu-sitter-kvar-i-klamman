Gunnar Jonsson:   EU sitter kvar i klämman
Gunnar Jonsson

Domen är synnerligen rättvis. Bara för att Dublinförordningen innebär att asyl ska sökas i ankomstlandet kan greker och italienare inte bära hela bördan. Inte heller är det rimligt att Tyskland och Sverige, under den stora krisen Europamästare i flyktinggrenen, ska sitta med allt ansvar.Sedan flyktingkrisen har möjligheterna för människor att få stanna i EU beskurits. Under tiden har gränserna täppts till.

Det var många medlemsländer som tittade bort 2015. Men den centraleuropeiska vägrarfrontens inställning är rent skamlig. Att Ungerns regering har mage att i samma veva kräva att EU betalar landets gränsstaket, av ”solidaritetsskäl”, är ett svårslaget rekord i hyckleri.

Omfördelningen av flyktingar är hittills ett misslyckande. Men kommer något att ändras? Det är inte säkert. EU-kommissionen har nu rättslig grund för att fortsätta processen, och kräva ungrare och polacker på böter om de inte ger sig. Kanske går det att dra in andra bidrag. Fast sedan då? Ingen armé kan tvinga ett land att ta emot flyktingar. Och de berörda skyr staterna som så högljutt förklarat att främlingar inte är välkomna. Ett permanent kvotsystem ser fortfarande inte helt realistiskt ut.

Sprickorna inom unionen riskerar att vidgas än mer. Flyktingmotståndet i öst handlar inte enbart om dagens nationalkonservativa regeringar. Men att utesluta en symbol för Europas enande, som Polen, törs knappast någon tänka på.

Sedan flyktingkrisen har möjligheterna för människor att få stanna i EU beskurits. Under tiden har gränserna täppts till. Turkietavtalet är en barriär, Balkanrutten norrut från Grekland är i princip stängd. Italien har tagit hjälp av olika aktörer i det kaotiska Libyen, och därigenom drastiskt reducerat trafiken över Medelhavet.

Onsdagens dom får mindre betydelse än om inflödet hade legat kvar på en hög nivå. Krasst uttryckt: ju färre flyktingar, desto färre slitningar inom unionen. Samtidigt går de moraliska betänkligheterna kring EU:s metoder inte att bortse från. En asylpolitik utan dilemman är en illusion.
