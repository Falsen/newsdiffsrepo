Carl Johan von Seth:   Alliansen tramsar om Nordea
Carl Johan von Seth

Fast det låter ju så på borgerliga politiker när de reagerar på bankens besked.

Annie Lööf twittrade på onsdagen: "Återigen leder socialdemokratisk politik till att företag flyr Sverige."

Jan Björklund: "De rödgröna förstår inte företagandets villkor."

Men det är de själva som inte tycks ha begripit något viktigt: Bankverksamhet är inte vilket företagande som helst. Den måste regleras. Helst strängt, strängare än nu om vi vill slippa plocka upp notan.

Överdrivet risktagande och skeva drivkrafter förblir ett problem med finanssektorn, även efter den globala kris som borde ligga i färskt minne.

Finansminister Magdalena Andersson variant, med höjda avgifter till en sorts dåligt-väder-fond, har uppenbara brister. Men riktigt så drakoniskt som Nordeas chefer fick det att låta var inte förslaget. De flyttar av flera skäl, och därför att de kan. Aktiekursen pekade uppåt efter beslutet.

Finland får nu en förvuxen finanssektor. Banken är en av Europas största. Men grannen i öst är också medlem i euron, och har ECB:s hela utryckningsstyrka i ryggen ifall det börjar brinna. På det sättet blir den nordiska ekonomin kanske, kanske mer stabil nu.

Det måste också vara den stora frågan för en högerpolitiker: Hur ser vi till att vårt land och vår region växer och utvecklas på ett hållbart vis? Bara en dåre tror att svaret handlar om att ge banksektorn så förmånliga villkor som möjligt.

Centern och Liberalerna får gärna försvara företagandets principer när dessa hotas av vänsterpolitiker. Hoten finns. Men Nordeahistorien är fel strid.

Solen går upp över svensk ekonomi även i morgon. Nordea kommer att fortsätta att ge värdefulla krediter till företag och hushåll. Bolaget kommer att betala skatt. Också fortsatt kommer det att finnas många jobb i Stockholms finansbransch.

Sluta tramsa, alliansen.
