Gunnar Jonsson:   Erdogan har ingen plats i EU
Gunnar Jonsson

Någon begeistring väckte knappast den tyska valrörelsens enda tv-debatt mellan Angela Merkel och Martin Schulz. Mer duett än duell, sa kanalen ARD:s kommentator. Kristdemokratiska CDU och socialdemokratiska SPD sitter i samma stora koalition, och de båda huvudkandidaterna tycktes överens om det mesta.

På en punkt kom ändå besked med potential att bli viktigt: Turkiet.Den frikostige Erdogan erbjuder sig att släppa dem, på villkor att Tyskland utlämnar hundratals asylsökande turkar. Det är en ren gisslansituation.

Om jag var förbundskansler skulle jag avsluta förhandlingarna om medlemskap i EU, sa Schulz. Ja, Turkiet kan inte bli medlem av unionen, höll Merkel med.

Båda vet förstås att Tyskland inte bestämmer på egen hand, alla EU-länder måste vara eniga. Merkel betonade att hon måste prata med de andra först. Schulz linje stämmer inte med SPD:s valmanifest. Men nog hördes signalen.

President Erdogan blir alltmer despotisk. Efter det gåtfulla kuppförsöket sommaren 2016 har han bedrivit klappjakt på oppositionella, 50 000 har satts i fängelse och ytterligare över 100 000 fått sparken. Regimen styr rättsväsendet, alla kritiker kallas terrorister. Ett dussin tyska medborgare hör till de politiska fångarna. Den frikostige Erdogan erbjuder sig att släppa dem, på villkor att Tyskland utlämnar hundratals asylsökande turkar. Det är en ren gisslansituation.

Anklagelserna mot Tyskland har haglat: nazister, fristad för terrorism. Erdogan har manat tyskar med turkiskt ursprung att inte rösta på "fienderna" CDU eller SPD. EU nästa? Ach nein.

Egentligen sa Merkel och Schulz något alla redan vet. Medlemsförhandlingarna är frysta. Erdogans form av Turkiet är på fel väg enligt alla demokratiska kriterier, och kan självklart inte släppas in i EU. Att en dialog skulle leda till förändring är i nuläget bara snack. Inget tyder på att presidenten tänker sluta förfölja sina motståndare, inte heller att han längre skulle vara intresserad av att gå med i klubben.

Flyktingavtalet fungerar numera dåligt som turkisk utpressning, eftersom det är nästan omöjligt att ta sig vidare från Grekland. Däremot har EU påtryckningsmedel, för Turkiet är beroende av både utrikeshandeln och investeringarna. Med tanke på alla godtyckliga gripanden är en resevarning till turister högst relevant.

Det finns argument för att upprätthålla illusionen om medlemskap. Turkiet är inte identiskt med Erdogan. Och landet ligger där det ligger. Men om utvecklingen skulle vända har EU faktiskt chansen att ändra sig igen.
