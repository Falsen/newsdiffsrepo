Gunnar Jonsson:   Oregerlig samling i Washington
Gunnar Jonsson

Någon vidare farthållning från Donald Trump är inte att vänta. Hans förmåga som president inskränker sig till att skriva stora bokstäver på Twitter och stöka till andras dagordningar.Trump har varit president i drygt sju månader, och trots att allt påstås ha gått briljant har han inte uträttat ett skvatt.

Orkanen Harvey har gett de republikanska makthavarna ett handtag. När Obama satt i Vita huset var de inte benägna att betala ut katastrofbistånd, om inte den federala budgeten skars ned med motsvarande belopp. Texassenatorn Ted Cruz stormade värst av alla, men är vänligt inställd när det gäller hans egen delstat.

Finansminister Steven Mnuchin vill nu snöra ihop Harveypaketet med det federala skuldtaket. Det måste höjas inom några veckor för att USA inte ska tvingas ställa in betalningarna. Partihögern protesterar säkert, men törs kanske inte se alltför hjärtlös ut.

Före månadens slut måste kongressen också hosta upp kosing för att undvika en stängning av statsapparaten, som 2013. Trump har hotat med att inte skriva på om han inte samtidigt får några miljarder till sin mur vid södra gränsen, den som Mexiko en gång skulle stå för. Hur det än blir, gräl garanteras.

Trump har varit president i drygt sju månader, och trots att allt påstås ha gått briljant har han inte uträttat ett skvatt. Perioden har präglats av republikanska konflikter, fiaskot med att skrota Obamacare och chefens självmål som haveriet efter nazistkravallerna i Charlottesville.

Dags att fixa skattsänkningarna, alltså. Inte så att Trump har en reformstrategi, lika lite som på andra områden, det är mer en skiss utan finansiering. Partiets budgethökar kommer inte att svälja vad som helst. Demokraterna lär använda sina knep för att obstruera.

En orolig värld fortsätter att ställa till problem, inte bara Nordkorea. Ett eller annat handelskrig kan inte uteslutas. Och under tiden tickar klockan i de olika utredningarna om Trumpkampanjens samröre med Ryssland.

Eventuellt inser Trump till slut vad det innebär att vara president. Sätt inga budgetpengar på det.
