Evelyn Schreiber:   Där det sunda förnuftet tar slut tar partismen vid
Evelyn Schreiber

Efter att Ulf Kristersson hade meddelat sin kandidatur till partiledarposten i Moderaterna publicerade Ekot en bild på Twitter som i punktform sammanfattade hans bakgrund – eller snarare delar av den.

För innehållet var både selektivt och hårt vinklat, så att det enda som lyftes fram var misslyckanden och kritik i politikerns förflutna. Det som skulle föreställa en saklig sammanfattning av en lång politisk karriär var i själva verket ett karaktärsmord.

Men medan kritiken var massiv från vissa håll, uteblev den helt från andra.

En av dem som delade bilden av Kristersson var justitieminister Morgan Johansson (S). Socialdemokrater från alla led stämde snart in i hånet mot den tilltänkte moderatledaren. Många försvarade Ekots publicering och vände kritiken mot högern.Allt är okej, allt går att skratta åt, så länge det bara drabbar motståndarna.

Daniel Swedin, ledarskribent på Aftonbladet, skrev: ”Så högermobben lyckades just få @sr_ekot att avpublicera en text där framtide M-ledarens gamla skandaler nämndes? Snyggt.”

Med högermobben menar Swedin alltså de sansade socialdemokrater som stämde in i kritiken, tillsammans med politiker som före detta utrikesminister Carl Bildt (M) och EU-parlamentarikern Gunnar Hökmark (M) och i princip varenda liberal och borgerlig skribent och debattör i Sverige. Alla de som ansåg att Ekot avvikit från sitt opartiska uppdrag.

"Moderaterna verkar ha fått en ny partiledare med oerhört problematiskt förflutet. Det är inte Ekots fel" skrev John Johansson (S), kommunalråd i Örebro. Även Aftonbladets ledarskribent Anders Lindberg var inne på samma spår när han frågade: "Är nån av sakuppgifterna fel, vet nån?".

Vi ser en trend där partismen står över principerna. Moderater som försvarar sexism och rasism mot andra politiker, socialdemokrater som ser mellan fingrarna när public service brister i sitt demokratiska kärnuppdrag. Allt är okej, allt går att skratta åt, så länge det bara drabbar motståndarna.

Frågan är vilka fler principer vi är beredda att offra, för att hålla våra egna om ryggen.
