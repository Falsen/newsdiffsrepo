Ledare:  Orent spel, Stefan Löfven
DN:s ledarredaktion

Socialdemokratin har tur i spel. Varje vecka kammar man hem miljonvinsten på rörelsens eget lotteri Kombispel – tidigare A-lotteriet. De senaste tio åren summerar partiets och ungdomsförbundet SSU:s vinster till en halv miljard kronor. ”Spelglädje sedan 1956”, heter det i lotteribolagets reklam. Fast störst glädje känner nog partikassören.

På nyhetsplats rapporterar DN om Kombispels gamaktiga affärsmetoder. I korthet: På några få år har socialdemokratin drivit nästan 10 000 spelskulder till kronofogden. Genom bedräglig marknadsföring och ett tvivelaktigt erbjudande om spel på kredit har arbetarrörelsen kvalat in på listan över de hundra svenska företag som har flest ärenden hos fogden.

Vad ska det egentligen kallas? Ett girigt geschäft. Något slags etiskt haveri är uppenbart. Det är också ett missbruk av politiska privilegier, som tillåts pågå under det svenska spelmonopolets slitna täckmantel.Vad ska det egentligen kallas? Ett girigt geschäft. Något slags etiskt haveri är uppenbart.

De klassiska motiven bakom den hårda spelregleringen framstår annars inte som så dumma. Modellen står på två ben. Dels handlar det om att hålla speldjävulen i schack, minska beroendet och skydda sårbara individer. Dels bygger monopolet på tanken att de stora vinsterna från svenskarnas spelande ska skördas av allmännyttiga aktörer. Staten, i första hand. I andra hand idrottsrörelsen.

Men partierna flockas också runt tombolan. Socialdemokraterna dominerar av historiska skäl. En tredjedel av partiets kassa kommer från lotteriverksamheten. SSU, som äger halva bolaget, får i sin tur över 90 procent av sina intäkter från spel. Andelen av budgeten har dessutom ökat med tiden. Och det handlar alltså inte om enstaka skraplotter på 1 maj, utan om aggressivt marknadsförda spel som riktar sig till privatpersoner.

”Kontot var tomt och det var två veckor kvar till löning”, berättar en jackpotvinnare i Kombilotteriets reklam. I en annan annons: ”Göran insåg att han aldrig skulle bli miljonär på att jobba.”

Väljarna bör ta notis om det cyniska budskap som alltså bär socialdemokratins stämpelmärke. Det är visserligen inte helt lätt att se vem som är avsändare och förmånstagare. Men det är Partiet – ingen annan – som står bakom denna verksamhet.

Kombispel är en illustration så god som någon av monopolets inbyggda hyckleri. Vilken trovärdighet har Socialdemokraterna i spelpolitiken när partiet mjölkar marknaden och tänjer på reglerna?

Den som marknadsför spel som en väg ur ekonomisk knipa gör ett klart övertramp. Spel på kredit är dessutom förbjudet enligt svensk lag. Men rent juridiskt har Kombispel ändå sitt på det torra, eftersom den förra socialdemokratiska regeringen lämpligt nog öppnade ett undantag för den sorts prenumerationslotter som arbetarrörelsens bolag erbjuder. Oetiskt är det likväl. Och konkurrenten Postkodlotteriet klarar sig utan att kränga spel på faktura till redan skuldsatta.

Men det är inte heller första gången som Socialdemokraterna ligger i spelmarknadens frontlinje. De var pionjärer i nätkasinobranschen. En numera nedlagd gren av a-lotteriet sålde också skraplotter i mobilen flera år innan de smarta telefonerna kom. Partiets spelberoende gör det direkt olämpligt som regelsättare på en känslig marknad som dessutom är under omstöpning.

Att Socialdemokraterna ligger i toppskiktet vad gäller att driva in skulder hos Kronofogden kan inte heller vara en bra ordning. Den saken gäller trovärdigheten i stort. Våra partier ska inte ha starka ekonomiska intressen som i förlängningen sträcker sig in i frågor om konsumentskydd och skuldsanering.

Socialdemokraterna har varit skenheliga i de senaste årens segslitna konflikt om partiernas finansiering. Moderaterna fick – och förtjänade – kritik för att man tidigare inte redovisade sina privata donationer. Det är en angelägen demokratifråga att deras motiv och politiska drivkrafter inte kan ifrågasättas.

Stefan Löfvens parti har samtidigt kommit billigt undan med sin spelverksamhet. På något sätt måste det betala för kampanjer och partiarbete. Men ska kalaset verkligen betalas genom Kombispels rovdrift? Vill Socialdemokraterna möta väljarna med en valkassa som fyllts med spelarnas skulder?

Nej, det borde vara en hederssak att rensa upp i detta träsk. Ordförande Löfven måste kräva rent spel i den socialdemokratiska apparaten. Så fort som möjligt borde också partiets privilegier på marknaden avskaffas. Systemet är ruttet.
