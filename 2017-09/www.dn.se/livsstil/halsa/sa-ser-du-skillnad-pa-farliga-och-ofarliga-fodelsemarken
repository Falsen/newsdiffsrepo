Så ser du skillnad på farliga och ofarliga födelsemärken
Malin Hansson

Sommarvärmen får oss att kasta kläderna och njuta av solen. Men det är också tiden på året då risken för hudcancer är som absolut störst. 90 procent av hudcancerfallen beror på att solens strålar skadar hudens celler. Varje år drabbas närmare 10.000 människor i Sverige av någon av de två hudcancerformerna malignt melanom eller skivepitelcancer i huden. Den farligaste formen av hudcancer, malignt melanom, är också den cancerform som ökar snabbast i Sverige, enligt Cancerfondens statistik. Men hur vet man om en prick på kroppen är farlig eller inte?

Ada Girnita, överläkare vid hudkliniken på Karolinska universitetssjukhuset, förklarar att det viktigaste är att ha koll på de egna prickarna.

– Det är viktigt att veta hur dina prickar brukar se ut, är de små, stora, ljusbruna, svarta, röda? Kolla med jämna mellanrum så du vet om de ser likadana ut. Får du en prick som ser annorlunda ut, att den sticker ut på något sätt från de andra du har, ska du gå till vårdcentralen och kolla upp det, säger hon.I tidigt skede går all hudcancer att bota, men väntar du kan cancern ha spridit sig och snabbt bli dödlig.

Vad innebär en annorlunda prick?

– Om du till exempel har hundra prickar på tre till fyra millimeter, runda, ljusbruna. Så helt plötsligt får du en på 8 millimeter som är mörkbrun med kanske röd, svart eller blå prick i, ser ut som en blomma eller har diffusa kanter, då ska du söka dig till vårdcentralen.



För att veta vad du ska leta efter när du kollar dina prickar tipsar Ada Girnita om att följa ABCDE-kriterierna:

A: Asymmetri, pricken ska vara rund symmetrisk, annars är det mindre bra.

B: Border, det ska vara tydligt var kanten går, men är det suddigt ska den kollas upp.

C: Color, man kan ha olika färger på prickarna på kroppen, men samma födelsemärke ska vara samma färg.

D: Diameter, ett födelsemärke ska inte vara över 5 millimeter.

E: Evolution, man får nya prickar hela tiden, men prickarna ska inte ändras efter att de har kommit.

Om en prick ser annorlunda ut, sök dig till vårdcentralen direkt.

– Vänta inte. Det är vanligt att vi får in fall där vi frågar varför man inte kom tidigare och folk säger att de inte tänkte att det var någon fara. I tidigt skede går all hudcancer att bota, men väntar du kan cancern ha spridit sig och snabbt bli dödlig, säger Ada Girnita.

Framför allt är det äldre som söker vård för sent, enligt Ada Girnita.

Det är inte bara annorlunda födelsemärken som man ska vara uppmärksam på. Kliande födelsemärken ska kollas upp och röda eller hudfärgade såriga förändringar kan vara en annan form av hudcancer, förklarar Ada Girnita.

De som löper störst risk att drabbas av hudcancer är ljushyade som lätt bränner sig i solen, de med många födelsemärken och de som tidigare haft hudcancer.

– Om man är ljushyad kan cellerna inte producera så mycket skyddande pigment. Det gör att mer strålning än vad som är bra går igenom den första delen av huden vilket gör att skador skapas, säger Ada Girnita och fortsätter:

– Samma sak gäller ju fler gånger du bränner dig desto större risk. Varje gång huden blir röd av solen får du en skada i huden. Det är nästan som att droppa vatten i ett glas, till slut är det kört.

Foto i text: Picasa
