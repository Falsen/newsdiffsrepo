Sigrid Rausing grät när hon skrev om familjen
Erika Josefsson/TT

Sigrid Rausing är filantrop, förläggare och medlem i miljardärfamiljen som brukar beskrivas som en av Storbritanniens rikaste. I sin memoarbok skriver hon om relationen till brodern Hans Kristian och hans fru Eva Rausing, som dog 2012 i sviterna av parets långvariga narkotikamissbruk.

Läs mer: Rausing-bok fördöms av anhöriga

Frun hittades i parets Londonbostad, två månader efter sin död, vilket väckte stor uppmärksamhet världen över. Tetra Pak-arvtagaren Hans Kristian Rausing fick senare villkorlig fängelsedom för brott mot griftefriden.

I en intervju med The Guardian berättar Sigrid Rausing nu om sina erfarenheter av att försöka hjälpa sina narkotikamissbrukande släktingar, men också om den lättnad som hon upplevde när hon formulerade sin och familjens historia.

– Jag trodde aldrig på katarsis. Jag tänkte ofta på det som en kliché. Men sanningen är att det var enormt renande. Jag grät ofta när jag skrev, och jag tog mig igenom till en annan plats, säger hon till tidningen men konstaterar samtidigt att verkligheten var långt värre och mer komplicerad än vad som framgår i boken.

Redan före publiceringen ifrågasatte Eva Rausings far, Tom Kemeny, boken och hävdade att den ger en förvrängd bild av hans dotters liv. I ett uttalande sade han bland annat att Eva Rausing skulle ha varit i livet om inte barnen hade tagits ifrån henne.



I boken berättar Sigrid Rausing om hur hon och hennes syster, Lisbet, blev kontaktade av de sociala myndigheterna som förklarade att de skulle omhänderta parets barn om inte systrarna Rausing gick till rätten och gjorde det själva.

"Hans och Eva älskade sina barn. Jag vet det. Men är det inte också en föräldraskapskliché? Vad är det för poäng med kärlek om kärleken till drogerna kommer först?" skriver Sigrid Rausing.

Hennes bror är i dag omgift, och har förklarat att han föredrar att inte läsa hennes bok.
