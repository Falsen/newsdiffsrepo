John le Carré till skarp attack mot Trump: ”Vi måste vara vaksamma”
Hugo Lindkvist

Läs mer: Vardagsfotografierna som trotsar Trump

Raden av kulturpersonligheter som protesterar mot USA:s president förlängs. I ett av John Le Carrés sällsynta publika framträdanden drog han paralleller mellan Trumps framgångar och fascismens framsteg under 1930-talet.

– Något som verkligen är mycket dåligt händer, och ur min synvinkel måste vi vara vaksamma inför detta, sade John Le Carré under ett samtal på Royal Festival Hall i London, rapporterar The Guardian.

– De stadier som Trump går igenom i USA och uppiskandet av rashat… nästan som ett brännande av böcker samtidigt som han attackerar, när han förklarar att riktiga nyheter är falska nyheter, då blir lagen falska nyheter, då blir allt falska nyheter, sade Le Carré.

Läs mer: Kulturvärlden fördömer Trumps uttalanden. ”Hur är det möjligt att han är president?”

Författaren fortsatte med att säga att hans tankar går till vad som hände i Europa under 1930-talet och till den politiska utvecklingen vid den tiden i länder som Spanien, Japan och Tyskland.

– För mig är detta absolut jämförbara tecken på framväxten av fascism, och det är smittsamt, det är smittsamt, sade John le Carré, enligt The Guardian.

Läs mer: Paul Auster: ”Trump trodde att han skulle bli diktator”

Evenemanget i London anordnades av hjälporganisationen Läkare utan gränser, och John le Carré var på plats för att i första hand tala om sin nya roman "A legacy of spies", där hans klassiska romanfigur George Smiley återvänder efter att ha varit frånvarande i nära 25 år.
