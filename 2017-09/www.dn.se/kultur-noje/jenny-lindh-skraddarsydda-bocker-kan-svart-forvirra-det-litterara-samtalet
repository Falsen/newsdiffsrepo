Jenny Lindh:  Skräddarsydda böcker kan svårt förvirra det litterära samtalet
Jenny Lindh



Fråga: Jag vill lyfta en obehaglig trend som jag inte sett diskuteras. Via barn och barnbarn har jag förstått att så kallade personliga barnböcker har blivit på modet och att ungarna ”älskar dem”. Idiotiskt, anser jag. Är inte hela poängen med läsning att man ska få empati med andra?

Gunnel – som för övrigt är Strindbergfantast

Svar: Utmärkt ämne som nog bör förtydligas för morgontrötta läsare. Det vi diskuterar är alltså inga skandalösa spädbarnsmemoarer eller någon sorts giftdrypande personlig uppgörelse med kuddrumsintrigerna i dagiseliten (även om det senare garanterat skulle göra kritikersuccé under titeln ”Lars Noréns pekbok”) utan det kontroversiella fenomenet skräddarsydda böcker: en allt populärare produkt som med hjälp av fiffig digitalteknik skulpterar om och personifierar gamla berättelser alternativt skapar nya, unika äventyr baserade på läsarens namn, kön, hudfärg och favoritintressen. På nätet kryllar det numera av sajter som erbjuder personligt anpassad läsning för telningar som inte orkar identifiera sig med spöket Laban och suktar efter böcker som ”Oliver och chokladfabriken”. För en litteraturälskare kan det låta som ett övergrepp jämförbart med styckmord, men konceptet är en kassako (brittiska förlaget Wonderblys succétitel ”Lost my name” har till exempel sålts i 2,7 miljoner exemplar och översatts till tio språk) och familjerna jublar: ut med mögliga sagofigurer, in med böcker där barnen själva får vara hjältar.

Dessutom visar undersökningar att personliga barnböcker förbättrar läsförståelsen och stärker ordförrådet mer effektivt än vanliga böcker. Detta imponerar inte på kritikerna som likt dig anser att skräddarsydd läsning bäddar för egoism och storhetsvansinne. Många fruktar en framtid där godmodiga glasögonormar förvandlas till narcissistiska kräk och där sagostunderna förpestas av insmickrande bladvändare – böcker som ”Ebba Andersson och Dödsrelikerna” eller (den visserligen något smalare) ”Ronja it-konsultdotter”.

Farhågorna är rimliga. Personligen är jag dock ännu mer nervös för vad som händer när trenden slår klorna i äldre generationer. En sådan utveckling skulle förvirra hela det kulturella samtalet och omöjliggöra substantiella litteraturdiskussioner:

– Visst är Lewis Carrolls ”Kjelle i Underlandet” världens bästa bok?

– Nja. Som opinionsbildare föredrar jag ”De tre krönikörerna” av Alexandre Dumas.

– WTF? Båda har fel. Lyssna på den här briljanta inledningen: ”Många år senare, inför exekutionsplutonen, skulle telecom-försäljaren Jan-Bertil Bengtsson påminna sig den avlägsna eftermiddag då hans far tog med hono-

– Käften ALLA! Det finns bara en författare och det är dramatikern Glenn Norén! Va? Lars? Jaha, men i MIN bokhylla heter han GLENN Norén!

Och så vidare.

Slutsats: det finns all anledning att vara skeptisk till den personliga boktrenden samtidigt som vi bör visa fenomenet viss förståelse. Det är trots allt inte särskilt många av oss vanliga dödliga som får chansen att medverka i vare sig bilderböcker eller romaner. Den etablerade metoden ”ligga med en författare” är olämplig för barn och ännu sämre för vuxna. Tänk på Strindberg: vi brukar knappast belönas med hjälteporträtt efter sådana relationer. Betydligt säkrare att skräddarsy den erotiska kapitelboken ”August och Gunnel”.



Hej Jenny! Jag skriver på en roman som antagligen inte kommer att bli klar eftersom jag vid det här laget är spytrött på min egen huvudperson. Jag får impulser att straffa honom på de mest bestialiska sätt. Finns det andra författare som närt samma sorts avsky? Det skulle vara trösterikt och dämpa mina skuldkänslor.

Skrivbordslådan

Svar: Stackars dig. Tre författare dyker direkt upp i huvudet: först Louisa May Alcott, mest berömd för romanen ”Unga kvinnor”, som skrev flera uppföljare till succén och så småningom blev så utled på alltihop att hon ville spränga – bokstavligen, menar vissa – förlagan till pojkskolan där huvudpersonen arbetade. Med tanke på hur läsfrämjande hennes eftermäle – ”Louisa May Alcott, ungdomsboksförfattare samt grov våldsbrottsling” – hade framstått var det nästan synd att hon inte fullföljde planen. Nummer två är Agatha Christie. Christie kallade sin fryntlige kriminalare Hercule Poirot för ett ”avskyvärt, uppblåst, tröttsamt, egocentriskt litet äckel” men förmådde samtidigt inte avliva honom. Publiken dyrkade nämligen Poirot och Christie hade lärt sig en viktig läxa av Arthur Conan Doyle – det mest berömda exemplet. Doyles hat mot Sherlock Holmes grundades i avundsjuka: mästerdetektiven hade blivit mer berömd än författaren själv. Dessvärre blev läsarna skogstokiga när Doyle dödade Holmes – fallet utför Reichenbachfallet fick tusentals att säga upp prenumerationen på The Strand där Sherlock gick som följetong – att författaren, ja det här vet du ju, och minns den här möjligheten om du ger efter för dina sadistiska impulser, helt sonika fick återuppliva sin hjälte igen.
