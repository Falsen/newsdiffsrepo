DN:s sportredaktion: Här är 10 sportfilmer alla bör se
Martin Fransson



1. ”Icarus” (2017)

Den amerikanske regissören och elitamatörcyklisten Bryan Fogels projekt att undersöka om han kan dopa sig själv och samtidigt klara alla dopningstester gör att han kommer i kontakt med chefen för det ryska dopningslaboratoriet, Grigori Rodtjenkov. När han väljer att hoppa av leder det till avslöjandet om tidernas största dopningsskandal, där spelar såväl ryska staten, Putin och de största ryska vinteridrottsstjärnorna stora roller.



2. ”Triumfens ögonblick” (1981)

Hugh Hudsons fascinerande film om de två brittiska löparna Harold Adams och Eric Liddells väg mot OS i Paris 1924 handlar om löpning och vänskap, men också om religion, antisemitism och de hårda amatörreglerna. Vangelis vann en Oscar för den filmmusik som ofta används i idrottssammanhang, bland annat i samband med medalj ceremonierna under OS i London 2012.



3. ”Sommaren 92” (2015)

På grund av Balkankriget diskas Jugoslavien och Danmark, lett av den utskällda förbundskaptenen Richard Möller Nielsen, får med kort varsel en friplats i fotbolls-EM 1992. Spelarna kallas hem från sina semestrar och lyckas till slut vinna finalen mot storfavoriten Tyskland på Ullevi i Göteborg. Finalhjälten Kim Vilfort slits mellan gruppens eufori i Sverige och hemmet där hans dotter kämpar med en svår cancersjukdom.



4. ”Senna” (2010)

Asifs Kapadias dokumentärfilm skildrar brasilianske Formel 1-stjärnan och nationalhjälten Ayrton Sennas karriär från 1984 fram till den dödliga kraschen 1994.



5. ”Blådårar” 1 (1997) & 2 (2000)

Bröderna Fredrik och Magnus Gertten fångar i sin Malmö FF-dokumentär kärleken till och pressen och slitningarna som uppstår av att spela i ett lag som en hel stad bygger förhoppningar kring. Den klassiska del två handlar om när hierarkier ställs på ända av en supertalang, Zlatan Ibrahimovic, som struntar i både uttalade och outtalade regler.



6. ”Maradona” (2008)

Emir Kusturica gör ett rent hyllningsporträtt av Diego Maradona, som av många anses som den bäste fotbollsspelaren genom tiderna. Galet och underhållande.



7. ”Kvinnor offside” (2006)

När Iran kvalificerade sig för fotbolls-VM 2006 tilläts inga kvinnor på läktarplats. Filmen skildrar en grupp kvinnors envisa kamp för att se kvalmatchen mot Bahrain.



8. ”Trevligt folk” (2015)

Filip & Fredriks feelgooddokumentär om hur ett somaliskt bandylandslag handlar lika mycket om rädslan för det främmande och känslan av utanförskap i den miljö man bygger sitt liv i som om sport.



9. ”Miracle” (2004)

Kurt Russell spelar rollen som den legendariske amerikanske hockeycoachen Herb Brooks i filmen om tidernas största idrottsskräll – när ett lag bestående av collegespelare i OS i Lake Placid 1980 besegrar den oslagbara "röda maskinen" som Sovjetunionens ishockeylandslag då var.



10. ”Children of glory” (2006)

1956 slogs reste sig ungrarna mot den Sovjetstyrda kommunistregimen i landet. Samma år möttes Ungern i Sovjet i vattenpolo under OS i Melbourne. En blodig match som handlade om så mycket mer än sport. Krisztina Godas film berättar historien ur en kvinnlig students och en av de ungerska vattenpolospelarnas perspektiv.
