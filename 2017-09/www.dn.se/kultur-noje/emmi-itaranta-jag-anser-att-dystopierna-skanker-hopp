Emmi Itäranta: ”Jag anser att dystopierna skänker hopp”
Kristina Lindh

Insikterna som för alltid förändrar. Det är tack vare en sådan insikt Emmi Itäranta gör segertåg, med Helsingforsupplagan av Worldcon, världens största science fiction- och fantasymässa, som senaste anhalt. ”Minnet av vatten” heter boken som sedan 2012 sålts till 21 länder och nyss kommit i svensk översättning.

– Du vet det där uttrycket ”Can’t be unseen”. Så var det för mig. Sedan jag förstått vidden går det inte längre att tänka bort.

Lotta Olsson om ”Minnet av vatten” - Efteråt är man märkligt renad, som om själva läsningen var en ceremoni.

Hon talar om vatten. Eller frånvaron av det. Romanen om 17-åriga Noria utspelar sig i en framtid där färskvatten är en bristvara och tilldelas invånarna i strikta ransoner. Den som bryter mot vattenlagarna får en blå cirkel målad på huset, stöts ut ur samhällsgemenskapen och straffas i värsta fall med döden.

När Emmi Itäranta började skriva hade hon just flyttat från Finland till Kent i sydöstra England, där man infört vattenrestriktioner efter flera års torka. Researchen fick henne att inse klimatförändringarnas sannolika och skrämmande effekter på den globala färskvattentillgången.

– Jag växte upp i ett land där vatten alltid tagits för givet. Jag hade aldrig behövt fundera över om jag duschar för länge eller slösar vatten när jag diskar. Nu ser jag alltid min vattenanvändning i ett annat ljus.

Science fiction-genren och unga vuxna-segmentet är fyllda av titlar med klimatkatastroftema. Så var det inte för tio år sedan. Nu kan hon konstatera att många verkar ha känt behovet att ta sig an temat.

Man kan tycka att vatten ur ett klimatperspektiv är en fråga stor nog att i sig fylla en roman. Emma Itäranta har dock inte stannat där. Vattnet är en av bokens ledande karaktärer, en gestaltad livsprincip med personlighet och minne.

– Vattnet har funnits här i miljoner år. Om det finns något på jorden som kan minnas allt som hänt genom historien är det vattnet.

Skrivarbetet förde henne in i religionernas och mytologiernas källor, till de mångbottnade bilderna av vattnet som renande och förgörande, till översvämningarna och berättelsen om floden som skiljer de levande från dödsriket – en av de allra mest spridda vattenmyterna.

Flera gånger läste hon ”Tao te ching”, taoismens urkund. Romanens filosofiska hemvist är den japanska, med teceremonin som central ritual och med huvudpersonen Noria som bärare av icke-handlandets ideal. En del läsare har reagerat. De tycker inte att det passar sig med en hjälte som flyter med strömmen. Emmi Itäranta är förvånad över tolkningen.

– Jag ser henne inte som passiv eller svag alls. Hon är en väldigt stark karaktär, hon har en klar etisk kompass och är kapabel att både ”go with the flow” och att bjuda motstånd.

Emmi Itäranta skriver på två språk parallellt. Först ett utkast på finska. Det översätter hon till engelska, samtidigt som hon gör den första redigeringen. Därefter översätter hon till finska igen. Rörelsen går fram och tillbaka tills hon har kapitlet på båda språken i en form hon är nöjd med. En långsam process som skärper slutresultatet och som också lämpar sig för Itärantas lyriska ton, där språket känns lika mycket sjunget som skrivet.

Från hemmet i Canterbury gläds hon åt tillväxten inom finsk science fiction. En av favoriterna är finlandssvenska Maria Turtschaninoff, feministisk fantasyförfattare.

– Utvecklingen har varit enorm! I dag hittar man finsk science fiction i både amerikanska och brittiska boklådor. Trenderna följer internationellt mönster, men kommer lite senare. Nu är det mycket steampunk. Och dystopier, förstås. Författarna använder ofta ingredienser från finsk mytologi och folklore. Det ger finsk science fiction en alldeles unik karaktär.

Att dystopierna firar triumfer, inte bara i Finland utan överallt, tycker hon inte är konstigt. Vi står vid en vändpunkt där vi börjar förstå hur mycket våra handlingar formar planeten. I litteraturen bearbetar vi oron. Och finner hopp.

– Jag anser att dystopierna skänker hopp, tydligare än någon annan litterär genre. Jag vet att många inte håller med. Men dystopier handlar om överlevnad. Även om de gestaltar en värld som är svår att leva i handlar de alltid om människans förmåga att överleva genom medkänsla, kreativitet och vilja.

Intrigen i både ”Minnet av vatten” och den senaste romanen ”The Weaver”, som ännu inte kommit ut på svenska, är genomsyrad av ritualer. I en repressiv tillvaro skänker ritualerna existentiell frihet. De ger perspektiv på det förtryckta nuet.

– Jag är otroligt fascinerad av regler och ritualer, och återkommer ständigt till dem i mina berättelser. Ritualerna handlar om kontinuitet. De visar att du och din generation inte är ensam utan hänger samman med tidigare släktled som praktiserat samma sed.

Jag frågar vad som format hennes livssyn och hon svarar blixtsnabbt: läsande föräldrar. Vilket kanske inte riktigt är svar på frågan, men ändå ger en indirekt bild av vad litteraturen kan betyda som källa. Hon såg alltid mamma och pappa läsa. Familjen bodde nära ett bibliotek, dit hon gick flera gånger i veckan för att återvända med en stor hög.

Och global vattenbrist i all sin fasa. För en bibliofil är kanske ändå det mest skrämmande inslaget i Itärantas bok frånvaron av pappersböcker. Alla bibliotek är borta. Invånarna läser på skärm.

– I en framtid där människor kontrolleras genom tillgång till vatten, måste de också kontrolleras på andra sätt. Då blir det logiskt att ett av sätten är att radera historien, så att folk inte vet hur världen blev som den blev och vem som ansvarade för det. Elektroniska böcker kan manipuleras lättare. I diktaturer är censur alltid inblandad, i en eller annan form.

Emmi Itäranta konstaterar att idén varken är ny eller originell, vilket snarare var ett skäl att använda den. ”Jag tog med den för att vi vet att det hänt så många gånger”, säger hon.

– Och det händer även nu. Medan du och jag sitter här.
