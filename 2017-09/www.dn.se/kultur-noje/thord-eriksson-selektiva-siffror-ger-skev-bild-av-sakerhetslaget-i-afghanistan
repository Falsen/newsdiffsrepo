Thord Eriksson: Selektiva siffror ger skev bild av säkerhetsläget i Afghanistan
Thord Eriksson

Det pågår en väpnad konflikt i Afghanistan.

Migrationsverkets Center för landanalys inom migrationsområdet, Lifos, slog i en rapport publicerad i början av juni fast att säkerhetsläget är varierande men att det generellt har försämrats under det senaste året. ”Konfliktaktivitet, säkerhetsincidentnivåer och antalet civila offer för konflikten kommer möjligen att nå nya rekordsiffror under 2017 eller i vart fall kvarstanna på samma nivåer som tidigare.”

Läs mer: Thord Eriksson: Så blev en Norgehistoria en svensk sanning

I mitten av juli släppte FN:s Afghanistanmission, UNAMA, sin halvårsrapport. ”Civila har förlorat livet, lemlästats, blivit blinda eller på annat sätt tagit skada när de har befunnit sig i sina hem, färdats på allmänna vägar, gått i skolan, förrättat bön i moskéer, handlat mat, lekt utomhus, utfört kontorssysslor, jobbat på åkern, besökt banken och legat i sjukhussängar.” Dokumentationen av civilas extrema utsatthet återspeglar dock aldrig hela vidden av det mänskliga lidandet, framhöll UNAMA. Det psykiska lidandet när familj och vänner förlorar livet och den ständigt närvarande risken att själv bli ett civilt offer, får inte underskattas.

För några dagar sedan släppte den norska migrationsmyndighetens enhet för landinformation, Landinfo, en rapport om situationen för dem som återvänder till landet efter att ha utvisats från ett annat land. ”Den afghanska staten är svag och afghanerna kan inte räkna med hjälp och stöd från offentliga myndigheter, inte heller vid återetablering. Det är nätverken och inte staten, som är avgörande för afghanernas säkerhet, beskydd och försörjning.”

Läs mer: Jenny Sonesson: Brunmålning via tweets i artikeln om osäkra zoner

Många som tvingas till Afghanistan har tillbringat större delen av sina liv i Iran och saknar det livsviktiga nätverk som norska Lifos pekar på.

En av de stora frågorna på agendan just nu är vilka detaljer i dessa verklighetsbeskrivningar som lagstiftare och myndigheter ska ta fasta på.

Ska utvisningarna till Afghanistan stoppas? Eller fortsätta?

Det senare, anser Jenny Sonesson (DN 31/8).

I min text (DN 28/8) visade jag att en nyhetsartikel om den norska bedömningen av det svåra och komplexa säkerhetsläget i landet, på sistone har löpt som en triumferande budkavle i sociala medier och på tidningssidor. Eller rättare: artikeln tycks få ha läst, det är rubriken som snurrar omkring. Verdens Gangs ivrigt upprepade formulering handlar om att ”bara” 2 av landets 34 provinser är generellt otrygga.

Sonesson, vars bakgrund i regeringskansliet och position på prestigefulla tidningssidor skänker henne trovärdighet och inflytande, har utan att nyansera eller fördjupa använt sig av siffrorna när hon kritiserat Liberalernas Jan Björklund och Centerns Annie Lööf för att de tagit ställning mot utvisningarna till Afghanistan.

Varför har hon gjort så?

Hur försvarar hon spridandet av en så förenklad och vilseledande bild?

Det har hon inte svarat på. I stället framhåller hon att Verdens Gang är en seriös tidning (vilket jag inte har ifrågasatt), att den refererade artikeln är korrekt (vilket jag inte heller har ifrågasatt, annars skulle jag inte ha byggt en så stor del av min egen artikel på den).

Till sist den så kallade brunmålningen: faktum är att Jenny Sonesson har spritt selektivt utvalda fakta för att stärka sina argument. Hon delar metoden med kretsar som hon inte vill förknippas sig med.

Makten att ändra på detta ligger hos henne själv, inte hos mig.
