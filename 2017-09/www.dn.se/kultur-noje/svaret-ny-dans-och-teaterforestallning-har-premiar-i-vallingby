”Svaret”, ny dans- och teaterföreställning, har premiär i Vällingby
Hugo Lindkvist

Finns det egentligen ett svar på vilka vi är? Och går det att hitta det genom att bemöta yttre maktordningar och inre föreställningar? På fredag är det premiär för dans- och teaterföreställningen ”Svaret” på Kulturhuset Stadsteatern i Vällingby.Trots titeln är det snarare frågorna, och tre svarta kvinnors vilja att besvara dem, som utgör berättelsens grund.

DN är med vid ett kortare genomdrag under repetitionerna. Publiken kastas in i en lägenhet, någonstans i Europa, där kvinnorna befinner sig, samtidigt som högtalarna pumpar ut dancehall, hiphop och r&b. Här inne framträder en diffus aning om undertryckta känslor, signaler om en vardagskamp för att accepteras för den man är. Kvinnorna utstrålar till synes olika personligheter: stolt, energisk, rebellisk. De dansar på egen hand, kryper undan, räddar varandra.

Regissören Ayesha Quraishi säger att tiden är mogen för att ta sig an och berätta om svarta kvinnors individuella erfarenheter. Förutsättningarna som behövs – makt, ekonomi, plattform – för att svarta kvinnor i Europa ska kunna dela med sig av sina individuella erfarenheter har fallit på plats.

– Vår kultur har alltid varit så otroligt avancerad och i dag luckras maktförhållanden upp. Vår expertis ska inte hålla till någon annanstans. Det är tid för ett paradigmskifte där vi kan komma samman och göra det här, säger Ayesha Quraishi.

Hon, som också är konstnärlig ledare på Kulturhuset Stadsteatern Vällingby tillsammans med Olof Hanson, formade grundidén tillsammans med prisade dansaren Niki Tsappos, känd för en bred publik genom dokumentärfilmen “Martha & Niki”. De kallade in dansaren Imenella Mohamed och sångaren Doreen Ndagire.

Sedan började de att snacka.

– Vi kommer alla hit med olika erfarenheter och liv men har snackat i timmar, timmar, timmar! Det tar inte slut, det finns inget stopp. Vi har insett att det finns så många berättelser som inte kommit fram, säger Niki Tsappos.

Den första frågan gruppen ställde sig var: Vad skulle du vilja säga till ditt 14-åriga jag? Niki Tsappos berättar att de alla inledningsvis lade märke till sina inbördes likheter men efter hand drog erfarenheterna i väg i olika riktningar.

– Det finns aldrig bara ett sätt att känna. Och det är i sig problematiskt att vi själva blir förvånande över hur olika våra erfarenheter är. Hur många berättelser finns det inte då som är oberättade? Och varför har de bilderna aldrig kommit fram? Det är berättelser som unga tjejer måste gå omkring med för sig själva, varje dag.

Gruppen talar samstämmigt om dansens och sångens styrka, konstformer som tar vid där det skrivna ordet är begränsat. Känslotoppar och känslodalar blir möjliga att förmedla, sammanfoga och bearbeta. För dem alla blir ”Svaret” personligt, inte bara en professionellt genomförd föreställning.

– För oss har detta fått starka emotionella följder. Vi frågar oss hur det känns att utsättas för rasism, hur vi utövar det själva inombords och vilka strategier vi tar till för att klara av det. Vare sig det är dagliga minitrauman, större strukturer eller den bild som till exempel medierna porträtterar. Detta har inneburit att man inte själv kan få bygga upp en bild av vem man är, säger Doreen Ndagire.

Känslosvallet blir kanske allra tydligast i den karaktär som Imenella Mohamed spelar. Under genomdraget faller hon ihop i ett utbrott av dansant raseri och hopplöshet.

– Jag är nästan som barnet i familjen, både väldigt nyfiken, osäker och rebellisk. Jag tar till mig av intrycken från de andra och agerar rakt av på hur de beter sig. Jag har ingen filt att gömma mig under där jag är stolt. Jag är helt filterlös, säger Imenella Mohamed.

Niki Tsappos fyller i:

– Den scenen är otroligt intensiv. Hon är en person som inte gått teaterhögskolan, hon kan inte bara gå in i en roll som skådespelare, utan agerar enbart på egna erfarenheter. Det är som att öppna ett sår av känslor. Ibland är det lättsamt, men ibland också otroligt frigörande.

Gruppen talar om scenrummets detaljer, rekvisitan, musiken, ljussättningen som de menar skapar känslor av tillhörighet, även för grupper av människor som inte tidigare funnit en naturlig plats i publiken på svenska teatrar.

– Det är fantastiskt att en ung svart tjej kan komma in här och ha med sig sina egna referenser. Vi har länge tagit in en hel värld av referenser, utan att det har varit våra egna. Nu är det tvärtom och det är hur viktigt som helst. Tillsammans skapar vi vibrationer, säger Ayesha Quraishi.
