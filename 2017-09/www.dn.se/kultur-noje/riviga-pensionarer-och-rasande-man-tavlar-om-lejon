Riviga pensionärer och rasande män tävlar om lejon
Nicholas Wennö

Kanske var det häftiga åskovädret under första festivalveckan ett omen. Årets Guldlejonjakt på Lido har till stora delar präglats av amerikanska raseriutbrott.

”Ilska föder mer ilska”, säger en av rollfigurerna i den melankoliska pärlan ”Three billboards outside Ebbing, Missouri”, regisserad och skriven av Martin McDonagh.

I det tragikomiska dramat lyser Frances McDormand i rollen som vasstungad singelmamma som sörjer sin mördade dotter. I ren desperation startar hon ett enmanskrig mot poliskåren med hjälp av tre stora annonstavlor vid vägkanten.

Läs mer: Michael Caine: Jag är för Brexit, jag är hellre herre över mitt eget öde

Woody Harrelsons polischef sväljer betet, liksom hans underlydande, en rasistisk raserimissbrukare spelad av Sam Rockwell. En våldsam och blodig händelsekedja triggas i gång i den lilla småstaden men McDonagh erbjuder anger management-terapi och försoning med hjälp av humor, humanism och festivalens mest suveräna dialog.

Det är mer än man kan säga om George Clooneys rasande ”Suburbicon”, en stiliserad skildring av USA:s mörka hjärta – en helvit amerikansk 50-talsidyll där Matt Damons och Julianne Moores rollfigurer snärjt in sig själva i en dödlig konspiration. Till bröderna Coens manus från 1999 har Clooney också lagt in en handlingslinje med en nyinflyttad afroamerikansk familj som terroriseras av en vit lynchmobb.

Bröderna Coens fingeravtryck finns överallt, men Clooney har inte samma fingertoppskänsla. I jämförelse med Martin McDonaghs komplexa drama liknar Clooneys snygga men övertydliga film mest en venetiansk karnevalsmask.

Läs mer: Judi Dench tillbaka på tronen i Venedig

Darren Aronofsky lär ha skrivit sin allegoriska skräckthriller ”Mother!” i vredesmod, resultatet är ännu ett amerikanskt raserianfall. Filmen börjar med att Jennifer Lawrence och hennes man Javier Bardem får oväntat besök av Ed Harris hostande främling.

Det visar sig att mannen öppnat dörren för en sekt som tar över huset och bokstavligen äter sig in i deras liv. Historien utvecklas till ett slags grotesk graviditetspsykos, en hallucinatorisk rysare som kan tolkas som alltifrån en metafor för människans vårdslösa framfart på planeten till en frätande attack på den egocentriska Kulturmannen. ”Mother!” spretar tyvärr åt alla håll och blev också årets stora vattendelare – den möttes av de mest ljudliga bu-ropen i tävlan men har också höjts till skyarna av enstaka stjärnkritiker.

Desto större enighet finns det kring Alexander Paynes humanistiska lilla mästerverk som öppnade festivalen. I ”Downsizing” beslutar sig Matt Damon och Kristen Wiig för att krympa sig till miniatyrmänniskor för att få en nytändning i livet, och samtidigt skona den alltmer överansträngda planeten. Den klimatsmarta dramakomedin utvecklas till en oväntad kärlekshistoria i lilleputtlandet.

En annan stark tävlingsfilm var ”Lean on Pete”, Andrew Haighs (”45 years”) hjärtskärande och existentiella filmatisering av Willy Vlautins roman om en utsatt och sviken pojke som finner tröst i en kapplöpningshäst. En modern variant av Ken Loachs socialrealistiska klassiker ”Kes – falken”, omlokaliserad till amerikanska Oregon.

Pensionärsdramer var en annan trend på årets festival. 80-plussarna Jane Fonda och Robert Redford kom till Lido för att ta emot var sitt heders-Guldlejon. Femtio år efter att de spelade det heta kärleksparet i 60-talsklassikern ”Barfota i parken” återförenas de nu i en öm romans i det själfulla Netflixdramat ”Our souls at night” som visades utom tävlan.

I Paolo Virzìs tragikomiska ”The leisure seeker” ger sig Helen Mirren och Donald Sutherland ut på en livsbejakande och småhysterisk tripp med sin husbil. Filmens tema är rätten att bestämma över sitt eget liv och sin egen död, en diskussion som också förs i Robert Guédiguians ”La villa” där Jean-Pierre Darroussin (spionbossen i ”Farlig identitet”) spelar en strokedrabbad man.

Ett minst lika kontroversiellt ämne här i Vatikanens närhet är Sebastiano Risos ”Una famiglia” om samkönad adoption och surrogatmödrar som är förbjudet i Italien.

Som vanligt har ett par högklassiga dokumentärer fått plats i Guldlejontävlingen: Frederick Wisemans drygt tre timmar långa biblioteksbesök ”Ex libris – the New York public library” och Errol Morris ”Wormwood”. Den sistnämnda tänjer på gränserna för det dokumentära berättandet genom att använda sig av spelfilmens verktygslåda. Regissören som vann en Oscar med ”The fog of war” försöker nu skingra dimmorna kring en av sitt lands allra mörkaste hemligheter, CIA:s topphemliga kalla kriget-program som utvecklade lsd i syfte att utforska mänskligt beteende.

Läs mer: ”Mother!” delar kritikerkåren i Venedig

En spännande dokuthriller som går i samma dova, murriga färger som spionfilmer (premiär på Netflix den 15 december).

Jakten på sanningen är också motorn i Hirokazu Kore-edas svidande vackra rättsdrama ”The third murder” (”Sandome no satsujin”), en av Guldlejontävlingens absoluta höjdpunkter.

Efter en rad filmer med familjeteman vänder den eftertänksamma mästaren blicken mot samhället. Filmen kretsar kring några försvarsadvokater som tar sig an ett omöjligt fall där en anställd redan har erkänt att han dödat sin chef.

Det som ser ut som ett enkelt rättsfall förvandlas till ett rafflande drama om sanningens undflyende natur och om att vända bort blicken för att slippa se sanningen. Till skillnad från de dramer där lager efter lager skalas av för att hitta lösningen, så är Kore-edas film som att skala en lök baklänges. När filmen slutar är mysteriet större är när den började.

Inget är dock mer mystiskt än Lucrecia Martels 50-talsroman ”Zama” som landade som ett ufo på Lido. Efter nio års frånvaro kommer den argentinska regissören med en filmatisering av Antonio Di Benedettos roman som utspelar sig under 1700-talet bland spanska kolonisatörer vid Asuncións stränder i Paraguay. ”Handlingen” kretsar kring en av spanska kronans utskickade domare, en psykologiskt strandsatt figur som drabbas av svår hemlängtan och drömmer om förflyttning. I början av filmen lämnas åskådaren på stranden vind för våg och får klara sig själv i detta gåtfulla drama som tycks tala från en helt annan tid. ”Zama” är garanterat festivalens märkligaste upplevelse.

Årets Gudlejon delas ut på en prisgala på Palazzo del Cinema i Venedig på lördag kväll.
