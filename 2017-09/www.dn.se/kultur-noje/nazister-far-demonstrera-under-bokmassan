Nazister får demonstrera under Bokmässan
TT

Valet att demonstrera just den 30 september har väckt uppmärksamhet, eftersom det sammanfaller med den årliga bokmässan i Göteborg. Kring mässan har det under en tid rasat en diskussion om närvaron av den högerextrema tidningen Nya tider och ursprungligen ville NMR (Nordiska motståndsrörelsen) demonstrera på Götaplatsen, nära mässområdet.

Polisen säger dock nej till flera av önskemålen. Det innebär att demonstranterna får nöja sig med att avsluta tidigare och med att gå en annan väg, till Gustav Adolfs torg.

– Vi tror att det kommer att bli ordningsstörningar i samband med den här demonstrationen, säger Erik Nord, som är polisområdeschef i Storgöteborg, till TT.

– Men demonstrationsfriheten är så vital för den fria åsiktsbildningen att det i sig inte är skäl att neka ett demonstrationstillstånd.

NMR har genomfört flera andra demonstrationer den senaste tiden. Bland annat var de på plats vid Almedalsveckan på Gotland i år, i Falun på första maj i år och i Borlänge förra året.

Nu blir det en demonstration till, i Göteborg.

SSU har ansökt om att få anordna en manifestation mot nazism samma dag, men på en annan plats i staden. Däremot räknar polisen med oanmälda motdemonstranter.

– Vårt första mål är att ingen kommer till skada. Men vi kommer också att vara särskilt uppmärksamma på brottet hets mot folkgrupp, säger Erik Nord.

– Där har vi gjort en rättslig analys och kommit fram till att man kan göra en samlad bedömning av olika saker som var för sig inte är brottsliga men i ett sådant här sammanhang skulle kunna utgöra brott.

Läs även: Expert: svårt att stoppa nazistdemonstrationen
