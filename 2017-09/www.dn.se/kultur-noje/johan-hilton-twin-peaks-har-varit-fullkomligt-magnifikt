Johan Hilton:   ”Twin Peaks” har varit fullkomligt magnifikt
Johan Hilton

Missförstå mig rätt. Det finns en massa bra tv-dramatik där ute. Men inget som ”Twin Peaks”. Och garanterat inget som ”Twin Peaks: The return”, den egendomliga, snåriga, och till en början ovanligt svårtydda fortsättningen på originalserien som nu rundats av efter 18 avsnitt.

Det har varit en oförutsägbar resa, lika frustrerande och postmodern som gåtfull, emellanåt nästan tantrisk i sin utdragna dramaturgi.

Och fullkomligt, fullkomligt magnifik.

Quiz: Vad kan du om ”Twin Peaks”?

Under resans gång har en del besvikna fans klamrat sig fast vid minnet av ”Twin Peaks” som en tv-serie om snygga tjejer i jumper, tanter med vedträn och dansande dvärgar.

Men det var 90-talets ”Twin Peaks”, det. Återkomsten har på ett spektakulärt sätt trätt ut ur denna trygghetszon. De jazziga tonerna, de slicka miljöerna och det såpiga anslaget har i princip varit helt frånvarande.

I stället har berättelsen flutit ut över alla tänkbara bredder, numerologiska sidospår och tematiska områden. Men även de geografiska, från Las Vegas till South Dakota via Paris. Det har periodvis skapat ett närmast bysantinskt virrvarr av intrigtrådar som hotat att förbli oupplösta. (Utan att avslöja för mycket: Lynch och Frost löser det på sitt eget sätt. Och det lär väcka het diskussion.)

De talande träden, mystiska dubbelgångarna och portalerna till främmande dimensioner till trots – det som i slutändan förvånat mest med ”Twin Peaks: The return” är ändå att den, till skillnad från föregångaren, uppvisat ett påfallande socialt medvetet drag och tagit in världen efter finanskrisen 2008. Det gör att den i vissa ögonblick närmat sig den rena klasskildringen.

Johan Hilton: Att ”Twin Peaks” har förändrats är själva poängen

Det ”Twin Peaks” vi mött 2017 uppehåller sig i hög utsträckning vid ett polariserat USA, vid klassklyftor och trailer parks, en glesbygd under avveckling och en tilltagande politisk populism, inte minst den som förs fram via så kallade alternativa medier.

Men också vid det sociala arvets nästan cykliska dimensioner.

Misshandlade servitrisen Shelley har fått en dotter som själv hamnat i en våldsam relation och på värdshuset sitter tjackhöga tonåringar och svamlar bort småstadstristessen. Samtidigt rekryteras de andliga kicksökande döttrarna till de prostituerade kvinnorna på bordellen One Eyed Jacks till liknande sjaviga gig.

Och samtidigt: mitt allt detta, all denna godhet.

Greta Thurfjell: Nya ”Twin Peaks” är helt substanslöst – och totalt charmlöst

För är det något som kännetecknar David Lynchs och Mark Frosts återbesök i staden som svävar mellan dröm och verklighet, så är det den fortfarande nästan naiva tilltron till människans förmåga att göra gott.

Det låter kanske märkligt med tanke på hur våldsamma de 18 avsnitten ofta har varit.

Men när lättklädda kvinnor mördats, rödkindade skolfröknar misshandlats och parapsykologiskt intresserade rektorers huvuden kapats av skäggiga rökande andeväsen har agent Dale Cooper – eller kanske snarare det som återstått av honom efter 25 år i andevärlden, don’t ask, det är bara att låta sig svepas med – stått lika fast i sin varma humanism nu som på 90-talet.

Greta Thurfjell: Kvinnorna i ”Twin Peaks” stjäl showen

På ytan må Cooper alltså ha vandrat runt som en slagrörd figur ur en Beckettpjäs i ruinerna av den amerikanska drömmen och varken kunnat föra ordentliga samtal – eller knappt ens uttrycka några som helst känslor alls utöver en förtjusning i kaffe och körsbärspaj. Ändå har han på något mystiskt sätt fått varenda småskurk som kommit i hans väg att öppna upp sig tills endast viljan hos dem att göra gott återstått.

Till och med skurkaktiga casinoägare och lönnmördande försäkringsförsäljare har fått någonting glansigt i blicken när de stått inför agent Coopers nollställda vänlighet för att därefter göra bot och bättring. Nog skulle man kunna dra både filosofiska och estetiska växlar på hur Cooper förvandlats till projektionsyta över denna strävan efter det moraliskt rätta. Men frågan är om han inte mest av allt påmint om en Karl-Bertil Jonsson – eller varför inte Bamse – nedsänkt i gangsterkulturens Nevada, någon som inspirerar andra till godhet helt enkelt genom att möta dem utan illvilja.Läs mer: Så bra är nya ”Twin Peaks”

När det gäller helheten tvekar jag inte att använda superlativen. ”Twin Peaks: The return” är både bildmässigt och narrativt något av de mest egenartade och egensinniga som visats på tv, vida överlägsen sin förlaga.

Fullkomligt orädd och renons på inställsamhet har den känts som ett uppslaget fönster i streamingtjänsternas skenbart nytänkande utbudshelvete och visat hur tv-konst kan se ut när den vågar släppa sargen på riktigt.

Jag hoppas aldrig att ”Twin Peaks” återuppstår för en tredje dans, också Laura Palmer har rätt att vila i frid. Men jag hoppas att arvet efter den vårdas med minst lika stor fantasi, integritet och respektlöshet.
