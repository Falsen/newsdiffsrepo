Herr B: Mitt sommarlov – eller stjärten?
Harald Bergius

Det fanns en tid när jag inte förstod idén med sammanhållen sommarsemester. Det är ju mycket smartare, tänkte mitt mycket piggare jag, att sprida ut ledighetsdagarna för maximal upplevelse. Något som på den tiden betydde: lite Hultsfred, lite fyllefest i någons lägenhet, en skivmässa i Karlstad, lite fyllefest i någon annans lägenhet samt mycket magnifik bakisångest – ibland med, och ibland utan, Moviebox. (Googla det, ungdomar, googla!)

Nuförtiden börjar jag längta efter nästa semester redan i början av september. Ja, kära läsare: nu. Detta trots att den gångna sommaren var lång som en sång och ungefär lika vild som en död sill. Jag hörsammade verkligen mitt högtidliga löfte från slutet av juni: ”Så sant som jag kan smida ett rim/i sommar ska jag fan ba’ sitta still”. Men något litet fick jag ändå gjort under månaderna utan r (och veckorna utan arbetsuppgifter), nämligen följande fyra saker. Jag kallar dem: ”Mitt sommarlov, en tetralogi”.

1) Jag refererade, för första och sista gången, till mina (slitna, bruna) byxor och min (slitna, svarta) skjorta som "min outfit".

2) Läste att en belgisk professor labb-testat böcker på jakt efter mikrober och funnit att ett välutlånat exemplar av ”Fifty shades of Grey”, från biblioteket i Antwerpen, hade spår av både kokain och herpes.

3) Fantiserade, i timmar, om att kunna hacka det Alfapetsliknande mobilspelet Wordfeud och överraska mina fiender med att få godkänt på – i tur och ordning – ”orospåve”, ”znökorrn” och ”fläskbåtshamn”.

4) Åt middag med Fru B och Lilla B på en restaurang och lekte en relativt komplicerad, men mycket underhållande lek. Den gick ut på att man lånade varandras mobiler, tittade i fotobiblioteket, zoomade in på en detalj och messade den beskurna bilden till övriga deltagare. Samt ställde frågan ”mamma eller stjärten?”

Det var överraskande svårt.

Och ska sanningen fram uppskattades leken mest av Lilla B och mig. Något mindre av Fru B. Och allra minst av våra bordsgrannar som fick sina bläckfisk-förrätter helt täckta av skrattvrål. Mitt eget skratt fastnade dock i halsen när Lilla B (som inte är så liten längre, utan lagom stor att lura sin pappa) plötsligt stirrade ned på min telefon och sa ”å nej, nej, nej, jag råkade messa din chef i stället”.

Jag har en enorm respekt för Björn Wiman. Han vet nästan alltid rätt sak att säga. Men att hitta en rimlig respons på ett sms från mig (efter fyra veckors total tystnad) föreställande ett suddigt kroppsveck och texten: "Mamma eller stjärten?" skulle jag säga är en värdig utmaning även för honom.
