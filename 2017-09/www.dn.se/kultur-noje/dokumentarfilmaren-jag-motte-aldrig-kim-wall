Dokumentärfilmaren: ”Jag mötte aldrig Kim Wall”
Hugo Lindkvist

DN rapporterade förra veckan att ett filmprojekt om den mordmisstänka ubåtskaptenen stoppats. Filmen, som hade namnet “Rocket man”, skulle ha visats i oktober i danska Århus, som en del av programmet när staden i år är kulturhuvudstad i Europa. Projektet avbröts dock efter att journalisten Kim Wall hittats död.

– På grund av de tragiska händelserna omkring ubåten och polisens förundersökning har vi därför i samråd med fotografen beslutat att stoppa detta projekt, sade Peter Vestergaard, presschef på sekretariatet för Aarhus 2017.

Läs mer: Kulturhuvudstad stoppar film om Peter Madsen

Filmen finansierades med medel från kulturhuvudstadens egen stödfond, Fonden Aarhus 2017. Inspelningarna har pågått under året men filmen var ännu inte helt färdigställd, enligt Peter Vestergaard.

DN har tidigare varit i kontakt med filmens skapare. Hon uppgav då att projektet hade blåsts av redan ”för flera månader sedan” eftersom man "aldrig skulle hinna till deadline”.

Men enligt uppgifter till DN befann sig filmteamet i Köpenhamn fredagen den 11 augusti, samma dag som journalisten Kim Wall anmäldes försvunnen. Teamet sågs då filma i närheten av den plats på Refshaleøen där ubåten låg förtöjd dagarna innan den lämnade fastlandet.

Under fredagen ändrade också filmskaparen sina uppgifter:

– Filmen är fortfarande under produktion. Jag har fått rådet att inte tala med medier, så tyvärr kommer jag att följa detta, skriver filmskaparen, som bett att få vara anonym, till DN.

Enligt tidningen BT ska filmteamet också ha befunnit sig på Refshaleøen redan torsdagen den 10 augusti, strax före det att Peter Madsen och Kim Wall steg ombord på ubåten. Teamet ska då ha filmat och intervjuat Madsen i närheten av hans rymdlaboratorium på Refshaleøen.

Enligt tidigare uppgifter i dansk och svensk press ska vittnen även ha sett Kim Wall utanför rymdlaboratoriet men enligt BT har hon troligen förväxlats med en person ur filmteamet.

– Jag kan bekräfta att jag aldrig såg eller mötte Kim Wall, skriver filmaren till DN.

Polisen bekräftar att man har varit i kontakt med filmaren som nu ska höras om vad hon vet om Madsen. Polisen understryker att personerna i filmteamet inte är misstänkta för brott. Inspelningarna med Madsen tros dock ha betydelse för den fortsatta brottsutredningen.

– Det är klart att videomaterialet är intressant för oss. Vi undersöker både Kim Walls och Peter Madsens förehavanden fram till avfärd, och om det finns ett videomaterial så vill vi naturligtvis kolla igenom det. Det allra viktigaste för oss nu är att kartlägga deras förehavande, oavsett om det är med hjälp av vittnen eller videoupptagningar, säger Jens Møller, utredningschef, till BT.
