Susanne Ljung:   Därför betalade Macron en kvarts miljon för makeup
Susanne Ljung

Män med makt har länge använt sig av makeup och fuskat med hårfärg i offentligheten, men det är fortfarande inget man talar högt om.

Eller jo, det gör man visst det. Men oftast bara när det finns poänger att plocka från de politiska motståndarnas håll.

”En förbundskansler som färgar sitt hår friserar säkerligen även till statens siffror”, som en rival till förbundskanslern Gerhard Schröder sade år 2002 då ryktet gick att Tysklands dåvarande ledare lät färga hår och polisonger mörkare.

Ingen politiker vill förstås framstå som om deras fåfänga går före folkets bästa. Gerhard Schröder lät stämma nyhetsbyrån som spred uppgifterna som antydde att han ville se ut som yngre än sina, då, 58 år.

Men han är långt ifrån den ende manlige makthavare som blivit beskylld för att lägga ned (för mycket) tid och pengar på att snygga till sig med hjälp av kosmetik och professionell hårvård.

Bill Gates, Microsofts grundare och filantrop av stora mått, gav 2010 den dåvarande italienske premiärministern Silvio Berlusconi en känga efter att ha irriterat sig på att han inte var lika välvilligt inställd till välgörenhet och sjukdomsbekämpning som han själv. Han riktade in sig på hans hårtransplantation. Till en reporter sade han: ”rika människor spenderar mer pengar på sina egna problem, som skallighet, än vad de lägger ner på att bekämpa sjukdomar som malaria”.

Det ena behöver nödvändigtvis inte utesluta det andra, men få saker är lika tacksamma för meningsmotståndare som att ge sig på den manliga fåfängan, i synnerhet om priset för den inte står i proportion till resultatet.

När det till exempel uppdagades att frisören till Frankrikes tidigare president, socialistpartiets François Hollande, fakturerade nästan hundratusen kronor i månaden, framkallade det inte bara ilska utan också skratt. Få förstod vad frisören egentligen hade gjort med hans tunna testar till hår som ofta bångstyrigt blåste runt hans huvud. Skandalen kallades skämtsamt för ”coiffeurgate” och Hollandes politik för ”schamposocialism”.

Den senaste politikern att hamna i denna typ av hetluft är hans efterträdare, den franske premiärministern Emmanuel Macron, som efter bara tre månader på posten visade sig ha attesterat räkningar från en frilansande makeupartist för en kvarts miljon kronor.

Ett avslöjande som sammanföll med hans sjunkande popularitetssiffror, och det dröjde inte länge innan tjuvnypen kom.

Och det trots att man på Elyséepalatset snabbt sade förlåt och lovade att framtida kostnader skulle bli ”påtagligt mycket mindre”.

”Varför, varför behöver en ung och naturligt snygg president, som knappast har framträtt på tv sedan han tillträdde, detta?”, twittrade till exempel den tidigare regeringstjänstemannen François Heisbourg som i dag företräder tankesmedjan IISS.

Svaret är mycket enkelt.

Därför att vikten av rätt hår och makeup är något som politiker varit väldigt väl medvetna om ända sedan den första tv-sända debatten mellan de två amerikanska presidentkandidaterna, demokraten John F Kennedy och republikanen Richard Nixon, 1960.

Många minns inte vad de sade, utan hur de såg ut. Kennedy uppfattades som sval och snygg, medan Nixon framstod som svettig och suspekt, och det trots att han faktiskt var sminkad. Hans foundation var emellertid av undermålig kvalitet, vilket fick den att smälta i det heta strålkastarljuset.

Man fick kort sagt upp ögonen för vikten av kosmetiken inom politiken.

Många manliga politiker anlitar därför sedan dess dagligen professionell hjälp till både hår och hy för att mejsla och mejka fram en trovärdig fasad till det innehåll de vill förmedla. Men det är som sagt ännu inget man talar högt om – innan fakturorna offentliggörs.
