Johan Hilton:   Kulturmannens andliga söner präglas av en geléliknande brist på stadga
Johan Hilton

Kommer ni ihåg debatten om Kulturmannen? Det kändes som om den aldrig skulle ta slut. Inte för att den var tråkig, utan för att den tog skruv. Efter Åsa Beckmans första text i ämnet här i DN (27/4 2014) duggade vittnesmålen om slemma kulturgubbar tätt i månader efteråt. Inte en nu verksam kvinnlig skribent hade gått fri från deras härskartekniker och kladdande händer.

Själv har jag nyligen fått upp ögonen för kulturmännens söner. Det är inte så gubbsjukt som det låter – men som läsande människa har jag inget val. Varenda nyutgiven svensk roman handlar om fjuniga kulturmän, det är som om landets förlagschefer har identifierat en helt ny målgrupp, samlats på ett möte och beslutat att hösten tillhör den pilska mediekillen i tjugo-någonting-åldern.Den sammantagna bilden av dessa betahannar är inte så vacker, för att uttrycka det diplomatiskt.

Först kom Henrik Bromanders ”Bara en kram” om krönikören Jens som talar vackert om feminism, men som efter ett par glas gärna släpper fram sin mr Hyde. Därefter Jack Hildéns ”God och opåverkad” om kulturskribenten Isak som dejtar tjejer över ljumma starköl på Stockholms sunkkrogar, medan flickvännen jobbar extra. Och nu senast Johannes Klenells ”Det fria ordet” om en praktikant på ett frasradikalt mediehus på Söder.

Den sammantagna bilden av dessa betahannar i svenskt kulturliv är inte så vacker, för att uttrycka det diplomatiskt. Ännu har jag inte bestämt mig för ett bra namn på dem. Kulturvalpar? Kulturyngel? Varför inte kulturmaneter?

För det som länkar samman de tre unga männen i böckerna är en geléartad brist på ryggrad och stadga, men också den manetliknande tendensen att liksom bara flyta med dit strömmarna bär.

Johannes Klenells praktikant säger knappt flaska på jobbet och tilldelas inte ens dator och skrivbord eftersom ingen till en början lägger märke till honom. Ändå befordras han snart till förläggare, eftersom det helt enkelt är så patriarkatet funkar: han är ju bra på att twittra! Under tiden rensas ambitiösa kollegan Petronella bort.

Jack Hildéns Isak hinner knappt öppna Tinderappen innan han hamnar i säng med en ny tjej. Han tigger bekräftelse och vill återuppfinna sig i nya möten med folk och kan dessutom inte hantera frestelser.

Jens i Henrik Bromanders ”Bara en kram” är den som skiljer ut sig från de andra maneterna. Han är farlig snarare än harmlös och begår flera regelrätta övergrepp på kvinnorna han träffar. Men också Jens lever i en sorts uppgiven pojkrumstillvaro, där han nostalgiskt blickar tillbaka på gymnasieåren och anpassar åsikterna efter vad som just då efterfrågas.

Jag är inte så säker på att någon av dessa tre män egentligen är särskilt representativ för en generation i stort. De flesta killar i Jonas, Isaks och Jens ålder är förmodligen mer upptagna med att spela Playstation än att sälja in frilansidéer.

Det intressanta är snarare hur kulturmaneterna ter sig i relief mot sina andliga fäder kulturmännen. Där forna tiders kritiker och kulturjournalister kunde räkna med åtminstone någorlunda fasta uppdrag och vevade om bildning verkar sönerna mest glida omkring i en enda lång tonårstid där man reagerar med apati inför de överväldigande motstånden.

Fasta jobb? Bara att glömma i mediekrisens Sverige. Gedigen sakkunskap? Varför det när redaktörerna efterfrågar klickbeten? Spotta i nävarna och se till att göra sig oumbärlig? Jo, men det är ju så skönt att sitta på krogen och sippa på sin stora stark och prata om sig själv.

Det enda kulturmaneterna egentligen har kvar är de rätta åsikterna. Synd bara att de är så jobbiga att leva upp till. Kan inte någon bara rädda dem?
