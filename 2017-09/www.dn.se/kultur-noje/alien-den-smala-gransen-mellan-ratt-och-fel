Alien: Den smala gränsen mellan rätt och fel
Elin Peters

Det var den där tröjan. Den hade en glittrig paljettkanin på magen och om man drog paljetterna uppåt tittade kaninen – drog man dem nedåt blundade den. Flera av tjejerna i klassen (och ett par killar) hade den. Och nu ville dottern också ha en.

Så klart. Vem vill inte ha en sådan tröja?

Å andra sidan. Det är hur lätt som helst att hitta argument för att hon inte ska få den. Från praktiska aspekter som garderobsutrymme, via rättvise-, miljö- och hållbarhetsfrågor till de lite mer existensiella: Vill man verkligen se ut som alla andra?

Just det sistnämnda argumentet biter dock dåligt på en sjuåring. Klart man vill se ut som alla andra!

Och det tar inte lång tid innan man minns sin egen ungdomstid och kläderna ”alla” skulle ha: Noppiga skidbyxor i polyester med slejf under foten och sydda pressveck. Cirkelskurna långkjolar. Adidasväskor. Mockastövlar. Allt det där som signalerade att man var ”rätt”.

Jag var sällan ”rätt”. Inte ens när jag försökte. Skidbyxor hade jag som tur var aldrig, men när jag äntligen fick köpa en sådan där kjol valde jag en blå, i stället för en svart som de andra hade. Först tyckte jag det var snyggt. Ganska snabbt insåg jag att det var fel. Mockastövlarna (vars skaft skulle hållas uppe av gummisnoddar) var opraktiska tyckte pappa. Så jag fick ett par med mocka bara på skaften. Helt fel.

Men den där Adidasväskan fick jag – och den var helt rätt. Sjukt opraktisk men ändå helt rätt. Jag blir fortfarande lite varm i hjärtat när jag tänker på den. För gränsen mellan att vara fel och att vara rätt är så otroligt smal. Ibland är det mer fel att vara ”nästan rätt” än att vara riktigt fel.

Det kommer min dotter att få upptäcka tids nog. Men inte än.

Så hon fick ta av sin veckopeng och köpa den där tröjan. På vägen till skolan nästa dag såg jag hur hon strök sig över magen. Upp. Kaninen tittade. Ner. Kaninen blundade. Upp. Ner. Hon såg så lycklig ut. Och då blev jag också lycklig. På grund av en tröja. Det trodde jag aldrig – undrar om den finns i vuxenstorlek?
