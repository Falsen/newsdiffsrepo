”La la land”-regissören Damien Chazelle gör ny serie för Netflix
Nicholas Wennö

"Eddy" beskrivs som ett musikaliskt drama som utspelar sig i ett samtida Paris och kretsar kring "en klubbägare, husbandet och den kaotiska staden som omger dem". Samtliga seriens åtta avsnitt spelas in på plats i Frankrike med dialog på både franska, arabiska och engelska. Manuset skrivs av brittiska Jack Thorne, som tidigare har skrivit manus till filmer som "This is England", "National treasure" och "Wonder".

Damien Chazelle, som slog igenom med hårdsvängande musikdramat "Whiplash" och gjorde Oscarssuccé med musikalen "La la land" kommer att sätta tonen för serien genom att regissera de två första avsnitten. – Chazelles filmer är både känslomässiga och elektriska. Vi gillar komplext historieberättande. Jag tror att serien kommer att ligga någonstans mitt emellan "Whiplash" och "La la land", säger Erik Barmack, vice chef för Netflix internationella originalserier, till DN i Venedig. Netflix har flera titlar på filmfestivalen. Förutom nya italienska serien "Suburra", lanseras det mogna kärleksdramat "Our souls at night" med Jane Fonda och Robert Redford, samt dokumentärer som "Wormwood" av Errol Morris. Både "Suburra" och "Eddy" är en fortsättning på strömningsjätten global satsning på lokalt producerat innehåll. Sedan 2012 har Netflix investerat cirka 2 miljarder dollar i Europa på originalserier, samproduktioner och licensavtal. – Vi tror stenhårt på att producera lokala historier med autentiska historier. Det ingår i vår globala strategi. Våra originalserier baseras delvis på de data som vi kan utläsa från vår publiks tittarvanor, men vi vill ge stor kreativ frihet, säger Erik Barmack. Satsning på originalserier kommer också att fortsätta i Skandinavien. Efter det postapokalyptiska sci-fi-dramat "The Rain" som just nu spelas in i Danmark planerar Netflix för en svensk serie. – Det hamnar någonstans i krim-noir-genren, men jag kan inte säga så mycket mer just nu. Vi kommer att offentliggöra projektet inom kort, säger Erik Barmack.
