Gitarristen Peter Puders död – blev 58 år
Björn Berglund/TT

Det är en chockad Karlsmark som bekräftar dödsfallet för TT.

– Vi pratades vid förra veckan. Jag räknar Peter som min bästa vän, eftersom vi har gjort så mycket musik ihop. Han var ju så ung. Vi var jämngamla och vi trodde att vi hade så många år kvar att göra bra musik, säger han.

Peter Puders, eller Höglund, som han egentligen hette, inledde sin musikerbana i bandet TT Reuter i Lund i slutet av 70-talet. Några år senare flyttade han till Stockholm och anslöt sig till Karlsmarks postpunkband Commando M Pigg, som kom att bli stilbildande under 80-talet.

Som studiomusiker spelade Puders med bland andra Ulf Lundell och Imperiet och på två av Joakim Thåströms soloskivor.

– Han var en otroligt noggrann och skicklig gitarrist och hade en väldigt stark integritet som konstnär. Han hade en egen stil och satte sin prägel på det svenska musikklimatet, säger Anders Karlsmark.

Commando M Pigg återförenades och släppte en ny skiva 2015 och under senare år har Karlsmark och Puders arbetat med nytt material, bland annat en låt av dramatikern Måns Edwall, som dog förra året.

– Allting är inspelat och kommer att komma ut på något sätt som en hyllning till dem båda, säger Karlsmark.
