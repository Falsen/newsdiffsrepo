Tio artister som tvingats pausa på grund av utmattning
Kristofer Ahlström

Det finns ett klipp som cirkulerar på internet. Det heter ”Eric Clapton berättar för Keith Richards att Avicii slutar turnera på grund av hårt liv”, och visar hur de båda rockgubbarna brister ut i ett gemensamt skratt. Klippet handlar givetvis inte alls om det, utan är en sarkastisk kommentar om att dagens unga artister skulle vara av ett bräckligare virke än vad det gamla gardet är.

Läs mer: Susanne Sundfør: ”Skulle inte säga att jag var utbränd, jag var lei”

Det var i fjol som det blev en världsnyhet när svenske housestjärnan Tim ”Avicii” Bergling berättade att han slutar turnera eftersom livet på vägarna satt sina spår.

Men det visar sig snart att det inte alls är en ungdoms- eller generationsfråga. Det blir allt vanligare att artister uttalar sig i medierna om stress och utbrändhet, och det gäller alla årskullar och genrer. Hösten 2013 ställde rockbandet Johnossi in sin turné och trummisen Oskar Bonde sjukskrevs för utmattning. Ola Salo, Tomas Ledin, Tove Styrke och Mando Diaos sångare Gustaf Norén är andra svenska artister som tvingats pausa. Justin Bieber och Eminem är internationella exempel.

Frågan är alltså: är det stressigare att vara artist i dag än förr? Pr-konsulten Ebba Lindqvist, som bland annat företräder artisterna Silvana Imam, Avicii, Henrik Berggren och Ane Brun, tror att det är så.

– Det ställs helt andra krav på artister i dag, och de måste fokusera på så många saker som egentligen ligger utanför själva kärnan, alltså musiken, låtskrivandet och att spela live. Och det går väldigt mycket fortare, många upplever nog att de måste uppnå stor framgång snabbt för att det ska räknas, motsatsen i en sådan värld är ju ett misslyckande. Tidigare fick artisten lång tid på sig att mogna och hitta sitt uttryck. Man skrev kontrakt med bolagen för flera album, det var okej att inte slå direkt. Mänskligare, helt klart, säger hon.

Dessutom har det tillkommit ännu fler nya delar i artisteriet. Att man numera måste jobba på sitt personliga varumärke och se till att hela tiden finnas närvarande i folks medvetande.

– Man måste hitta sitt ”unika” uttryck snabbt, vara aktiv på sociala medier och samtidigt förstå hur man kommunicerar personligt, smart och effektivt, och tänka strategiskt och långsiktigt i allt. Det kanske finns färre stunder till att bara landa och stänga av. Dessutom är inte alla artister intresserade av att vara strateger och varumärkesbyggare på heltid, eller speciellt duktiga på det, men de har påtvingats den här livsstilen.

– Åldersfixeringen är en annan aspekt jag skulle kunna prata länge om. Jag tror helt klart att det är en bidragande faktor till ökad stress och press. Framgång är väldigt kopplad till ålder, man ska slå i unga år.

Har det blivit vanligare att artister går in i väggen, tror du, eller beror ökningen på att det har blivit mer accepterat att prata öppet om det i samhället?

– Svårt att säga, för det kanske beror på att vi lever i en tid när man kan prata om det öppnare. Men jag har absolut stött på flera fall de senaste fem tio åren av artister som har bränt ut sig, och som helt försvinner bort från rampljuset för en lång tid. Oftast handlar det då om framgångsrika artister. Framgången kanske kommer för fort och man tappar bort sig själv, och i takt med att den kommer fort pressar man sig själv mer och mer, och till slut är man helt inmålad i ett hörn, säger Ebba Lindqvist.
