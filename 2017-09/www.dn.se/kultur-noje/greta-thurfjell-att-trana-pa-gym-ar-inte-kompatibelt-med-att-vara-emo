Greta Thurfjell:   Att träna på gym är inte kompatibelt med att vara emo
Greta Thurfjell

Med viljan att chocka min bekantskapskrets som enda drivkraft har jag börjat träna. Eller, det var inte min initiala drivkraft, eftersom jag närde en fåfäng förhoppning om att jag inte ens skulle behöva berätta för folk att jag köpt ett gymkort utan hade tänkt sköta det lite smakfullt vid sidan av mitt vanliga liv. Sedan drabbades jag av samma syndrom som exakt alla andra människor som någonsin svettats med flit – jag kunde inte hålla munnen stängd.

Den största utmaningen är inte att hålla år av ätstörningar på armlängs avstånd, utan att bibehålla sin identitet i en miljö som verkar utformad enkom för att stöta bort en. Om man, som jag, har lidit av sådan skolgympaskräck att man inte ens med ansträngning kan minnas hur gymnasiets gympasal såg ut tar det emot att frivilligt sätta sin fot på samma sorts gummigolv igen. Att träna är helt enkelt inte kompatibelt med att vara emo.”Dave Gahan i ­Depeche Mode har faktiskt varit död i två minuter”, väser jag på träningscykeln.

Till att börja med är det musiken. Jag vet, jag vet, det kommer inte som en chock för någon enda människa utom för mig – men hur är det möjligt, efter så många års klagande från surmulna gothare som jag, att gyminstruktörer fortfarande inte utvecklat minsta lilla musiksmak?

Är det inte AronChupas ”I’m an albatraoz”, den i särklass mest spelade låten på gym runt om i landet (källa: magkänsla), är det än mer motbjudande konceptet ”indiegympa”, där trettioåringar i Polarn & Pyret-kläder gör tokroliga rörelser till ”I’m from Barcelona”, eller fenomenet att ”träna på nattklubben”, på ställen som marknadsför sig själva med formuleringar om att ”byta ut alkoholen mot proteindrinkar” och ”ölmagen mot rippade magrutor”.

Som om inte den akut nedslående känslan av att träningscykla till musik som reklamradiokanalerna slutade spela för två år sedan vore nog måste man dessutom klä sig från topp till tå i neonfärgad spandex för att ens släppas in i spinningsalen. De uppskattande blickar jag såg framför mig att jag skulle få av likasinnade när jag gick till gymmet iförd ett linne med tryck av syntpopduon Kite uteblev. JJ-tröjan var inte heller någon hit. Stilen ”health goth”, som gick ut på att klä sig i helsvarta Adidaskläder och äta grönkål, är tyvärr hopplöst ute sedan sin storhetstid senhösten 2014.

Först efter dessa problem av estetisk karaktär kommer det faktum att det ju är enastående tråkigt att träna. Dessutom raserar det ett emos hela självbild. Man tror att man är förhållandevis sval och samlad där man står och lyfter något neonfärgat – tills man råkar snegla mot en spegel och ser sminket glida i realtid nerför ansiktet. För att hantera detta har jag helt enkelt utvecklat ett mantra som går ut på att andra människor haft det jobbigare här i livet. ”Dave Gahan i Depeche Mode har faktiskt varit död i två minuter”, väser jag till mig själv på träningscykeln. ”Jocke Berg la ner Kent för att en kvällstidning publicerade en bild på honom och hans son”, frustar jag på väg upp från ett utfallssteg. ”Lana Del Rey har överträffat till och med dig i att ha otur med män”, viskar jag i omklädningsrummet efteråt, och då är lukten av svettig lycra och gummigolv nästan uthärdlig.

Om det är något jag lärt mig av att vistas i ett så rosenkindat sammanhang som gymmet är det nämligen att det enda man bestämmer över här i livet är sin attityd. Tills någon startar ett gym för oss tjuriga svartklädda har vi alltså bara att lära oss att älska ”I’m an albatraoz”. Och på samma sätt som jag en gång lärde mig dj:a bara för att slippa höra dålig musik ute känner jag plötsligt, inom mig, en spirande lust att bli gyminstruktör.
