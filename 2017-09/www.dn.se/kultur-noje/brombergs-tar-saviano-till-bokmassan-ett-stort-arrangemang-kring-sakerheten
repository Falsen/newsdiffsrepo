Brombergs tar Saviano till Bokmässan: Ett stort arrangemang kring säkerheten
Greta Thurfjell

I dag kom nyheten om att det nystartade förlaget Mondial, sprunget ur förlaget Volante, ger ut Ann Törnkvists ”Följ fucking order: Ett reportage om Södertäljemaffian”. Boken har på förhand uppmärksammats för att förlaget Brombergs valde att inte ge ut den efter att medlemmar ur nätverket kontaktat Ann Törnkvist.

Läs mer: Reportagebok stoppades efter påtryckningar från kriminella

Samma dag offentliggörs att italienska författaren och journalisten Roberto Saviano är inbjuden till den stundande Bokmässan i Göteborg av just Brombergs. Han är mest känd för ”Gomorra” som handlar om den napolitanska maffian och gavs ut på svenska, på Brombergs, år 2007.

Nu är Saviano aktuell med sin första roman, ”Blodsleken”, som även den kretsar kring camorran. På Bokmässan ska han bland annat delta i ett samtal med journalisten Kristina Kappelin som förlaget i fråga anordnar ihop med Italienska kulturinstitutet.

Dorotea Bromberg, förlagschef på Brombergs, är glad över Savianos närvaro på Bokmässan.

– Mässan har önskat honom många gånger och vi har försökt få hit honom i många år. Dels är det intressant att han nu skriver skönlitterärt, dels ska han berätta om det han känner utan och innan – maffians Neapel. I Elena Ferrantes uppmärksammade Neapelsvit skymtar vi bara de unga männen i maffian, i ”Blodsleken” får vi lära känna dem ingående. Det är också många som undrar hur det är att leva så som han lever, under vidriga omständigheter på grund av de hot han fått motta efter ”Gomorra”.

Vilken typ av säkerhet tas till när han kommer hit?

– Han har varit på besök i Sverige ett par gånger och vi diskuterar alltid på förhand hur hotbilden ser ut. Det är ett ganska stort arrangemang kring säkerheten, han har med sig vakter och vi står i kontakt med polisen och Säpo, bland annat. Han går inte ut på några promenader direkt, säger Dorotea Bromberg.

Hon menar att det inte finns några likheter mellan hotbilden mot Roberto Saviano och situationen kring ”Följ fucking order”.

– Nej, det upplever jag inte alls. Beslutet om Ann Törnkvists bok togs på grund av att hon själv påpekade att säkerhetsläget hade blivit allvarligare och att vi borde överväga publiceringen, men också med beaktande av andra saker rörande vårt samarbete. Det var ett mer komplicerat beslut.

Hur ställer ni er till att förlaget Mondial nu ska publicera boken?

– Det är jättebra! Vi har inga synpunkter på det, det är jättebra för Ann och för boken.

Är det här frågor ni har funderat kring även gällande utgivningen av Roberto Saviano?

– Vi har gett ut honom i alla år och aldrig varit rädda för det. Det har aldrig varit någon tvekan från vår sida. Beslutet att inte ge ut Ann Törnkvists bok har bara med vårt samarbete att göra. Ytterst var det en förtroendefråga mellan oss och henne, och man kan inte ge ut en bok där det föreligger en allvarlig säkerhetsrisk om förtroendet mellan förlag och författare inte finns där.

Hade ni fattat samma beslut om ”Följ fucking order” även efter den kritik som ni fått motta?

– Absolut.
