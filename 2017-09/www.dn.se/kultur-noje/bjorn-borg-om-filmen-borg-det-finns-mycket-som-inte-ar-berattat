Björn Borg om filmen ”Borg”: Det finns mycket som inte är berättat
Eva-Karin Gyllenberg

Måndagen var ingen vanlig skoldag för Leo Borg, åttondeklassare i Almaskolan i Stockholm. Han fick ledigt för att vara med på världspremiären av filmen han själv spelar sin pappa som ung. Nu sitter Leo i intervjufåtölj bredvid Stellan Skarsgård, som i filmen spelar Borgs tränare Lennart Bergelin. Leo Borg är nybliven svensk tennismästare i sin årsklass i både singel och dubbel och spås en lysande framtid.

Läs mer: Sverrir Gudnason: ”Björn Borg var till slut mer rädd för att förlora än lycklig över att vinna”

Likheterna mellan far och son är många, inte minst när det gäller målsättningen; att bli bäst i världen i tennis. Rollen i filmen ”Borg” kan Leo tacka mamma Patricia för.

– Mamma anmälde mig. Hon visste vilken roll det handlade om.

Hur reagerade du när du fick reda på vilken roll du skulle spela?

– Jag blev rätt chockad, men jag tyckte att det var roligt att få provspela.

Och vem var gladast när du fick rollen? Du, mamma eller pappa?

– Alla var rätt glada, säger Leo Borg och Stellan Skarsgård skrattar.

Skarsgård var i ungefär samma ålder, nybliven tonåring, som Borg junior när han debuterade i tv-serien ”Bombi Bitt och jag”.



Nu, 50 år senare, spelar han Lennart Bergelin, som följde Borg i vått och torrt. Det var en utmaning, inte minst utseendemässigt.

– Håret var inga problem, men jag hade tänkt använda löständer för att få fram Bergelins breda, vita leende, fast det funkade inte, säger Skarsgård som i en scen (den svåraste enligt Leo) skäller ut Borg efter noter. Björn Borg bar sig illa åt och blev avstängd från allt spel i ett halvår.

Hur är det med ditt eget humör, Leo?

– Jag kan bli väldigt sur, men jag har i alla fall inte blivit avstängd, säger han med ett snett leende och berättar att han har fått en hel del råd av pappa Björn, både spelmässiga och mentala.

I filmen gör den vuxne Borg (spelad av Sverrir Gudnason) ett dystert, nästan tungsint intryck, något som den verklighetens Björn Borg inte känner igen sig i.

– Jag var inåtvänd och fokuserad. Det var jag tvungen att vara, kommenterar Björn Borg i ett mejl.

Han ger filmen betyget 4 på en 5-gradig skala.

Det har skrivits en del om att Borglägret haft synpunkter på att man inte tillfrågats eller betts om input. Det kommenterar Björn med orden:

– Jag har haft en dialog med Janus Metz (regissören), men det var i ett senare skede av filmen. Vi var inte involverade från början. Då hade kanske fler anekdoter från John McEnroes och min tid tillsammans kommit fram. Det finns mycket som inte är berättat.

Stellan Skarsgård minns mycket väl Wimbledonfinalen 1980, som hela filmen kretsar kring. Han poängterar det faktum som vi som var med minns: Sverige (med endast två tv-kanaler) stod stilla när Ingemar Stenmark tävlade i utförsåkning och Björn Borg spelade Grand Slamfinaler.

– Det var magiskt.

Stellan Skarsgård har spelat verkliga personer tidigare, men i filmen om Stellan Skarsgård – vem av dina söner spelar huvudrollen?

– Ha ha. Den är intressant med nya frågor, men jag tror att filmen om Stellan Skarsgård aldrig kommer att göras. Jag tror inte att den skulle bli särskilt dramatisk eller intressant, säger Stellan Skarsgård med ett förtjust leende, men jag har i alla fall ungar som kan spela varje ålder. Det beror på vilken sida man vill skildra.

Läs mer: ”Borg” blir första svenska filmen någonsin att öppna filmfestivalen i Toronto

Vad vill du bli när du blir stor, Leo?

– Jag satsar på att bli tennisspelare, svarar han snabbt innan Skarsgård tar över intervjuandet:

Har du några drömmar som inte är mammas och pappas?

– Nej. Tennisspelare är det stora intresset.

Skarsgård:

– Då kan du ju göra några filmer vid sidan om. För du är fruktansvärt bra. Inte för att du har en massa skådespelarerfarenhet utan för att du har den enorma koncentrationen. Den syns i bild. Det är fantastiskt.

Pappa Björn får näst sista ordet som svar på frågan om hur bra Leo kan bli på tennisbanan:

– Så länge han älskar sin sport kan han bli hur bra som helst.

Leo Borg får sista frågan.

Vem är världens bäste tennisspelare genom tiderna?

– Rafael Nadal.
