Leif Zern:  Det är felaktigt att hävda att jag inte brytt mig om barnteater
Leif Zern

Det första som möter mig efter en lång sommar på annat håll är det senaste numret av Teatertidningen. Ett temanummer om teaterkritikens tillstånd, inte det vanliga gnölet, en intressant och nyanserad genomlysning av ett problembarn som tidningens redaktör Birgitta Haglund ringar in som en ”statuskris”, ett vägskäl som ropar på nya lösningar och ny fantasi.

Synd bara att Frida Röhl, regissör och konstnärlig ledare på Folkteatern i Göteborg, hoppar i galen tunna. Hon deltar i ett samtal med Dritëro Kasapi, biträdande teater- och scenchef på Kulturhuset Stadsteatern, och Nils Poletti, tidigare Turteatern, nyutnämnd chef på Östgötateatern.

Röhl inleder en replikväxling med den obligatoriska ”manliga blicken” och fortsätter: ”Den är lite i upplösning nu, men har Leif Zern till exempel skrivit en enda barnteaterrecension?” Detta är inte bara ett felaktigt påstående, det är löjeväckande felaktigt på ett sätt som kräver ett tillrättaläggande, inte av privata skäl utan därför att det kastar ljus över både barnteaterns och den svenska barnteaterkritikens historia.

Scenen utspelar sig i början av 70-talet. Jag är fortfarande ganska ny på Dagens Nyheter, där teaterredaktionens chef heter Thorleif Hellbom, mer känd som Toto. Jag förklarar för Toto att jag tänker recensera Suzanne Ostens pjäs ”Bellman, Blomman, Baby och Bruden” på nystartade Unga Klara. Toto, en fin journalist, skakar på huvudet och motiverar sin ståndpunkt med att Unga Klara spelar för skolbarn och att det knappast angår Dagens Nyheters läsare, som ju ändå inte kan köpa biljetter till den aktuella och abonnerade föreställningen.

Internt, med andra ord.

Jag svarar att det är nya tider nu, vandrar i väg till Unga Klara och skriver min artikel om en av de bästa teaterföreställningar jag sett. Under de här åren är det Annika Holm och jag (med flera) som drar i gång den barnteaterbevakning som blir ett centralt inslag på DN:s teatersidor. Själv skrev jag regelbundet om barnteater. Därifrån kom ofta de avgörande impulserna. För mig är det ingen skillnad. Jag var och är övertygad om att barnteater är den närmaste vägen till det skapande ögonblickets hjärta.

Om jag får frågan om mina tio största teaterupplevelser brukar ”Bellman, Blomman, Baby och Bruden” hamna där, bredvid bland andra Peter Brooks ”En midsommarnattsdröm”, som jag såg tillsammans med flera hundra engelska skolbarn i 12–13-årsåldern i Shakespeares födelsestad Stratford-upon-Avon, samtliga utom jag klädda i kortbyxor à la Bill Brown.

Det var en brytningstid som jag längtar tillbaka till. Regionaliseringen möttes av liknade ryggmärgsreflexer. Olof Lagercrantz menade att vi inte behövde åka till Luleå för att bevaka den unga Norrbottensteatern. Jag invände att många av landets bästa skådespelare, regissörer och scenografer fanns på de nya regionteatrarna och att det var en offentlig och konstnärlig angelägenhet att granska deras verksamhet; en journalistisk plikt.

– Aha, svarade Olof och sken upp, om de är så bra kommer de ju ändå till Stockholm snart och vi kan passa på att recensera dem då!

Själv slutade jag recensera barnteater för ganska många år sedan. Det blev för jobbigt att sitta på golvet och pinsamt att be om en stol. Klaga gärna på den manliga blicken men lämna barnen utanför.
