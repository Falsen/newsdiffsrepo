Öm återträff mellan Jane Fonda och Robert Redford i Venedig
Nicholas Wennö

Gammal kärlek rostar aldrig. I alla fall inte när det gäller Jane Fonda och Robert Redford. Nära ett halvt sekel efter att de spelade det unga, heta kärleksparet i "Barfota i parken" möts de i det hjärtvärmande och fullvuxna kärleksdramat efter Kent Hanufs roman "Our souls at night".

– Jag var kär i honom redan då och kunde inte hålla mina händer borta från honom. Jag lever för att göra sexscener med honom. Han är fantastisk på att kyssas, sa Jane Fond i brudvit klänning och sneglade mot sin kollega som log lätt generad.

– Jag är bara besviken på att regissören klippte för tidigt i sexscenen i "Our souls at night", fortsatte hon.

– Lugn, sexet kommer i extramaterialet på dvd, svarade regissören Ritesh Batra som slussats fram via Robert Redfords berömda Sundanceinstitut.

"Our souls at night" producerades av Robert Redfords eget bolag för Netflix med global premiär den 29 september.

– Filmen är fixerad vid de unga, så jag ville göra en kärlekshistoria som tillfredsställer en äldre publik. Och jag ville jobba med Jane Fonda en gång till... innan jag dör, log han.

– Det har alltid varit lätt och naturligt att jobba med Jane. Och här fick vi en chans att spela våra verkliga åldrar, säger han.

Det var något speciellt att se The Sundance Kid och Barbarella sitta bredvid varandra i det gamla Casinot på Lido. "Le due leggende" skriver italienska festivaltidningen CIAK. Och visst, några tyngre amerikanska filmstjärnor går knappast att skaka fram på årets festival. Duon möttes också av stående ovationer under fredagens presskonferens. Senare på kvällen fick de ta emot var sitt heders-Guldlejon i Palazzo del cinema i samband med världspremiären för "Our souls at night".

I filmen spelar Jane Fonda spelar en chic änka som tröttnat på att sova ensam i sin pampiga kåk i en småstad i östra Colorado. En kväll knackar hon på hos grannen (Robert Redford) som också är singel. Deras trevande romans börjar inte direkt som någon stormande blixtförälskelse – utan ett stilla förslag om att vara kyska sängkamrater "för att klara sig genom natten".

– För mig handlar filmen om hopp, att det aldrig är för sent så länge man vågar ta vissa risker. Och om att man kan bli den man var ämnad vara även om man inte lyckats vara det tidigare i livet, säger den snart 80-åriga Hollywoodstjärnan som förutom sexsymbol även profilerat sig som politisk aktivist, författare, feminist och fitnessikon.

"Our souls at night" är fjärde gången de spelar mot varandra efter "The chaser" (1965), "Barfota i parken" (1967) och "The electric horseman" (1979).

– "Barfota i parken" och "Our souls at night" är helt olika filmer, men dynamiken mellan våra rollfigurer är desamma. I båda filmerna är det hon som driver på medan han sackar lite efter, säger Jane Fonda.

Skådespelerskan beklagade att äldre kvinnor ofta diskrimineras av Hollywood, men menade att det blivit bättre under de senaste åren.

– Jag är ett fan av "Grace and Frankie", det är en serie som ger ett kulturellt skyltfönster för äldre kvinnor. Och jag har redan haft tre älskare redan i den serien, sa Fonda.

Robert Redford duckade undan på alla politiska frågor, men delade med sig av erfarenheterna av att bli äldre.

– Det värsta med att bli äldre är att man måste var mer försiktig med hur man rör sig. Det skapar vissa hinder, vilket är ganska sorgligt. Jag har svårt att hantera det, säger Redford.

Jane Fonda var mer optimistisk och såg fördelar.

– Sexuellt blir det bättre. Med slapp och skrynklig hud så blir man modigare – jag är inte längre lika rädd att tala om hur jag vill ha det, sa Fonda och log:

– Och, jag menar – hey, vad har vi att förlora?

Filmen får premiär på Netflix den 29 september.
