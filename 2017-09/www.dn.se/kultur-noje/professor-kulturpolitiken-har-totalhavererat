Professor: ”Kulturpolitiken har totalhavererat”
Hugo Lindkvist

Sällan, om ens vid något tillfälle, har kulturpolitiska löften kommit att spela en avgörande roll för utgången för valet. På samtliga mätningar över väljarnas högts prioriterade frågor hamnar kultur långt ned på listan.

Kan då området få axla en tyngre roll under årets valrörelse? Det skulle vara högst osannolikt, spår flera kulturpolitiska experter DN talat med. Professor Roger Blomgren, ledare för Centrum för kulturpolitisk forskning (KPC) vid Högskolan i Borås, menar att det fortfarande är en marginell andel av befolkningen som hyser intresse för kulturpolitiska frågor.

– Det är svårt att hitta engagemang hos bredare folkgrupper och det här är inget man vinner val på, säger Roger Blomgren.

Denna krassa syn på politikområdets betydelse har också präglat vilket utrymme frågorna får, såväl i offentligheten som i partitopparnas utspel.

Under fjolårets tal i Almedalen tillägnades kulturpolitiken fyra sekunder. Tidsrymden förlängdes förvisso till 21 sekunder under årets tal, visade SVT Kulturnyheternas genomgång, men jämfört med andra områden var kulturfrågorna märkbart frånvarande.

– Kulturpolitiken har totalhavererat. På andra politikområden hade man vid här laget utlyst kriskommissioner. I flera decennier har det viktigaste målet varit att få fler människor att ta del av offentligt finansierad kultur – men fortfarande är det samma grupper som gör det. Jag saknar verkligen en diskussion om de principiella frågorna, säger Roger Blomgren.Kulturpolitiken kan aldrig bli demokratisk i bemärkelsen att alla medborgare exempelvis kommer att gå på opera.

Han finner stöd för sin syn i rapporten om svenskarnas kulturvanor, sammanställd av Myndigheten för kulturanalys. Andelen av befolkningen som tar del av offentligt finansierad kultur, och vilka grupper som gör det, har bara förändrats marginellt de senaste decennierna. Jenny Johannisson, docent vid Högskolan i Borås och verksam vid KPC, menar att resultaten inte är överraskande – men likväl talande.

– Det är så klart allvarligt för ett politikområde när trenden inte förändrats nämnvärt sedan 60-talet, om man inte lyckats uppnå målen eller ens rört sig i en positiv riktning, säger Jenny Johannisson.

Hon frågar sig dock om det ska finnas en önskan om en grundläggande riktningsförändring för kulturpolitiken. På statlig nivå handlar politikområdet i huvudsak om att skapa en infrastruktur och en organisering för att det fria kulturlivet ska kunna utvecklas. Snarare än att sträva efter att uppfylla andra mål kanske partierna därför bör se över sin argumentation, menar Jenny Johannisson.

– Man talar om att kulturen ska komma alla till del och bidra till allt; bättre hälsa, städernas utveckling och så vidare. Det är inte så konstigt att man inte kan leva upp till de kraven. Jag kan tycka att det krävs en bättre koppling mellan mål och det man faktiskt vill och förmår göra, säger hon.

Vad vill då partierna? DN:s enkät med kulturpolitiska talespersoner visar att frågor om kulturarv, tillgänglighet, kultursamverkansmodellen och arbetarnas villkor prioriteras. Jenny Johannisson ser tecken på att politikerna vill bevara snarare än utveckla.

– Det första jag reagerar på är att ingen talar om digitaliseringens konsekvenser. Det är ett viktigt område, inte bara eftersom det förändrar villkoren för kulturskapare utan också på deltagandet. Digitalisering medför samtidigt möjligheter till en mängd nya kulturella uttrycksformer men debatten om detta är märkbart frånvarande.

Bengt Jacobsson är professor i företagsekonomi vid Södertörns högskola och författare till boken ”Kulturpolitik: styrning på avstånd”. Han, som studerat kulturpolitikens utveckling sedan 70-talet, menar att ramarna som skapades då står stadigt än i dag. Bengt Jacobsson lägger dock märke till att kulturarvsfrågor prioriteras allt högre.

– Detta har pågått under en längre tid, men det är en trend som framför allt Sverigedemokraterna hakat på. För dem handlar det i första hand om nationell identitet, men flera andra partier har talat om liknande frågor fast på andra sätt, säger Bengt Jacobsson.

Just SD:s antropologiska synsätt på kultur och utspel i kulturfrågor har skapat starka reaktioner. Tidigare i år skrev 29 kulturpersonligheter på DN Debatt och uppmanade regeringen, och i synnerhet Socialdemokraterna, att inte låta kulturpolitiken kidnappas i exkluderande syften.

– Det är uppenbart att SD och andra högerradikala partier i Norden försöker påverka människors identitet genom kulturpolitiken, något som de andra partierna, oavsett kulör, länge varit noga med att inte göra. Deras mål är i stället att stå för möjligheterna till ett utbud, och vad människor gör med sin identitet är deras ensak, säger Jenny Johannisson.

Bengt Jacobsson berättar att han reagerade på att regeringen, i samband med att den nya propositionen för kulturarvspolitiken antogs tidigare i år, explicit slog fast att politikerna inte ska lägga sig i utbudet.

– Den normen har länge omfattats och respekterats av alla. Men när det uttrycks så tydligt är min spontana tolkning att man ser tecken på att situationen håller på att förändras. Det blir ett uttryck för en farhåga om att medvetenheten om ”armlängds avstånd” inte är så spridd som den borde vara, säger han.

I nyligen utgivna boken ”Kulturpolitikk”, skriven av norska forskarna Per Mangset och Ole Marius Hylland, diskuteras bland annat kulturens fortsatta politiska status. Roger Blomgren vill se en liknande diskussion i Sverige, eftersom det saknas en debatt om kulturpolitikens principiella frågor.

– Det är kanske så här kulturpolitiken ska vara. Men jag saknar en diskussion om politikens mål, och jag tror att man behöver göra samma sak som Harry Schein, som menade att ”demokratisk kulturpolitik” skulle ersättas med ”kulturpolitik i en demokrati”, säger Roger Blomgren och fortsätter:

– Kulturpolitiken kan aldrig bli demokratisk i bemärkelsen att alla medborgare exempelvis kommer att gå på opera. Och för både partier och väljare är kulturpolitiken som den är i dag ett snävt och perifert område.
