Jonas Thente:   Amazon försvårar för antifascistisk handbok
Jonas Thente

Någon sorts rekord måste ha slagits av Mark Bray och förlaget Melville house. Strax efter det att president Donald Trump sa att det inte fanns någon skillnad mellan de två protesterande grupperna i Charlottesville – nazister och antifascister – inledde de produktionen av boken ”Antifa: The anti-fascist handbook”. En vecka senare var den färdig och i bokhandeln.

Läs mer: Timothy Snyder: Donald Trumps ord lämnar mig ingen ro

Men hos den största aktören, Amazon, har boken stött på problem. En kampanj iscensatt på ”alternativhögerns” favoritforum Reddit har lusat ned bokens recensionsfält med felstavade invektiv och bottenbetyg. Amazon har inte agerat. Däremot har de satt leveranstiden för boken till mellan 2 och 5 veckor, i stället för de normala 2 – 3 arbetsdagarna. Förlaget vet att det ligger tusentals böcker på lagret och väntar, och konstaterar att något liknande aldrig hänt, trots att Melville house hört till de många kritiska rösterna till Amazons annonsering på extremhögersajten Breitbart.

Författaren till boken ”Antifa” är professor vid Dartmouth College och har en bakgrund i Occupy Wall street-rörelsen. Efter påtryckningar från den högerextrema organisationen Campus reform (vars uttalade ”mål är att krossa vänsterkräk”), tog Dartmouths styrelseordförande avstånd från Bray. 120 av skolans lärare undertecknade en protest mot uttalandet.

Läs mer: Paret Clooney donerar miljoner efter Charlottesville

Målet med boken, menar författare och förläggare, är att i oroliga tider skriva antifascismens internationella historia. USA har aldrig direkt behövt konfrontera fascism och nazism på hemmaplan och Brays bok visar hur fridfulla protester och diskussion hittills aldrig har kunnat stoppa farsoten någonstans i världen.

Beställer man boken via Amazon får man alltså av någon anledning vänta i veckotal innan man kan begrunda den informationen. Välsorterade bokhandlare har däremot slutit upp. Och böcker av förintelseförnekare och nazister levereras punktligt hos Amazon.
