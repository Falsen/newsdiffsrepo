Susanne Sundfør: ”Skulle inte säga att jag var utbränd, jag var lei”
Kajsa Haidl

Norskans ”lei” har flera betydelser i svenskan. Ledsen, less, uppgiven eller trött på. Susanne Sundfør använder ordet flera gånger när hon beskriver känslan hon hade för två år sedan.

– Jag skulle inte säga att jag var utbränd… Utbränd är ett extremt tillstånd. Jag var lei. Jag ville inte äta, hade inte lust till någonting. Men är man utbränd så kommer man inte upp ur sängen. Och jag kom upp ur sängen faktiskt. Det är en viss skillnad.

Känslan kom efter att ha skrivit, producerat, orkestrerat, spelat in och slutligen släppt ”Ten love songs” 2015. Men det var inte en vanlig post-album-utmattning, berättar hon. Personliga problem och erfarenheten av flera dåliga relationer, som hon delvis bearbetade på skivan, ledde till en större livskris.

– Det är så många som pratar om trettioårskrisen. Det låter väldigt oromantiskt, men det var nog det.

31-åriga Susanne Sundfør har gjort musik i hela sitt liv. Hon började med fiollektioner när hon var åtta, pianolektioner när hon var nio, gick på musikgymnasium och skrev sitt debutalbum när hon var nitton. I dag räknas hon till en av Norges största popstjärnor och skivorna når gång på gång albumlistans topp i hemlandet. Med kritikerrosade ”Ten love songs” kom det internationella genombrottet. Flera tidningar, däribland The Guardian och DN, satte skivan på sina årsbästalistor.

– ”Ten love songs” var en avstickare om man lyssnar på alla skivor jag har släppt. Jag har gradvis gått åt det mer elektroniska. Efter ”Ten love songs” blev jag lei på att använda syntar. Jag insåg att det hade blivit mitt huvudinstrument, men jag kunde inte identifiera mig med det. Jag längtade tillbaka till mina rötter, även om det låter klyschigt.Jag jobbar inte med folk som inte låter mig göra exakt det jag vill

Det var ur denna känsla som hennes nya, nära helakustiska album ”Music for people in trouble” växte fram. Hon flyttade till London och började skriva låtar på gitarren, eftersom pianot inte gick in i den lilla lägenheten. Det gick förvånansvärt enkelt.

– Jag har alltid gillat att sätta mig på tvären. Det säkraste hade ju varit att göra ännu en elektronisk popskiva. Men jag tycker att ljudbilden passar det budskap jag vill förmedla. I en teknologisk tid är det intressant att ge ut en skiva på temat klimatförändringar som är gjord på nylonsträngad gitarr.

Hon korrigerar sig.

– Eller klimatförändringar… Skivan handlar väl mer om det mentala tillstånd som många människor befinner sig i just nu, på grund av det politiska och sociala läget i världen. Samtidigt är det en väldigt personlig skiva om mig och mina erfarenheter, i den här världen.

I kulturen talas det ofta om en nyandlig våg som ett sätt att finna tröst och trygghet i världsmörkret. Susanne Sundfør märker av den själv.

– Jag var nyligen på ett läger för miljöaktivister. En av dem pratade om qigong. Det här låter ju lite new age, men jag gillar att förhålla mig till idéerna i österländsk religion, särskilt kinesisk religion. De pratar om cykler i stället för vår linjära förståelse av livet. Du sitter där och hoppas att livet ska gå bättre och bättre hela tiden. Men det gör ju inte det. Livet är en cykel, det börjar om. Känslan av tomhet som många har behöver inte vara något negativt. För mig är det positivt, något nytt får gro.

Människans relation till naturen har stor betydelse på Susanne Sundførs skiva. I inledningsspåret ”Mantra” sjunger hon ”I’m as empty as the earth”. I ”Reincarnation”: ”I might be crazy / but baby lately / I don’t believe the news / They say it’s ending / to stop pretending”.

Under intervjun nämner hon begrepp som antropocen, den tidsepok som vissa forskare hävdar att vi befinner i just nu, där människan har blivit den dominerande geologiska förändringskraften. Och en bok, Robert Blys ”News of the universe” från 1980, som hon har inspirerats av.

– Boken är fantastisk. Han pratar om hur viktigt det är att naturen får sin egen plats igen, som något som är större än oss. Jag tror att allt fler unga lockas av den tanken, men de blir förlöjligade. ’Vadå, skulle ett träd ha en själ’. Det är lite hippievarning. Men jag tror att hippien kan rädda världen. Vi behöver fler konstnärer som beskriver naturen på det sättet.

Under arbetet med skivan gav hon sig i väg på flera långa resor, till Sydamerika, Nordkorea, Nepal, Kina och Island, för att uppleva natur som kan vara borta om några decennier. Flyget gav henne dåligt samvete (”jag gör så gott jag kan, trots guldkort på flyget”) men resorna hade en läkande effekt, även om de inte gav direkt musikalisk inspiration.

– När man fyller trettio är det oerhört viktigt att man aktar sig från att börja spela djembe. Annars sitter man där med sitar och djembe och har gjort en ”finna sig själv”-skiva, säger Sundfør och grimaserar.

Är du rädd för det?

– Ja, faktiskt. Min nya skiva är helt klart en ”finna sig själv”-skiva. Men jag ville försöka förklara processen jag befinner mig i på ett nytt sätt. För vad är vitsen med att ge ut ännu en djembe-skiva?

De två singlarna du har släppt från albumet har varit komplexa, motsatsen till radiohittar. Känner du några krav från omgivningen att göra mer kommersiell musik?

– Faktiskt aldrig. Jag jobbar inte med folk som inte låter mig göra exakt det jag vill. Helt ärligt tycker jag att det är märkligt att det har gått så pass bra för mig hittills, eftersom musiken är så icke-pop. Framför allt i Norge. Jag vet inte varför det går bra, men jag är väldigt glad för det.

Vad tror du?

– Min enda teori är att vi underskattar publiken. Jag är optimistiskt inställd till andra människor, och även inför framtiden, tro det eller ej. Jag tror inte att folk har lust att höra samma låt om och om igen. Jag tror till och med att folk uppskattar att något görs på ett annorlunda sätt.
