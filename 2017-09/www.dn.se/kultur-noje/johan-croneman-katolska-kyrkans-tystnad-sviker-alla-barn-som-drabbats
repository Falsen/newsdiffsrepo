Johan Croneman:   Katolska kyrkans tystnad sviker alla barn som drabbats
Johan Croneman

Det är inget nytt, det är gamla nyheter, men det är lika chockerande varje gång: Inte det faktum att övergreppen mot barn begångna av katolska präster har ägt rum, att de förmodligen har pågått i flera århundraden, och att övergreppen fortsätter.

Nej, det mest chockerande är att katolska kyrkan aldrig tycks upphöra med att ducka, att mörka och att ljuga, och att skuldbelägga barnen – och att hela dess följe (särskilt i medierna) mycket ofta fortsätter att relativisera. Jag letar mig till exempel bakåt i de svenska arkiven, tio, femton, tjugo år, och alldeles för många ledande svenska katoliker ger prov på samma mumlande och förfärande undanflykter. Ja, om de nu över huvud taget säger flaska.

Läs mer Johan Croneman: I många stycken struntar SVT blankt i de som faktiskt bryr sig

”Det finns nog inte fler pedofiler inom katolska kyrkan än inom andra organisationer.” ”Man kan ju inte döma en miljard katoliker på grund av några enskilda prästers missgrepp.” ”Katolska kyrkan tar nu krafttag.” ”Det är inte så enkelt att ta ställning” (sant, formulerat av en ledande svensk katolsk debattör).Kan man vara kvar i en kyrka där präster begår sådana fruktansvärda, systematiska brott mot barn– bakom altaret?

Jesus Garces Lamberts dokumentärfilm ”Påven och pedofilerna” (SVT2) följer den brittiske historikern John Dickie på en resa rakt ner i helvetet. Stora förhoppningar knöts till påve Franciskus (som 2013 efterträdde Benedictus XVI) och hans löfte om att rensa upp bland lögner och mörkläggningar – Lamberts och Dickies kartläggning om vad som gjorts, och vad som görs, visar att det är mycket snack men lite verkstad.

Nästan ingen alls faktiskt.

John Dickie reser bland annat till Saint-Luc i Lyon i Frankrike för att träffa några av de sexuellt utnyttjade som efter åratal av skuldläggning nu äntligen har vågat träda fram – en medelålders man berättar om hur han systematiskt blev sexuellt utnyttjad av församlingens katolske präst, att han bara var ett av många barn som våldtogs, men att prästen fortfarande är i tjänst! Och att han i ett brev från närmast ansvarig biskop får rådet att låta såret läka – ”Det kommer att läka”, skriver biskopen, ”bara man inte håller på att klia på det för mycket.”

Läs mer Johan Croneman: SVT:s hjärndöda underhållning har ingen rätt att breda ut sig

Av de över 3 000 katolska präster som under de senaste 10–15 åren anklagats för omfattande sexuella övergrepp har bara 800 tvingats lämna jobbet, resten är kvar i sina församlingar. Tystnadskulturen är lika institutionaliserad som bikten och nattvarden. Man måste ju förlåta också, eller hur? Och blandar man in polis och åklagare kan man ju förstöra prästernas liv helt och hållet!

Påve Franciskus har tillsatt utredningar och kommissioner, som alla har visat prov på förödande ineffektivitet – han har bett om ursäkt, den svinrika katolska kyrkan har lovat ekonomisk kompensation till offren (Vatikanens egen bank försöker samtidigt trolla bort ansvariga församlingars tillgångar – om detta har historikern John Dickie gjort andra undersökningar).

Kanske är som sagt relativiseringen ett lika stort brott som de ofattbara sexuella övergreppen? ”Påven och pedofilerna” visar att osannolikt många övertygade katoliker anser att det inte får skymma hela sikten. Och man vill över huvud taget inte diskutera några systemfel, man kan väl inte döma hela katolska kyrkan för några enskilda individers ”misstag”…?!

Kan man inte det? Allvarligt talat? Skall man i stället ställa brotten bredvid allt gott som kyrkan gör och konstatera att här finns fler plus än minus?!

Ja, och Hitler byggde motorvägar och Stalin ledde visserligen 10 miljoner in i lägerdöden – men sjukvården var ju gratis för vanliga ryssar.

Kan man vara kvar i en kyrka där präster begår sådana fruktansvärda, systematiska brott mot barn– bakom altaret?
