Michael Caine: Jag är för Brexit, jag är hellre herre över mitt eget öde
Nicholas Wennö

När Michael Caine ombeds sammanfatta 60-talet i enda scen drar han fram ett minne av när han stod på ett dansgolv omgiven av samtliga medlemmar i Beatles och Rolling Stones: "Jag tänkte: Oh boy, detta kallar jag ett diskotek!".

Det är ungefär denna känsla som han också vill förmedla i "My generation" som ska vara som en snabbflödande tripp genom det svängiga 60-talet. I David Battys arkivbaserade dokumentär slungas tittaren tillbaka till swinging London mitt under decenniet som banade väg för popkulturen.

– 60-talet var mitt livs lyckligaste period. Jag var en ung och luspank skådespelare som försökte hanka mig fram i världen - och hade en fruktansvärd tur och tajmning. Det var första gången som arbetarklassen fick komma till tals i Storbritannien. Idag är världen en mycket bättre plats där vi har datorer med en halv miljon poplåtar att välja bland, säger Michael Caine i Venedig.

– Plötsligt kom det popmusik som gick att lyssna på, vi fick pjäsförfattare som John Osbourne och Harold Pinter, filmer som "Alfie". Tidigare var England ett snobbigt klassamhälle, där en arbetarkille som jag var helt utesluten. BBC vägrade spela popmusik och i BBC radio stod det allvarliga män och läste nyheter i finkostymer... i radion! skrattar Michael Caine som aldrig har slipat bort sin feta cockney-accent från uppväxten i södra London.

Läs mer från Venedig: Nicholas Wennö: Den zombieartade Nico skjuter heroin i anklarna

Maurice Joseph Micklewhite föddes 1933 i London under depressionen, som sedan gled över i andra världskriget och sedan gled över i Korea-kriget. Idén att göra "My generation" kom från producenten och managern Simon Fuller som ville bygga dokumentären på Michael Caines solida arbetarklassbakgrund.

"My generation" bygger på arkivbilder från 60-talet eftersom Caine inte vill att tittaren ska få den där "oj, vad flintskallig han har blivit"-känslan. Förutom att göra filmens berättarröst har Caine intervjuat generationskamrater som Paul McCartney, Twiggy, Lulu, Roger Daltrey, Marianne Faithful med flera. Om filmen går hem i stugorna så kommer det också att bli en tv-serie som bygger på de nya intervjuerna. Totalt finns det 1500 timmar råmaterial att använda.

Läs mer: Frances McDormand lyser i dramat om en sörjande singelmamma



I Venedig berättar Caine om sin genombrottsroll som löjtnant Gonville Bromhead i krigsfilmen "Zulu" från 1964.

– Egentligen var det ett misstag. Jag skulle spela en vanlig menig soldat med min cockney-accent, men när jag kom till provspelningen så var den rollen redan tillsatt. De hade försökt ringa mig, men jag hade ingen telefon på den tiden. Så den amerikanska regissören frågade om jag kunde göra en mer posh dialekt, jag svarade "Jag har varit skådespelare i nio år - jag kan göra vilken accent som helst" och fick i stället spela en officer från överklassen, berättar Caine och fortsätter:

– Om det hade varit en brittisk regissör så hade jag aldrig kommit på fråga för en sådan roll med min bakgrund. Inte ens om regissören hade varit en glödande kommunist. Och det var just denna rigida inställning och attityd som vi förändrade under 60-talet, berättar Caine som gjorde minnesvärda roller i "Alfie", "The italian job", "Get Carter" och "Sleuth".

– Numera får jag en förmögenhet för att spela butler med överklass-dialekt i "Batman", ler Caine som förutom "The Dark Knight"-trilogin, spelat i Christopher Nolans "The Prestige", "Inception" och "Interstellar".

Läs mer: Judi Dench tillbaka på tronen i Venedig

Regissören David Batty beskriver Caine som ett slags "pappa för 60-talet".

– Eftersom du var lite äldre än de andra var det många som såg upp till dig. När du slog igenom internationellt - det vill säga i USA – så blev du en förebild, eller hur, säger han och vänder sig mot filmstjärnan.

Läs mer: ”Mother!” delar kritikerkåren i Venedig

Michael Caine nickar.

– Alla jag kände blev rika och berömda. Till och med Terence Stamp som jag delade lägenhet med under en period. Han blev känd före mig! Vi var en flodvåg som inte gick att stoppa, säger Caine som vunnit Oscar för sina roller i Woody Allens "Hannah och hennes systrar" och Lasse Hallströms "Ciderhusreglerna".

– När folk frågar mig om jag tror på Gud, svarar jag ja. Det är någon där uppe som gillar mig. För det finns ingen annan förklaring till att en kille med min bakgrund sitter här och pratar med er nu. Churchill sa en gång: "Om du går genom helvetet - fortsätt att gå"

I Venedig kom Michael Caine också ut som en Euroskeptiker.

– Jag är för Brexit, jag är hellre herre över mitt eget öde än lägger det i någon annans händer, men det har inget med immigration eller pengar att göra. Och nu styrs vi av Jean-Claude Juncker, en politiker från Luxembourg som inte gillar oss. När jag var växte upp var Luxembourg en radiokanal, jag visste inte ens att det var ett land...

Läs mer: Förbannad Clooney gör upp med rasismen i USA
