DN väljer: Här är de tre bästa tv-serierna just nu
Helena Lindblad

”The Deuce”, HBO Nordic

Med: James Franco, Maggie Gyllenhaal m fl.

David Simon (”The wire”, ”Show me a hero”) har tagit deckarförfattaren George Pelecanos i handen och dykt ner i det sena sjuttiotalets New York och skildrar den lukrativa porrindustrins framväxt i de sjaviga kvarteren runt Times Square. Det färgstarka, högintensiva pilotavsnittet ger mersmak.

Läs mer: David Simon: Porrkulturen har påverkat oss alla

”Fångar”, SVT

Med: Thora Bjorg Helga, Halldóra Geirharðsdóttir m fl.

Island träder in och börjar på allvar konkurrera i genren nordic noir. I ”Fångar” grips stökiga Linda och anklagas för att ha gett sin far livshotande skador med hjälp av en golfklubba. Bakom den onödigt intetsägande titeln döljer sig ett udda kvinnofängelsedrama med Reykjavik som intressant fond.

”Flickorna i växeln”, Netflix

Med: Maggie Civantos, Nadia de Santiago m fl.

När såg ni en spansk tv-serie senast? Modemässigt ser det ut som ”Downton abbey” men ”Flickorna i växeln”, producerad i Spanien, satsar på att skildra kvinnofrigörelsen i tjugotalets Spanien klädd som ett läckert kolorerat spänningsdrama. Engagerande kombination.

Inzoomat:

Sigourney Weaver som finkulturellt mänskligt massförstörelsevapen i ”The defenders” (Netflix) kan vara årets hittills mest oväntade rolltolkning. Roligt att hon hela tiden ser ut som om hon är på väg på en helkväll på Dramaten med pensionärsväninnorna. Helena Lindblad
