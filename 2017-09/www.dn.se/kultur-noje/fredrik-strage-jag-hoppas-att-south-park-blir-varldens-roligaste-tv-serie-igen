Fredrik Strage:   Jag hoppas att ”South Park” blir världens roligaste tv-serie igen
Fredrik Strage

Jag skrattade första gången hösten 1997. Alltså verkligen asgarvade så mycket att alla mina tidigare skratt framstod som diskreta fniss. Det var då ”South Park”, en tecknad tv-serie om barn i en liten stad i Colorado, började sändas. De första säsongerna var gapiga, anarkistiska och primitivt animerade. För konservativa – som inte tyckte att det var det minsta kul att se den åttaårige fetknoppen Cartman gå med i pedofilorganisationen NAMBLA för att få mer mogna kompisar – blev ”South Park” ett bevis på att världen var på väg åt helvete.

Min gränslösa kärlek till serien har gjort att det tagit mig nio månader att skriva följande: senaste ”South Park”-säsongen var inte rolig. Det känns ungefär som att skriva att vatten inte längre är vått eller att socker inte längre är sött. Trey Parker och Matt Stone, programmets skapare, insåg redan i höstas att de tappat stinget och döpte den 20:e säsongens sista avsnitt till ”Not funny” och ”The end of serialization as we know it”. Det senare syftade på det olyckliga beslutet att berätta en lång sammanhängande historia i stället för många korta. Ett halvdant avsnitt sträcktes ut till tio.

Ett annat problem var presidentvalet som tvingade ”South Park” att fortsätta visa läraren Mr Garrison som en orangepudrad Trumpkopia (de hade räknat med att Clinton skulle vinna). Idén att väljarna ätit ”memberries” (nostalgiska vindruvor som får folk att minnas popkulturen de älskade som barn och därefter förvandlar dem till rasister) var förvisso kreativ. ”Minns du Chewbacca?” pep minnesbären. ”Minns du ewokerna?” ”Åh, vi minns!” pep bären som snart blev reaktionära: ”Minns du när det inte var lika många invandrare?”Känner en viss oro över att denna nostalgiska yra ska förvandla mig till Trumpsupporter

Men det enda riktigt skojiga var när Cartman blev PK och försökte intala sig själv att fjolårets ”Ghostbusters”-remake var rolig. Han fruktade att någon skulle få reda på att han först (innan han fattat att det är sexistiskt att inte skratta åt en film med kvinnliga huvudrollsinnehavare) tyckte att den sög. Därför gick han omkring och citerade New York Times recension (”Girls rule! Women are funny! Get over it!”) tills han upptäckte en feministisk konspiration som planerade att kedja fast alla män i gruvor där de mjölkas på sperma och tvingas att skriva skämt (i det framtida matriarkatet behövs män tydligen bara till två saker: fortplantning och humor).

Kanske skrattade jag så mycket åt att se Cartman försöka tycka att något var roligt, eftersom jag gjorde detsamma under de flesta av fjolårets avsnitt. Förhoppningsvis slipper jag låtsas på onsdag när den 21:a säsongen inleds med det 278:e avsnittet.

Trey Parker och Matt Stone har sagt i intervjuer att det är svårt att parodiera en värld som med Trump i Vita huset är knäppare än något de kan hitta på. Därför vill de återvända till kärnan i serien: barn som gör idiotiska saker.

En ny trailer visar snabba klipp från seriens historia medan Cartman, med lika passionerad som tondöv stämma, sjunger Montell Jordans R&B-hit ”This is how we do it” från 1995. ”South Park does it like nobody does”, wailar Cartman och tänder fansens hopp. ”Let’s flip the track, bring the old school back.”

Kanske blir ordningen återställd på onsdag, vatten blir åter vått, socker blir åter sött och ”South Park” blir åter världens roligaste tv-serie. Men när minnesbären flimrar förbi i trailern och tycks pipa ”Minns du när South Park var roligt?” känner jag en viss oro över att denna nostalgiska yra ska förvandla mig till Trumpsupporter.
