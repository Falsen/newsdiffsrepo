Édouard Louis: ”Hemma hade vi känslan av att böckerna hatade oss”
Johan Hilton

Det är inte lätt att fotografera Édouard Louis. Han vill inte porträtteras i naturmiljö – ”jag hatar naturen” – och blir uppenbart nedslagen när fotografen visar provbilderna av honom i sin kamera. Han är för blek – går det att fixa i photoshop? Och nej, han vill inte titta åt höger, ned i marken, det känns inte bra. Helst inte i profil heller.

Det är först när han får dölja en del av ansiktet med sin arm eller med sin hatt som det lossnar och det lite anspända draget försvinner.

Den som inte har läst Édouard Louis böcker hade kanske avfärdat det hela som divalater hos en ung, haussad och fåfäng författare, men det handlar om någonting annat och viktigare. Vi återkommer till det.

Läs mer: DN:s recenion av Édouard Louis: ”Våldets historia”

Julnatten 2012 är den då 20-årige Édouard Louis på väg hem från en middag hos två vänner. Han genar över Place de la République i Paris där han hamnar i samspråk med en man som följer med honom hem. De båda männen har sex, men när Louis upptäcker att nattgästen har stulit hans mobil och Ipad försöker mannen strypa honom och våldtar sedan den unge författaren.

Om detta handlar 24-årige Édouard Louis andra bok ”Våldets historia”. Det är en knappt två hundra sidor lång roman som trots det korta utrymmet lyckas gestalta fler skikt i ett hierarktiskt samhälle än de flesta andra samtidsverk.

Inte minst i sin relation till våldet. I den franske författarens uppgörelse med de politiska och existentiella konfliktytorna i samhället rör det sig inte bara om ett konkret och fysiskt våld, utan i minst lika stor utsträckning om ett symboliskt, om ett subtilt och strukturellt maktutövande som snart förvandlar Édouard Louis berättelse till en sorts slagfält där människor i hans omgivning slåss om tolkningsföreträdet.Utsatta grupper är extremt känsliga för politiska beslut – det första Macron gjorde var att försämra villkoren för arbetarklassen.

Polisen som gör en rasistisk tolkning av det faktum att våldtäktsmannen har nordafrikansk bakgrund när Édouard polisanmäler övergreppet, författarens syster som bryter in i berättelsen och gör subtila anklagelser mot honom och hans homosexualitet, vänner som försöker övertala honom att göra en rättssak.

– Så fort jag berättade om vad jag hade varit med om togs ordet ifrån mig. Jag skrev boken för att jag ville få makten över berättelsen om det som hade hänt, säger Édouard Louis när fotograferingen är över.

– För det var mig det hände.

På sätt och vis är det egendomligt att sitta här, i ett salongsliknande rum i Bonniers lokaler och tala om ett trauma, i synnerhet eftersom Édouard Louis är så öppen, tillmötesgående och faktiskt genuint trevlig.

Läs mer: Édouard Louis: Därför röstar min familj på Nationella Fronten

”Våldets historia” är allt annat än trevlig, det är en becksvart roman som har hyllats av en enig kritikerkår – ”Vår tids viktigaste författare”, skrev bland andra Carl-Michael Edenborg i Aftonbladet om Louis i veckan. Men trots att romanen har sin grund i behovet av upprättelse är den i minst lika hög grad ett försök att faktiskt förstå vad som rörde sig i angreppsmannens huvud, att peka på hur samhället i stort samspelar med hur berättelsen om ett brott formuleras.

– När man vittnar om något som våldtäkt hamnar man mellan olika läger, säger Édouard Louis.

– Ett läger som säger att det aldrig hände, ett annat som tror på vittnesmålet, ännu ett där konservativa krafter försöker kapa det för egna syften, för att propagera om längre fängelsetider, hetsa mot minoriteter. Så man tappar kontrollen på flera håll samtidigt.

Därför var det principiellt viktigt för honom att göra motstånd mot alla försök att skylla brottet på gärningsmannens etnicitet. Och det blev ännu viktigare när gärningsmannen till slut greps och åtalades förra året, en händelse som väckte stor uppmärksamhet i fransk press. Louis beskriver mediernas rapportering om fallet som ”extremt våldsam”, inte minst i hur somliga röster plötsligt ställde krav på att han skulle förlåta sin våldtäktsman och att de skulle träffa varandra öga mot öga.

– Om jag ska förlåta mannen som försökte mörda mig, så är det helt och hållet mitt eget beslut, säger han.

– Jag har förlåtit honom, men jag vill aldrig mer se honom eftersom jag är rädd för honom. Lägg inte beslag på min historia.

När Édouard Louis tog vägen om Place de la République julnatten 2012 var han mitt uppe i arbetet med sin andra roman, en berättelse om kärlek. Visserligen hade inte debuten, ”Göra sig kvitt Eddy Bellegueule” – också den enormt uppmärksammad i såväl Frankrike som internationellt när den kom ut 2014 – publicerats än. Men Louis hade ändå bestämt sig för att uppföljaren skulle handla om kärlek.

– Efter mordförsöket och våldtäkten kände jag bara skam över boken jag skrev. Jag skämdes över att inte skriva om våld. Det som hände påminde mig om hur närvarande våldet är i våra liv, jag kunde inte skriva om annat.

Den som har läst ”Göra sig kvitt Eddy Bellegueule” vet att också den kretsar kring frågor om våld och tvång, både tematiskt och som projekt betraktad. I boken, som handlar om Édouard Louis uppväxt i vad som egentligen bara går att beskriva som ett nordfranskt och mycket homofobiskt proletariat, gör han på ett utlämnande sätt upp med sin familj och härkomst.

Redan titeln ger en vink om vad det handlar om, att överge sitt förflutna – Louis dopnamn är just Eddy Bellegueule – och bli någon annan. Att gå från den veke Eddy som mobbades för sin fjollighet och sitt bögiga skratt till den stolte och öppet homosexuelle författaren Édouard.

– När jag publicerade min bok var det en våldsam handling mot min familj, medger han.

– Min mamma var med i tv och protesterade mot vad jag hade skrivit. Det intressanta var att hon först och främst värjde sig mot att jag hade skrivit att hon var fattig. För henne var det faktum att hon utmålades som fattig den stora skammen just eftersom samhället alltid har sagt att det är någonting att skämmas över, att det är fel att ha det svårt.

I dag har han inte en lika infekterad relation till sin familj, men han beskriver den fortfarande som ”komplicerad”. Trots den tydliga identifikationen med arbetarklassen – som i dag tar sig uttryck i en skarp kritik av marknadsliberalismen – har han ända sedan tonåren haft siktet inställt på att ta sig in i de borgerligt intellektuella kretsarna.

– Hemma hade vi inga böcker och vi hatade böcker eftersom vi hade en känsla av att böckerna hatade oss, säger han.

– Vi kände oss utestängda från kulturen och därför stängde vi kulturen ute från våra liv.



Men när Louis började gymnasiet i en annan stad började han också läsa böcker och beskriver det som att hela hans liv förändrades på mindre än ett dygn.

– Jag menar det på riktigt, säger han.

– När jag läste min första vuxenbok förstod jag att jag ville bli en annan person, jag ville flytta till Paris, jag ville byta namn, jag ville till och med tatuera mig för att få en annan hud. Jag slutade följa med mina vänner ut på klubb, jag stannade aktivt hemma med mina böcker. Det är det vackraste ögonblicket i mitt liv.

Förvandlingen till Édouard Louis var delvis fysisk, han berättar att han opererade käken, fixade tänderna, gick ned tio kilo i vikt samt tränade bort sin nordfranska arbetaraccent i timmar framför spegeln. Men den var också intellektuell, Louis slukade alla de stora homosexuella författarna, Bernard-Marie Koltès, Marcel Proust… När han besökte sin familj hade han med sig en bok som han demonstrativt tog upp och läste i tv-soffan. Louis beskriver det själv som en sorts våldsuttryck, ett behov av att visa att han inte längre var som dem. I dag skäms han över det, men framför allt skäms han över att han kände skam över sitt ursprung.

– När mina föräldrar såg en bok på bordet så såg de bara en påminnelse om att de inte klarade av att läsa den, om att de inte hade tiden eller kunskapen eller utbildning nog att läsa. För dem var boken en symbol över ett liv som de aldrig skulle få.

Det gör att han känner en djup förståelse för varför våld reproduceras bland just utsatta sociala grupper, även om han varken försvarar det eller den motreaktion som han benämner som en missriktad progressiv vilja att tona ned förekomsten av våld bland just dessa skikt.

– Det finns ett socialt tryck, ett våld, som vilar så tungt över arbetarklassens ryggar att de på sätt och vis tvingas att reproducera det våldet. När min mor och far är våldsamma – och de är mycket våldsamma personer, inte i fysisk, men i verbal bemärkelse – är det alltid en spegel av det våld som de själva utsatts för, säger han.

– De dominerande grupperna i samhället tar allt från arbetarklassen, den har inte pengarna, den har inte kulturen, den saknar tillgång till staden. Kropparna är det enda som återstår, då är det inte så överraskande att också motreaktionen blir fysisk.

I våras skrev han om just det här i DN Kultur, i en artikel om Nationella fronten och den franska arbetarklassen som fick stor spridning och uppmärksamhet. I texten skildrar han sin egen familjs passionerade beundran för Nationella fronten och dess partiledare Marine Le Pen. Och själv är han djupt kritisk mot hur valet skildrades i de franska medierna.

– När Emmanuel Macron valdes till president beskrevs det som en seger mot fascismen, säger han.

– Men det är en myt. Jag tror snarare att Macrons presidentskap har förutsättningar att bli det sista steget mot makten för Le Pen. Utsatta grupper är extremt känsliga för politiska beslut – det första Macron gjorde var att försämra villkoren för arbetarklassen. Människor med makt kan alltid gardera sig mot sådant, men har du inga pengar är du beroende av att staten fixar skola, vård, att det funkar. För mina föräldrar betyder frågan om regeringsskifte alltså följande: Kommer jag att kunna gå till doktorn, kommer jag att kunna handla mat?

Därför har han svårt att känna en odelad lättnad över att Le Pen förlorade, han säger att hennes idéer segrade redan för 15 år sedan när Nationella frontens dåvarande partiledare Jean-Marie Le Pen tog sig till presidentvalets andra omgång för första gången. Det innebär inte att han inte tror att det går att vända den politiska trenden. Han ser den yngre vänsterns antirasistiska arbete som ljuset i ett i övrigt påfallande mörker.

– Jag tror verkligen att vi står inför en brytpunkt, säger han.

– Vi bygger en rörelse nu och jag tror att den håller på att växa sig tillräckligt stark för att förändra det här.

Och så påminner han om att det våld som han ständigt återkommer till i både samtal och litterär gärning även har en annan och faktiskt konstruktiv sida.

– Visst finns våldet som förgör dig, som rasismen, hatet, homofobin. Men det finns också en sorts våld som frigör dig. Både feminismen och socialismen består av ett motstånd mot och i en insikt om våldet, om att man inte är fri, att det liv man har, det sätt man äter och klär sig och var man bor går att länka till en struktur. Att allt det har att göra med någonting som du själv inte har valt.

Och kanske är det där det börjar?

När fotografen Anette Nantell är klar med bilderna och Édouard Louis har fått titta en gång till i kameran för att se hur de ser ut ser han lättad ut. Han försäkrar sig än en gång om att de kommer att få en sista finish innan de trycks och berättar att han inte är särskilt förtjust i hur ordet autenticitet brukar användas.

– Har du sett Pedro Almodóvars film ”Allt om min mamma”? säger han till fotografen ögonblicken innan han ger henne en varm hej då-kram.

– I den finns det en kvinna som pekar på alla saker hon har förändrat med sin kropp. ”You are more authentic the more you resemble what you have dreamed of being”, säger hon. Så är det.

När jag kommer hem upptäcker jag att Édouard Louis har använt just de orden i andra intervjuer. På goda grunder. Om man vill behålla greppet om sin egen berättelse är det förmodligen nödvändigt med ett motto.
