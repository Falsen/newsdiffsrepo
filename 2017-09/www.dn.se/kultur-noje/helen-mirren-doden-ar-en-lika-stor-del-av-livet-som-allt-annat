Helen Mirren: ”Döden är en lika stor del av livet som allt annat”
Nicholas Wennö

För att just ha dödförklarats i sociala medier känns Helen Mirren ovanligt vital och levande. Någon dag innan vi träffas har den brittiska filmdrottningen utsatts för en bluffkampanj. Mirren nöjer sig med att hantera döden på jobbet.

Nyligen spelade hon Döden mot Will Smith i ”Skönheten i allt”. I Paolo Virzìs Venedigaktuella Guldlejonbidrag ”The leisure seeker” spelar hon Ella, en dödligt cancersjuk kvinna från South Carolina som dammar av husbilen och ger sig ut på en livsbejakande sista färd tillsammans med sin demente make, en Hemingwaydiggande litteraturprofessor som spelas av Donald Sutherland. Det blir en livsbejakande och humoristisk trip i dödskuggans dal.

– Det känns som de försöker säga mig någonting, ler Helen Mirren roat. Ursäkta om jag kommer med tråkiga nyheter, men vi kommer alla att dö. Under senare delen av livet blir döden en del av våra liv. Man förlorar vänner och kollegor. Så egentligen är döden en lika stor del av livet som allt annat, så lika bra att konfrontera det, säger hon.

Läs mer: Nicholas Wennö: Den zombieartade Nico skjuter heroin i anklarna

Den brittiska aktrisen sitter i en trädgård på badön Lido där ändlösa räta rader av vita badhytter breder ut sig på stränderna. Hon kom direkt till festivalen efter två månaders semester för att jobba på röda mattan i en elegant svartvit klänning av den brittiska designern Sassi Holford.

– Ja, fast jag är egentligen också en ”leisure seeker”, en semesterlängtare. Jag är en otrolig latmask, säger Helen Mirren, som växte upp i den gamla badorten Southend-on-Sea i Essex.

– Förr hade jag ett litet sug efter att åka och campa, men det försvann helt efter filminspelningen, haha. Jag kunde romantisera om att stanna var som helst, men i verkligheten så åker man in i ett litet getto med andra husvagnar och inte ute i fria.

Läs mer: Judi Dench tillbaka på tronen i Venedig

Bakom filmen står Paolo Virzì som senast regisserat de italienska filmerna ”Galna av lycka” och ”Girighetens pris”. Helen Mirren gick i gång direkt på manuset som baseras på Michael Zadoorians roman.

– Jag älskade min rollfigur Ella, hennes livsglädje, energi, gapighet, den positiva hållningen. Hon är en spegling av hur jag hoppas kunna leva mitt liv när slutet närmar sig – när jag spelade Döden bad jag regissören att rollfiguren skulle vara laddad av liv.

– Paolo gav filmen just den här rätta sensibiliteten, blandningen av humor och tragedi som han gjort i sina egna filmer. Det är också väldigt intressant när en italienare tittar på USA utifrån med friska ögon.

”The leisure seeker” är en del av en växande våg av filmer om äldre på filmduken. I Venedig visas till exempel det romantiska pensionärsdramat ”Our souls at night” där Jane Fonda har en stilla, öm romans med Robert Redford. I Robert Guédiguians Guldlejonbidrag ”La villa” spelar den mästerlige Jean-Pierre Darroussin (spionbossen från ”Farlig identitet”) en strokedrabbad äldre man som överväger att ta sitt eget liv.

Läs mer: Michael Caine: Jag är för Brexit, jag är hellre herre över mitt eget öde

Helen Mirren tror att det blir vanligare i framtiden att själv bestämma när vårt liv ska sluta.

– Det är häpnadsväckande hur biologin tar hand om allt på ett naturligt sätt. Om man lyssnar på sin inre röst så känner man intuitivt när det är dags att lämna över till nya generationer. Även om jag är ofattbart lat, så lever vi ju längre på grund av en mer hälsosam livsstil med träning och bättre mat. Jag tror att vi kommer att göra enorma framsteg när det handlar om livslängd.

– Men, handen på hjärtat, vill vi verkligen leva i evighet? Ja, kanske. Jag skulle vilja vara med ett bra tag till eftersom jag är väldigt nyfiken på var teknologin ska ta oss. Som de flesta andra spenderar jag mer tid framför datorn än vad jag borde, det är beroendeframkallande.

Hon erkänner att hon varit passionerat förälskad i den italienska filmen ända sedan hon såg Michelangelo Antonionis ”Äventyret” i mitten av 60-talet.

– ”L’avventura” var den första filmen som verkligen berörde mig på djupet. Jag kände direkt att detta var denna typ av filmkonst som jag ville ägna mig åt, säger Mirren som var upprymd efter att ha träffat sin idol Claudia Cardinale för första gången.

– Fast den största av dem alla är Anna Magnani som är min husgudinna, säger Helen Mirren om aktrisen som kallats för ”den italienska filmens vulkaniska urmoder” och som vann en Oscar för sitt porträtt av en siciliansk änka i ”The rose tatoo”.

– Nu har jag blivit förälskad i Paolo Virzì. Precis som jag blev förälskad i Tinto Brass under inspelningen av ”Caligula”.

Läs mer: Förbannad Clooney gör upp med rasismen i USA

I det skandalomsusade erotiska kostymdramat från 1979 – eller snarare antikostymdramat – spelade hon Caesonia, fru till Caligula (Malcolm McDowell). Mirren har tidigare liknat inspelningen vid ett nudistläger och kallat filmen för ”en oemotståndlig mix av konst och könsorgan”. Fast egentligen har hon alltid ogillat sexscener. Inför 70-årsstrecket skapade hon rubriker när hon förkunnade att hon skulle pensionera sig från nakenscener på duken. Den påklädda sexakten i ”The leisure seeker” var ett undantag.

– Det var också den enda scenen som gjorde mig lite nervös, men Donald styrde upp det. Man kan säga att han var herre över situationen, haha. Så det kändes okej i slutändan, säger Helen Mirren.

Hon menar att den digitala revolutionen har förändrat villkoren för en skådespelares integritet.

– Tidigare var det väldigt mycket hysch-hysch kring sexscener med ”stängda inspelningar”. Nu kan vem som helst plocka ut en nakenbild från någon film och lägga ut det på nätet. Privatlivet finns inte längre. Det är alltid någon slumpartad person som vill ta en bild på dig, e-post hackas och så vidare, säger Helen Mirren och plockar upp en av mobilerna som ligger framför henne.

För tio år sedan vann hon pris för bästa skådespelerska i Venedig som drottning Elizabeth II i Stephen Frears ”The queen”, en roll som också gav henne en Oscar.

– It’s good to be the queen. Bra roller och fina kostymer. Och även om man får korta eller få repliker så stjäl man all uppmärksamhet. I ”The leisure seeker” finns inga kungligheter, jo man kan kanske säga att Ella är drottning i sitt eget lilla rike inne i husbilen, säger Mirren.

Med en ovanlig sydstatsdialekt och dubbla peruker lyckades hon sätta rollfiguren.

– Jag älskar peruker, fantastiskt att ändra håret, ändrar allt väldigt snabbt. För mig är peruker väldigt viktiga när man ska skapa en rollfigur. Jag är väldigt medveten om vad håret och kostymerna berättar om en person.

Under de senaste tio åren har hon fått byta frisyrer för rollfigurer som Jane Tennison i finalen av ”I mördarens spår”, Alma Reville i ”Hitchcock”, Ida i ”Brighton rock” och den legendariska skvallerjournalisten Hedda Hopper i ”Trumbo”. Den brittiska karaktärsskådespelaren har också fått guilty pleasure av att spela i actionfilmer som ”Fast and furious 8”.

– Jag tiggde om att få den rollen. En av fördelarna med att ha vunnit en Oscar är att man får vara med i actionfilmer. Alla actionregissörer gillar också att ha Oscarsvinnare. Det var roligare än vad jag hade trott, särskilt actionscenerna. Stuntmännen och de som gör specialeffekter är helt makalösa konstnärer.

Läs mer: Öm återträff mellan Jane Fonda och Robert Redford i Venedig

Helen Mirren, som är gift med den amerikanske regissören Taylor Hackford (”Djävulens advokat”, ”Ray”), delar sin tid mellan USA och England som båda upplever politisk turbulens med Trump och Brexit.

– Båda fenomenen bygger på en nostalgisk idé om att vrida klockan tillbaka. Jag har svårt att se var Brexit ska ta oss. Det handlar om en tillbakablickande dröm om cricket och te på en grön gräsmatta, artiga konversationer och att slippa ta itu med alla samtidens hemska problem.

Under inspelningen av ”The leisure seeker” råkade teamet hamna mitt i ett av Trumps högljudda valmöten. De spontana scenerna kom med i den färdiga filmen. Ella sliter av en Trumpknapp som hennes demente make har fäst på bröstet.

– Min man är amerikan och jag har stor tilltro till USA och systemet. Amerikaner är extraordinära, oavsett politisk åskådning så är de i grunden enade på ett sätt som är svårt att sätta fingret på. De har en otrolig energi och kan sätta sig i bilen och åka fem timmar för att lunch, säger hon Dame Helen Mirren strax innan hon ska ta ett irländskt lågprisflyg tillbaka till Storbritannien.
