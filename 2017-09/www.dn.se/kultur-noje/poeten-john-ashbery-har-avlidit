Poeten John Ashbery har avlidit
Martin Gelin

John Ashbery tillhörde den så kallade New York-skolan av modernistiska poeter, som försökte tänja på poesins gränser i mitten av 1900-talet. När Ashbery tilldelades en nationell hedersmedalj av president Barack Obama för sitt författarskap 2011 löd motiveringen att han “förändrat hur vi läser poesi”. Ett dussintal av hans diktsamlingar finns översätta till svenska, bland annat hans klassiker “Självporträtt i en konvex spegel och andra dikter”, från 1975.

Hans dikter berörde ofta ämnen som minnet, medvetandet och vår upplevelse av konst. Poeten och kritikern Meghan O’Rourke har skrivit att den som läser Ashbery “inte bör försöka förstå dikterna, utan bara njuta av arrangemangen, som att lyssna på musik.”

Ashbery avled i sitt hem vid Hudsonfloden norr om New York, där han bodde tillsammans med sin långvariga partner David Kermani. In i det sista var han verksam som poet och han gav ut en hyllad diktsamling förra året, 89 år gammal.

Han har bibehållit en betydelsefull och inflytelserik roll i amerikanskt kulturliv på 2000-talet. I somras kom även en ny kritikerrosad biografi över Ashbery, “The songs we know best”, av Karin Roffman, som fokuserade på hans första decennier som ung poet.

Ashbery var även verksam som konstkritiker och drev tidigt i karriären ett eget galleri i New York. Han översatte många av sina franska favoritpoeter, som André Breton, Paul Éluard, Stéphane Mallarmé och Arthur Rimbaud.

Den hyllade unga författaren Ben Lerner berättade i en intervju med DN tidigare i år att John Ashbery influerat många i hans generation att skriva poesi.

– Att vara en författare eller en konstnär och samtidigt inte vara ett fullkomligt svin eller dåre innebär att man måste erkänna det absurda med det man ägnar sig åt. Det är barnsligt, du är aldrig tillräckligt duktig och du vet att det är vansinne att ägna sig åt poesi eller romaner när det finns verkliga problem. Men samtidigt måste du själv känna att det här är det viktigaste som finns. Den kombinationen av det absurda och en total hängivelse, det är nog i grund och botten vad konst handlar om. John Ashbery lyckades göra den spänningen och motsägelsen till en del av sin poesi. Där fanns en blandning av ödmjukhet, lättsamhet och djup patos, sade Lerner till DN.
