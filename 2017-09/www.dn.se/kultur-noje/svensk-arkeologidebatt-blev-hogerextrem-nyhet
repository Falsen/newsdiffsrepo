Svensk arkeologidebatt blev högerextrem nyhet
Torbjörn Ivarsson

Stockholms läns museum öppnar den 19 september en utställning om falska nyheter, ”Fake news: fakta och misstro”. I den vill museet skildra hur fejkade nyheter inte bara tillhör den digitala eran. Vanföreställningar och oförmåga att ta till sig sanningar har följt med människan genom historien.

Men museet fick nyligen egen erfarenhet av hur desinformation sprids.

– I veckan fick jag ett mycket argt mejl från en person i USA som läst en nyhet om vårt museum. Artikeln byggde delvis på ett sant återgivande, men där hela händelsen blivit tillskruvad och satt i en helt annan kontext med annat fokus, säger museichefen Christer Falk.

Artikeln, som var publicerad på den högerextrema sajten Return of Kings, hade delvis hämtat korrekta fakta från en artikel i Svenska Dagbladet. Där tog journalisten Ola Wong upp problemet med att mindre järnåldersfynd från utgrävningar i samband med till exempel vägbyggen av ekonomiska skäl ofta slängs för att de blir för dyra att konservera. Den var i sin tur baserad på en debattartikel av Johan Runer i Populär Arkeologi.

I Return of Kings fick artikeln titeln ”Svenskt museum skyndar på sin kulturella kollaps genom att förvandla vikingafynd till metallavfall”. Texten skyller nedsmältningen bland annat på migrationen och behovet att bygga nya bostäder på grund av den.

– Min första reaktion när jag fick mejlen och sedan såg artikeln var att skratta. Det är klart att det är tråkigt att folk vrider på sanningen så här, men det är så här världen ser ut, säger Christer Falk.
