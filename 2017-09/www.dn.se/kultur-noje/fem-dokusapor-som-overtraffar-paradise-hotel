Fem dokusåpor som överträffar ”Paradise hotel”
Greta Thurfjell



1. ”Bromans”

I en splitterny brittisk dokusåpa ska åtta helt vanliga killar och deras åtta helt vanliga flickvänner transporteras i tid och rum – tillbaka till romarriket. Iförda tidstypiska sandaler och läderharnesk ska männen, enligt kanalen ITV, leva och slåss som gladiatorerna gjorde för 2 000 år sedan. I storslagna gladiatorspel ska de strida om belöningen, kejsarens guld, i runda slängar 10 000 pund. Deras flickvänner är enligt förhandsinformationen med som hjälpredor. ”Bromans” har brittisk premiär den 14 september.

Läs mer: Så tar ”Paradise hotel” dig in i kulturen



2. ”Eden”

Tidigare i våras uppmärksammades en annan brittisk dokusåpa vid namn ”Eden”. Deltagarna hade ett år tidigare forslats ut i den skotska vildmarken för att där starta en ny civilisation – men tittarsiffrorna svek tidigt och programmet slutade sändas efter bara fyra avsnitt. Ingen berättade något för deltagarna. I åtta månader levde tio personer – tretton hoppade av under året – isolerade i naturen i tron att deras förehavanden filmades och sändes, innan året var till ända och de snopet tvingades inse att det inte blev någon dokusåpa.

3. ”Whisker wars”

En dokusåpa om amerikanskt tävlande i ansiktsbehåring. Tävlandet orsakar bitter rivalitet och tvingar somliga att tänka över sina liv som polisongkrigare, lyder beskrivningen av tv-serien som fokuserar på skäggväxtstävlingar. En av såpans huvudpersoner, Jack Passion, har sedan dess lagt tävlandet på hyllan och rakat av sig sitt halvmeterslånga roströda skägg.



4. ”I wanna marry ’Harry’”

I amerikanska ”I wanna marry ’Harry’”, som sändes 2014, tävlar tolv kvinnor om brittiska prins Harrys gunst. Eller? I själva verket har tv-bolaget letat upp en prins Harry-imitatör vid namn Matthew Hicks, lärt honom rida och dansa och konversera på ett prinslikt sätt, och presenterat honom för de deltagande kvinnorna. De hade inte uttryckligen blivit informerade om att det var den brittiska prinsen de skulle paras ihop med, utan förväntades dra sina egna slutsatser utifrån omgivningarna. Den vinnande kvinnan och prins Harry-imitatören fortsatte umgås efter dokusåpans slut.

Jack Werner: ”Är vi beredda att låta bluffskämt ske på vår bekostnad?”

5. ”Game2: Winter”

”Verklighetens 'Hunger games'” kallades den ryska realityserie som i vintras orsakade stor uppståndelse vid lanseringen. Trettio deltagare skulle placeras i djup sibirisk skog och överleva i nio månader – och allt var tillåtet, förkunnade arrangörerna, inklusive våld, våldtäkt och mord. 2 000 kameror skulle följa deltagarna i deras kamp på liv och död. Det var bara det att det hela – kanske inte så förvånande – i själva verket var en pr-kupp. Den ryske miljardären Jevgenij Pyatkovsky, som lanserat kuppen, sade i efterhand att han ville visa hur enkelt det var att sprida en nyhet oavsett om den var sann eller falsk.
