Susanne Ljung:   Därför har den vita pikétröjan blivit högerextremisternas uniform
Susanne Ljung

I början av augusti kunde man i den amerikanska utgåvan av herrmodetidningen GQ läsa: ”vita pikétröjor är inte längre bara något för tennisspelare och collegekillar”.

I likhet med andra basplagg – som jeans, t-tröja, flanellskjorta – finns det numera många sätt att bära en vit pikétröja på, menade tidningen som ofta framhäver tröjans fördelar. Vilken den gör helt rätt i.

Från att ha varit ett renodlat sport- och fritidsplagg – lanserat av den franske tennisspelaren René Lacoste under 1920-talet, populariserat av den amerikanske designern Ralph Lauren under 1980-talet och under 1990-talet annekterat av företag i alla möjliga branscher som tryckte sina logotyper på bröstet och delade ut dem gratis till kunder – är pikétröjan numera en vardagsvara som funkar i olika sammanhang.

Den kortärmade tröjan med stickad krage är inte lika stel som en skjorta, men heller inte lika slapp som en t-tröja. Den lyckas kort sagt kombinera det strikta med det sköna och har blivit en modern klassiker. De flesta modemärken erbjuder därför i dag varianter av den i olika material, färger och prisklasser.

Extra fart på populariteten har den fått under senare tid då flera kända män gjort pikétröjan till ”sin”. Skådespelare som Ryan Gosling och Idris Elba är några som ofta syns bära mer eller mindre exklusiva varianter av densamma till både fest och vardag. En välskuren pikétröja har, som dessa män och deras fans lagt märke till, även förmågan att förhöja överkroppens former.

Den allra vanligaste varianten är emellertid en långt lösare modell under vilken valkar kring midjan får plats. Pikétröjor, inte sällan just vita, och khakibyxor är en kombination som tillhör de allra vanligaste bland amerikanska män som är måttligt modeintresserade, om alls, men som på fritiden vill se lika propra ut som när de bär kostym på jobbet.

Pikétröjans breda popularitet är förstås anledningen till att den nu ”kapats” av den amerikanska så kallade alt-rightrörelsen.

Under upploppet i Charlottesville i USA, då högerextrema från olika organisationer protesterade mot nedtagandet av en staty av sydstatsgeneralen Robert E. Lee och kastade ur sig hatiska glåpord mot judar och svarta, bar en hel del av dem just vita pikétröjor, kombinerade med khakibyxor.

Det var mycket medvetet. Att se ut som vem som helst är ett sätt att försöka smälta in och få extrema åsikter att verka självklara.

Långt borta är den tid då vita toppiga huvor och stora särkar var ett tydligt tecken på extremism.

Den nynazistiska gruppen ”Vanguard America”, från just Charlottesville, har i stället försökt göra den vardagliga kombinationen khakibyxor och vit pikétröja till en sorts inofficiell uniform. Det var så James Alex Fields Jr var klädd då han körde rakt in bland motdemonstranter och dödade en ung kvinna vid namn Heather Heyer.

Organisationen som, av den ideella människorättsorganisationen ”The Southern Povery Law Center”, betraktas som den främsta när det kommer till att samla ihop folk till gatudemonstrationer för den extrema högern, har värjt sig mot anklagelserna.

Inför demonstrationen uppmärksammade emellertid tidningen Vice ett blogginlägg av nynazisten Andrew Anglin på vitmaktsajten ”The Daily Stormer” (som numera inte längre finns på det vanliga nätet, utan har dykt ner till det så kallade ”dark web”) om vikten av att ha koll på mode.

Han uppmanande där anhängare att skärpa till sig, att tänka på vikt, form och kläder för att kunna nå ut till en bredare publik. ”Vi måste se tilltalande ut”, skrev han. ”Vi måste vara hippa och vi måste vara sexiga”.

Det är förstås ett flexibelt begrepp. Men värt att notera är att en av de män vars stil beundras, och eftersträvas, är den amerikanske presidenten Donald Trump. En man som ofta och gärna klär sig i – just det, khakibyxor och en vit pikétröja. Som vem som helst.
