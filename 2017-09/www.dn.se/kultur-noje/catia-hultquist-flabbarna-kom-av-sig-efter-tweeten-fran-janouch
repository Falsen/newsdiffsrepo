Catia Hultquist:   Flabbarna kom av sig efter tweeten från Janouch
Catia Hultquist

Men just den här klänningen fick passera, eftersom jag gillade färgen. Föga anade jag att den, ett år senare, skulle kunna uppfattas som ett vildsint politiskt statement: Ja, du ser rätt. Jag är en sån där BATIKHÄXA!

2017 har batik seglat upp som ett skällsord med oväntad politisk laddning. Vad det förhatliga batik står för beror förstås på vem du frågar. Men att den gamla indonesiska textilfärgningstekniken nu kopplas ihop med det klassiska öknamnet på starka kvinnor – häxa – ger ju en fingervisning om att nyordet inte är menat som smicker.

Möjligen är batiken själva antitesen till de vita pikétröjor som blivit alt-rightrörelsens informella ”smälta in”-uniform (DN 1/9-17).

På Twitter används ”batik” av högerdebattörer som moderaten Hanif Bali. Då blir ordet snarare lika med vänster eller möjligen liberal. Bali har förklarat hur han tänker kring sin retorik i en DN-intervju:

”De brukade vara de coola grabbarna. Raljanstwittrarna mot högern. Och så försöker de med mig och mitt svar är bara typ ”käften, batikhäxa”. Då tappar de sin coolhet.”

På senare tid har politiskt aktiva kvinnor som engagerat sig i invandringsdebatten allt oftare kallats just batikhäxor av meningsmotståndare. En peak för ordets popularitet nåddes i samband med flyktingmanifestationen på Medborgarplatsen då motdemonstranterna i Stå upp för Sverige skanderade ”ut med batikhäxor, ut med afghaner”.

Man behöver inte ha följt Flashbacktrådar om invandring i decennier för att misstänka att de mytomspunna häxorna symboliserar en obekväm kvinnotyp. Enligt den högerextremistiska nätencyklopedin Metapedia började ordet batikhäxa användas redan under 00-talet och beskrivs som ”en person med oftast politiskt korrekta uttalanden och beteenden”. Sedan listas ett antal egenskaper som denna figur besitter: kvinna, över 40, feminist, antirasist och ”oförsonlig om åsikten inte är på invandrare, låginkomsttagare och kvinnors sida”. Hon gillar ”dikter, syslöjd, teater och skulpturer” och ”tänker med hjärtat”.

Som om detta inte vore nog framgår att batikhäxan besitter en viss makt, antingen genom sitt ämbete eller genom sin ekonomi. Att batikhäxan har en dold agenda när hon engagerar sig i flyktingars problem – i själva verket är hon bara intresserad av sex – är också en omhuldad tes inom främlingsfientliga grupper.

När debattören och författaren Katerina Janouch i en tweet antydde att vänsterpartisten Rosanna Dinamarca besökte flyktingarna på Medborgarplatsen för att ragga män nåddes en vändpunkt. Tweeten polisanmäldes och Katerina Janouch förlorade ett uppdrag för Viking Line. Twitterflabbarna kom av sig och något verkade hända med ordet batikhäxa.

Den 16 augusti twittrade Janouch att ”Batikhäxor av båda könen har förstört Sverige” Ungefär samtidigt började det dyka upp tecken på ett återtagande av ordet i sociala medier. Någon föreslår gruppen ”Batikhäxor mot rasism”, en annan kallar sig ”stolt batikhäxa”, en tredje pekar på freds- och frihetskämpens Nelson Mandelas flitiga användning av batik. Jag googlar fram bilderna på Mandelas batikdräkter och inser att de är otroligt vackra. Unika mönster, uråldrig kunskap.

Jag hittar min batikklänning längst ned i tvättkorgen och lägger in den i tvättmaskinen. Lika bra att ha den tvättad och redo – man vet aldrig när den kan behövas härnäst.
