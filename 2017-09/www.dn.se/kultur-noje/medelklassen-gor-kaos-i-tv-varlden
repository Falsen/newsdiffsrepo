Medelklassen gör kaos i tv-världen
Kristofer Ahlström

Alla olyckliga familjer är olyckliga på sitt eget vis, och så vidare.

Men på sistone, åtminstone i Hollywood, har en särskild sorts familjekris blivit allt vanligare.

Här är en scen: en kvinna går in i ett rum där mannen sitter med en laptop i knät, en missnöjd min i ansiktet och armarna korsade över bröstet.

Relationstrassel i borgarklassen, det är kulturens kanske vanligaste vinjett, men scenen tar en ny vändning. Kvinnan säger: ”I dag köpte jag ett fallfärdigt hus för våra pengar. Och ärligt talat struntar jag i om du gillar det eller inte. För det är en bra idé och jag gjorde det för vår familj. Vad gjorde du i dag… för vår familj?”

Mannen sitter kvar med armarna korsade, han är tyst ett tag. Sedan säger han: ”Jag köpte en strippklubb.”

Scenen är från fjärde avsnittet av den omskrivna Netflixserien ”Ozark”. Mannen tvättar pengar åt den mexikanska maffian och kvinnan har köpt ett hus för att plöja in renoveringskostnader i projektet och därigenom tvätta smutsiga pengar rena. Om de inte gör det kommer hela familjen att utplånas – samtidigt som de kläms åt från andra flanken av FBI.

”Ozark” följer med andra ord den tv- och filmtrend där vanliga människor ur medelklassen brutalt och traumatiskt rycks ur sin bekväma, flingsaltade och instagrammade vardag och tvingas manövrera i den undre världen, anpassa sig till dess regler, och själva förvandlas till monster för att överleva.

I ”Breaking bad” var det en kemilärare, i ”Weeds” var det en hemmafru, i ”Gåsmamman” likaså, i bioaktuella Tom Cruise-filmen ”American made” är det en flygpilot som tvingas transportera knark åt Pablo Escobar.

Det är intressant att vi får en filmgenre som så tydligt hyllar medelsvenssons driftighet. Ingen samhällsklass har ju annars varit så populär att håna i böcker och filmer som de aningslösa brackorna, kulturhistorien kryllar av villaförorter som egentligen är fängelser, där de vita staketspjälorna blir metaforiska galler, och framför allt är det en plats där varje skavank och oro göms bakom en förljugen fasad. ”Mad men”, ”The Stepford wives” och ”The ice storm” är några exempel på rak arm. Varje hemmafru måste vara desperat – inte på grund av att något har hänt, utan just för att inget händer. Allt ska stängas in och centrifugera i en malande monotoni.

Kanske är det just så medelklassmänniskan blir planetens farligaste varelse. När den undantryckta ledan plötsligt briserar i våld. Och det är klart att rent dramaturgiskt är det mer kittlande när de skötsamma män och kvinnor som alltid bugat för överheten och lydigt följt myndigheternas föreskrifter plötsligt bryter mot varenda paragraf i samhällskontraktet.

Minns scenen i avsnitt sexton av ”Twin Peaks. The return” där en revisor öppnar eld med sin k-pist på öppen fridfull förortsgata och fullständigt perforerar en skåpbil. De två maffiabröderna Mitchum, som borde vara vana vid så farliga situationer, duckar och tar livrädda skydd bakom en prunkande blomsterhäck.

”Vad är det här för jävla område?” väser den ene.

”Folk här är väldigt stressade”, förklarar den andre.

Att de flesta filmer och serier där vanlisen blir ett entreprenöriellt brottsgeni är amerikanska har sin förklaring: det finns en särskild amerikansk tilltro till den enskilda individens styrka och förmågor; att var och en är kapabel till stordåd, oavsett förutsättningar.

Den måhända självbedrägliga självbilden är rent av matematisk kvantifierad: befolkningen må vara uppdelad i en 1-procentig elit och en 99-procentig massa av övriga, men opinionsundersökningar har visat att 19 procent av amerikanerna tror att de tillhör 1-procentssegmentet, och ytterligare 20 procent tror att de så småningom kommer hamna där.

Det är givetvis statistiskt omöjligt att det kan bli så, men drömmar är sällan matematiskt trovärdiga.

Alla dessa serier följer samma fall- och uppgångsmall: att skapa något nytt utifrån värsta tänkbara förutsättningar, med utgångspunkt i spillrorna av en tidigare tillvaro.

I både ”Weeds” och ”Gåsmamman” dör den familjeförsörjande mannen och tvingar kvinnorna in i en kriminell bransch för att överleva. Walter White i ”Breaking bad” får ett besked om dödlig cancer och likt många amerikaner saknar han försäkring.

Han är alltså på väg att slinka igenom det grovmaskiga sociala skyddsnätet. Marty Byrde i ”Ozark” får under samma dygn reda på att hans fru bedrar honom med en annan man, att hans partner försökt sätta dit honom för FBI samtidigt som den mexikanska maffian vill kasta ned honom i en tunna med frätande syra.

Det är rätt kittlande att som vanlig medelklassare se andra vanliga medelklassare hamna i en sådan extrem situation och sedan få dagdrömma lite om hur just JAG skulle hantera samma sits – ligger det kanske en latent knarkboss i oss alla som bara väntar på tillfället att få väckas till liv? Av rätt förutsättningar?

Tv-serierna har ansträngt sig för att skapa igenkänning i en sådan orimlig situation.

Det är liksom svårt för den vanliga medelklassaren att identifiera sig med en Charles Bronson som skaffar en Magnum och tömmer några kilo bly i skurkarnas ansikte. Var skulle den genomsnittlige biobesökaren med två barn och schnauzer i villaförorten hitta en Magnum? Bättre då att låta denne använda sina egna kunskaper, till exempel som kemilärare eller revisor, för att bli hjälte.

Sedan är det ju en fråga om pengar. Den milda medelklassen må ha utvecklat ett kulturellt självskadebeteende genom åren – inga har tvingats skratta åt sig själv så ofta – men förr eller senare måste insikten ha landat hos skaparna: medelklassen är den mest kulturkonsumerande, den som läser böckerna, går på utställningarna, ser filmerna och pjäserna. Då ligger det pengar – och förstås konstnärligt värde – i att inte måla upp dem som enbart tråkiga och bleka, utan som starka människor med kompetens och agens.

I en serie som ”Ozark” upphöjs medelklassen nästan till frälsare, där den urbane investeraren åker till den exotiska landsbygden och tämjer de rödbrusiga lantisarna där, lär dem lite vanligt sunt business-förnuft i alltifrån hur man blir en duktig mäklare till hur man sköter en strippklubb.

Men låt oss återgå till familjen. För i samtliga dessa exempel motiveras antihjältarnas tvivelaktighet av instinkten att skydda sin familj. Få den att hela tiden hålla ihop. Kärnfamiljen försvaras till sista blodsdroppen.

Det uppfriskande med ”Ozark” är att det är ett familjeföretag där alla enats kring samma mål – Walter White gömde undan sina drogpengar från frun och sonen i ventilationstrumman i huset, medan Marty Byrde är så öppen med sin verksamhet att han arrangerar pysselstund för barnen att räkna och bunta ihop femtio miljoner dollar i knarkpengar och gömma i väggarna på en gammal stuga.

Att det handlar om vita, välfungerande människor djupt inbäddade i samhällshierarkins mellanskikt har en annan given poäng: klasstillhörigheten och hudfärgen blir ett kamouflage. Inga fördomar kommer profilera dessa människor som knarklangare, smugglare eller pengatvättare. Den förljugna fasaden som förorten påtvingar har plötsligt blivit ett viktigt skydd för den medelklass som börjar begå brott.

Enligt den klassiska lektionen i pliktlära – att konsekvensen av en handling inte spelar så stor roll, bara avsikten är god – kan de brottsliga handlingarna alltså motiveras med att de skyddar familjen. Den blir således den etikfilosofiska skölden som Walter White, Marty Byrde och Nancy Botwin i ”Weeds” håller upp medan de forcerar sina gamla moraliska spärrar.

Men riktigt intressanta blir serierna först när de tidigare så timida personerna plötsligt börjar rationalisera allt brottsligt de gör, när hämndfantasin går överstyr, som när Nancy i ”Weeds” beställer lönnmord, eller när Walt i ”Breaking bad” kör över två langare med sin bil och sedan skjuter dem i huvudet. Kallblodigt och metodiskt övervåld har då plötsligt blivit en vardaglig, rationell del av beteendet. Motivet med familjen finns nu bara någonstans långt bak i tankarna, grumligt och avlägset.

Popkulturens hjältar med våldsmonopol brukade ha mantel och trikåer eller åtminstone en polisbricka i plånboken. Nu har de chinosbyxor, hemmabiosystem och yogamatta.
