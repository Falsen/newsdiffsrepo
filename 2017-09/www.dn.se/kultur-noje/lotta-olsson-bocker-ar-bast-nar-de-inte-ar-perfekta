Lotta Olsson:   Böcker är bäst när de inte är perfekta
Lotta Olsson

Inte för att det är särskilt vanligt med hundraprocentigt bra böcker, det brukar ju alltid vara något som är svajigt. Men det händer ändå att man läser något närapå helgjutet: genomtänkt gestaltning, skickligt konstruerad intrig, fulländade personporträtt och välljudande prosa. Då läser man och imponeras, och ibland förstår man inte riktigt varför man ändå blir genuint uttråkad och inte ens orkar läsa klart det välkomponerade eposet.

Ofta finns det något som är lite fel någonstans i mina favoritböcker: en logisk kullerbytta i intrigen eller något ställe där det bara märks att författaren hade huvudet någon annanstans. En person i periferin som är helt ologisk, eller någon händelse som kommer ur tomma intet.

Stephen King brukar leka med det där ibland numera, han är så pass trygg att han kan peka själv och säga: haha, ser ni? Där gjorde jag allt bort mig, det där hänger ju inte ihop och jag var tvungen att göra något helt otroligt för att det åtminstone skulle verka logiskt.

Läsarna bekymrar sig inte, vi hade aldrig sett det om han inte hade talat om det själv.

Men man borde inte behöva vara Stephen King för att kunna erkänna de där svajigheterna, eller ens författare. Människor gör ju fel hela tiden. Ibland råkar vi göra väldigt rätt också, det är inte så ofta och man får vara oändligt tacksam för de gångerna.

Jag tror att det är det som gör mig så glad med dagens relationsromaner: de handlar om att våga klia sig i huvudet och vara osäker. Säga att det här vet jag ju inte riktigt, det är bara en vag tanke, och ni får gärna säga emot om ni inte skriker åt mig. Men vi kanske borde fundera på detta som jag inte ens lyckas formulera på ett vettigt sätt?

Flera av dagens böcker gör just det, och vågar vara famlande även om det inte blir perfekt. Några prövande försök att uttrycka något av allt vi inte är tvärsäkra på: är det inte just det vi saknar i samtiden?
