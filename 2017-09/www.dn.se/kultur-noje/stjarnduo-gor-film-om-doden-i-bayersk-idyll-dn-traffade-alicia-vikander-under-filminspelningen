Stjärnduo gör film om döden i bayersk idyll – DN träffade Alicia Vikander under filminspelningen
Nicholas Wennö

Eva Green är likblek och urförbannad. Hon har just rykt ihop med Alicia Vikander under en urspårad picknick som slutade i vilt syskonslagsmål. Nu drar hon i väg i vredesmod. Som en svartklädd vålnad ilar hon fram på en skogsstig där en gyllene eftermiddagssol silas ner genom tårpilarnas lövverk. Plötsligt bryts tystnaden:

”Cut, it was good! Beautiful!” säger svenska Lisa Langseth som regisserar sin första film på engelska. (Svensk premiär januari februari 2018.) De kända veteranerna Charlotte Rampling och Charles Dance finns också på rollistan.

Läs mer: Filmen ”Euphoria” med Alicia Vikander tävlar på Toronto filmfestival

Regissörens kommando tycks inte bita på Eva Green som fortfarande är kvar i rollfiguren Emelie. Sammanbiten, koncentrerad, på gränsen till introvert, med kort svart hår som matchar kläderna.

Den fransk-svenska aktrisen vänder sina uppspärrade ögon mot skyn och får ögondroppar av en assistent medan fotografen Rob Hardy tiltar sin kamera bakåt och mumlar något om att naturen nästan är ”too beautiful”. Efter en handfull tagningar som alla inleds med den obligatoriska frasen ”Roll... sound set... camera... and action!” verkar han ändå mycket nöjd:

– Det finns där någonstans, yeah.., konstaterar Rob Hardy som tidigare har satt sin signatur på den mörka kriminalserien ”Red riding” och Alex Garlands hyllade ”Ex machina” där Alicia Vikander spelade en förföriskt mänsklig hubot.Alicia Vikander ­spelar Ines, en halvt misslyckad konstnär ­bosatt i New York som försöker skaka av sig sitt förflutna. Eva Green spelar Emelie, den introverta systern som blev kvar i Europa.

”Euphoria” är Alicia Vikanders och Eva Greens första möte på filmduken. Det existentiella dramat kretsar kring två omaka systrar som gått helt skilda vägar efter en svår uppväxt.

Vikander spelar Ines, en halvt misslyckad konstnär bosatt i New York som försöker skaka av sig sitt förflutna. Emelie (Eva Green) är den introverta systern som blev kvar i Europa. Filmen kretsar kring deras sista uppgörelse på en dödsklinik för assisterat självmord som drivs av den lite mystiska ”organisationen”. En stor hobbitliknande rund portal leder in i en pastoral idyll där dödssjuka som har råd får sina sista önskningar uppfylla.

– Fast egentligen handlar ”Euphoria” om livet och inte döden, säger Eva Green som bland annat är känd för titelrollen i den skräckgotiska HBO-serien ”Penny Dreadful” och Bondfilmen ”Casino Royale”.

– Jag attraherades av storyn för att den handlar om starka kvinnor och behandlar ämnen som feminism, kärlek och vänskap. Och, förstås, högst verkliga familjerelationer.

– Jag blev också fångad av det bärande temat med systrar som är så långt ifrån varandra – och samtidigt så nära att de fortfarande är tvungna att älska varandra. Så är det ofta i familjer, säger Eva Green, som har svenskt påbrå genom sin pappa.

– Det är min första svenska film och det är fantastiskt att få upptäcka språket och hur jag dras till den svenska kulturen på ett mystiskt sätt.

Som många andra är hon väl medveten om riskerna att närma sig ett så tabubelagt ämne som dödshjälp.

– Att gestalta död och sjukdom framför kameran kan lätt bli melodramatiskt. Jag hoppas att vi har lyckats undvika detta. Vi vill inte göra en misärfilm. Det ska vara färger och ljus trots all smärta och sorg. I slutändan så går allting fel och ändå så lyckas livet bejaka sig självt. Det är i alla fall vad jag hoppas på, förklarar Eva Green.

Alicia Vikander sitter i en regissörsstol och övervakar scenerna med Green medan hon sörplar på en vitaminspäckad supersmoothie i eftermiddagssolen.

– Jag älskar att jobba så här. När man spelar in i London åker man hem till sitt efter jobbet, men detta är ren magi. Det är inte ofta man får åka på konfirmationsläger som vuxen, skrattar den Oscarsbelönade aktrisen.

Vikander fick sitt stora genombrott i Lisa Langseths debutfilm ”Till det som är vackert” och spelade även huvudrollen i regissörens uppföljare ”Hotell”.

– Lisa är en modig regissör som vågar berätta tabubelagda historier som skulle kunna bli spekulativa, men i hennes händer känns de äkta och nära. Om jag skulle bryta upp min egen personlighet så känner jag igen mig i båda systrarna i ”Euphoria”.

– Även om ”Euphoria” är ett relationsdrama så berör den ju också tankarna man står inför nära döden – vilket ju är en spegeleffekt av vad man vill uppnå i livet. Det handlar om den fria viljan i livets slutskede – utan att ta ställning, säger Alicia Vikander.

Lisa Langseth är det främsta skälet till att Vikander hoppade på projektet. När regissören berättat om sina idéer över en lunch i Stockholm blev hon intresserad och övertalade henne att göra filmen på engelska för att den skulle ha chans att nå en större publik. I samma veva startade hon sitt eget produktionsbolag, Vikarious Productions, i London. Hennes bolag är samproducent till svenska huvudproducenten B-reel Films.

– Det viktigaste är att inte förlora kontrollen över den konstnärliga visionen. Även om jag gillar att göra Hollywoodfilm så vill jag också göra filmer i Europa där man kan behålla den konstnärliga friheten. Riktigt bra film är när man ser sig själv i spegeln, säger Alicia Vikander.

Efter nära 20 långfilmer och en Oscar, för bästa biroll i ”The Danish girl”, är hon ändå fortfarande nervös och rädd inför varje ny roll.

– Jag har ju inte gått Teaterhögskolan, haha. Min största utmaning är hur jag ska bryta mitt eget mönster och göra något nytt. Jag älskar den där känslan när man kommer in som ett ”blank sheet”, ett oskrivet blad, och blir helt fri i en tagning.

Lisa Langseth har egentligen bara ett problem med Alicia Vikander.

– När man är både begåvad och vacker kan skönheten vara en fälla. Jag har alltid försökt ta ner den där skönheten hos Alicia, målat dit munsår och svarta ringar under ögonen, fettat ner hennes hår, säger hon och låter mycket nöjd.

En av filmvärldens vanligaste klyschor är ”miljön är som en extra rollfigur”, men när det gäller ”Euphoria” är det faktiskt sant. Från början var det tänkt att filmen skulle utspela sig i en naturskön alpliknande ”Sound of music”-scenografi, men regissören tänkte om.

– Jag har skippat bergstopparna för lite mer ”Apocalypse now”-känsla. Jag ville ha en stark och levande natur som en kontrast till döden. Både vacker och brutal i sin likgiltighet inför människan. Det finns något vilsamt i att naturen inte bryr sig om oss, säger Lisa Langseth.

– Detta är min första naturfilm. Plötsligt har jag fått ett ansvar för smådjur – filmteamet frågar mig om jag vill ha närbilder på ormar eller grodor, haha.

Det dröjde in i det längsta innan Langseths tyska scenograf lyckades hitta detta Eden mitt i ingenstans. Just när paniken började sprida sig blev Langseth uppringd.

– Han stod under ett träd och kämpade mot tårarna: ”Det är sååå bra!” En hipster från Berlin som hulkade som ett barn – då kände jag att vi var hemma, haha...

Det är lätt att hålla med. Kring det herrgårdsliknande barockslottet som byggdes 1734 har baronen och baronessan Süsskind skapat sin egen lustgård som blivit en frizon för hotade arter, både växter och djur. Ett paradis inbäddat i grönska mitt i Bayern.

Under en guidad tur på ägorna avslöjar baronen att han är ett devot Charlotte Rampling-fan. För en regissör som avskyr kändiskulturen är det lite ironiskt att jobba med några av Europas tyngsta aktriser: Alicia Vikander, Eva Green och Charlotte Rampling.

– Haha, jo, celebritetskulten skrämmer mig för den är så himla tråkig. För mig är det alltid berättelsen som är stjärnan, säger Langseth.

Ändå är hon lite starstruck av Charlotte Rampling. I filmen spelar den brittiska filmstjärnan en lite gåtfull änka som dröjt sig kvar på denna transitplats mellan liv och död – utanför det övriga samhällets krav och värderingar. I ett växthus har hon byggt upp sin egen värld där hon tröstar Eva Green med en öm tryckare till David Bowies ”Rock’n’roll suicide”. Langseth lyckades få Rampling ombord efter flera möten i London och Paris.

– Vi hade trevliga snack där hon hårdpumpade mig på information, hon ville veta exakt hur jag jobbade och ville försäkra sig om att vi hade samma syn på konsten. Om det inte är något hjärteprojekt så vill hon hellre läsa experimentell poesi med någon jazzmusiker och Tilda Swinton i en Pariskällare. Hon har gått igenom alla skådespelarfaser och är fri på ett sätt som är väldigt befriande och imponerande. Och hon är fruktansvärt rolig, berättar Lisa Langseth.

Alicia Vikander är också eld och lågor över Rampling.

– Jag ser upp till Charlotte och önskar att jag kommer att bli som hon när jag blir äldre. En fantastisk själ, och skitrolig, så mycket erfarenhet och ändå inte ”färdig”, utan helt öppen, säger hon.

Fröet till ”Euphoria” såddes för tjugo år sedan när Lisa Langseth läste idéhistoria vid Stockholms universitet och intresserade sig för frågor som rör dödshjälp.

– Det finns både för och emot, men för mig som filmskapare är rätt och fel helt ointressant. Om jag var helt säker på min sak skulle det vara bättre att skriva en debattartikel. Jag har absolut ingen agenda och vill inte pusha i endera riktningen, försäkrar hon.

Hon är väl medveten om att ämnet kan vara kontroversiellt men själv ryggar hon inte inför döden.

– ”Euphoria” passar mitt temperament. Jag har alltid haft en närhet till döden och känner mig bekväm i de här rummen. Frågan om man ska leva eller om man ska dö har funnits runt omkring mig sedan jag var liten. Jag vill göra berättelser om detta som jag kan dela med andra. För mig är det konstigare att inte prata om det, säger Langseth.

– Alla har en personlig erfarenhet av döden – bara man är ärlig så går det att nå fram till människor. Alla som är involverade i projektet har en personlig ingång, säger Langseth.

– Jag försöker också ställa frågor om vilket ansvar vi har, både för oss själva och för dem vi har omkring oss – gränserna är inte alltid helt glasklara.

Lika svårt har hon att passa in sig själv som regissör i de vanliga genrereservaten.

– För mig är det mest intressant att inte hamna i en genre. ”Euphoria” har beröringspunkter med ”Hotell” där jag medvetet försökte blanda olika genrer, högt och lågt. Jag gillar att berätta tunga saker med en lätthet, lekfullhet och ett visst vansinne.

– Det finns ju också genrer för så kallad arthouse film, smalare konstfilm – att det ska vara deppigt och gråblått på ett speciellt sätt. Jag gillar att få behandla otroligt tunga ämnen under fina sommarkvällar som ger en perfekt kontrast. Den här platsen betyder jättemycket, säger Lisa Langseth och gör en svepande gest över det gamla barockslottet med sin lite vemodiga trädgård.

Dennenlohes slott är en liten trotsig, bohemisk oas i det konservativa Bayern. På ägorna finns åtta olika landskapstyper där ägarparet bedriver avancerade odlingsexperiment med växter från hela världen, som ett slags florans Noas ark.

I olika trädgårdsrum finns japanska träd, kinesiska fertilitetssymboler, frosttåliga näckrosor från Sibirien, persiska uteplatser och ett bhutanskt tempel som skulle få Ernst Kirschsteiger att gå i fullständigt spinn.

– Den här platsen har gett oss bilder som jag inte trodde att vi skulle få. Man får precis den här känslan av att naturen har sin gilla gång. Ägarna vårdar det på ett väldigt speciellt sätt – det är tuktat och vildvuxet på samma gång, säger Lisa Langseth.

För att utspela sig på en dödsklinik är stämningen ovanligt uppsluppen.

– Vi har hittat en familjestämning, ett slags kollo, vi ses på kvällen i mörkret och pratar, skapar andra typer av relationer. Man blir hela tiden påmind om historien eftersom man är i den, äter frukost i den, vet exakt hur ljuset rör sig, säger Lisa Langseth.

Loja hundar chillar i gräset medan baronens 90-åriga mamma i röd dräkt och högklackat skrider fram med stöd av en rullator.

– Så ska jag också bli i den åldern, säger Lisa Langseth förtjust.

Filmteamet börjar rigga för morgondagens scen där Charles Dances rollfigur har ett avskedsparty. Det ska bli en extravagant final med bensparkande balett, popband från Nürnberg och fyrverkerier.

Nästa fredag (8/9) har filmen världspremiär på anrika Winter Garden Theatre, Torontos sista edwardianska biograf. ”Euphoria” är placerad i den prestigefyllda tävlingssektionen mot bland andra Clio Barnards ”Death river”, Nabil Ayouchs ”Razzia” och ”The death of Stalin”, i regi av ”Veep”-skaparen Armando Iannucci.

Men Lisa Langseth drivs inte av någon särskild tävlingsinstinkt.

– Jag vill hitta det som vidgar verkligheten. Om det blir bra eller dåligt, det är jag alltmer ointresserad av. Med ”Euphoria” vill jag skapa ett rum för psykologiskt idédrama – om publiken går ifrån filmen med en jävligt bestämd uppfattning har jag misslyckats, förklarar hon och rycker på axlarna:

– Egentligen är det bara en fjärt i rymden om man tänker så. Ens litenhet och fulhet spelar inte så stor roll i slutändan. Allting kommer ändå att vara glömt om 1 000 år, säger hon och ler:

–  Evigheten, du vet...
