Fem obesvarade frågor i ”Twin Peaks: The return”
Greta Thurfjell

Efter arton timmar – eller, i ärlighetens namn, arton veckor – av famlande i mörker är det över. ”Twin Peaks: The return” kom, gick, och lämnade tittarna mer förvirrade än någonsin tidigare. Tv-sajter och tidningar fullkomligen svämmar över av hyllningar till David Lynchs och Mark Frosts storslagna tv-projekt, och det kommer med säkerhet att kommas ihåg som något helt nytt i tv-väg.

Men att det till synes var meningen att ”Twin Peaks” skulle avslutas på ett så otillfredsställande sätt gör inte de många obesvarade frågorna mindre irriterande. Här är fem orosmoment som återstår – och som dessvärre lär återstå i evig tid.

Johan Hilton: Nya ”Twin Peaks” har varit fullkomligt magnifikt

1. Vilket år är det?

Eller, rättare sagt – vad i hela friden är det som pågår? I stort sett hela det artonde avsnittet gick ut på att rasera allt det sjuttonde försökt lägga till rätta. När så FBI-hjälten Dale Cooper, slutligen varken ond eller god eller grönsaksartad utan någonstans mittemellan, till slut stod utanför den ödesmättade dörren bakom vilken Laura Palmer fått utstå så mycket ondska stod allt på spel. Och sedan var allt förlorat. Den alternativa verklighet i vilken han verkade befinna sig innehöll en alternativ Laura Palmer vid namn Carrie Page – tills hon utstötte ett skrik så spöklikt likt sin lookalike att världarna återigen tycktes sammanföras.

Allt tyder på att pusslande med ledtrådar är fruktlöst eftersom svaret lika gärna kan vara ”allt kanske bara hände i Dale Coopers huvud!”, men snarare än att röra sig i tid verkar han ha rört sig i rum. Och den kända black lodge-anden som går under efternamnen Tremond och Chalfont – namn som även familjen Palmers hus alternativa ägare nämner – har rört sig, den med.

Greta Thurfjell: Nya ”Twin Peaks” är både substanslöst och charmlöst

2. Kunde Cooper inte rädda Laura?

I en scen som vi först får se i det sjuttonde avsnittet, och sedan igen i det artonde, reser Cooper tillbaka i tiden med ambitionen att ställa allt som gick fel till rätta. Han söker upp Laura Palmer under den kritiska natt då hon (från början) dog, tar hennes hand i skogen, och är på god väg att leda henne ”hem” (men knappast ”hem” till det hus som Bob tagit i besittning, utan ”hem” till... white lodge?) när hon försvinner. Hennes patenterade skrik ekar mellan träden.

Vi ser förvisso den ikoniska kroppen inslagen i plast suddas ut från stranden morgonen därpå, men vi ser också Sarah Palmer slå sönder sin dotters lika ikoniska porträtt strax därefter. På sitt sedvanligt övertydliga och otydliga sätt tycks David Lynch vilja förmedla att hjälten inte alltid kan ställa allt till rätta (och lära ut att tidsresor inte lönar sig).

Quiz: Vad kan du om ”Twin Peaks”?

3. Var det ”Judy” vi såg inuti glaskuben i det första avsnittet?

Det må vid det här laget kännas som en annan tv-serie, men i det första avsnittet av ”Twin Peaks: The return” befann vi oss bland annat i en tegelstensprydd lagerlokal, framför en mystisk glaskub vaktad av en yngling och hans kärleksintresse. Vad glaskubens syfte egentligen var förklarades aldrig explicit, men man kan väl åtminstone anta att den hade med den onda andevärlden att göra – vid ett tillfälle dök nämligen ett blekvitt monster upp och massakrerade de unga tu.

Kan det ha varit den ”Judy” – ”Jowday” – som det refererats till under säsongens gång, och som Gordon Cole slutligen berättade om i avsnitt sjutton? Och är det samma mörka kraft som verkade dölja sig bakom Sarah Palmers ansikte (!), som verkade skapa Bob i det surrealistiska åttonde avsnittet, och som under smeknamnet ”Mother” bankade på den farkost i vilken Cooper befann sig i det tredje? Antagligen. Men vem vet?

Greta Thurfjell: Kvinnorna i ”Twin Peaks” stjäl showen

4. Vad hände med Audrey Horne?

Och med Sarah Palmer? Och med Amanda Seyfrieds Becky Burnett? Och med drogkungen Red? Och med – de dubbla versionerna av – Diane? Och med de horder av övriga karaktärer som introducerades eller återintroducerades under säsongens lopp, bara för att sedan aldrig synas igen? Audrey Horne antyddes ha legat i koma och antyddes dessutom i koman ha blivit våldtagen av Dale Coopers onda dubbelgångare, vilket resulterade i den osannolikt onda avkomman Richard Horne, och har i säsongen bara synts i frustrerande repetetiva samtalsscener – innan hon i det sextonde avsnittets sista sekunder tycktes vakna till ett kalt, vitt rum.

Ur koman? Ur en psykos i vilken hon upplevt de evinnerliga samtalen om var hennes kappa är? Eller ur en psykos i vilken hon upplevt allt vi sett under hela säsongen? Den ena gissningen är mer långsökt än den andra. Kanske är hela poängen – tycka vad man vill om kvaliteten på poängen – med de fristående karaktärsscenerna bara att visa upp det än i dag posttraumatiskt drabbade Twin Peaks?

Kerstin Gezelius recenserar: Så bra är nya ”Twin Peaks”

5. Var det allt?

Mycket tyder på att det här var slutet för ”Twin Peaks”. Varken David Lynch eller medskaparen Mark Frost har velat uttala sig – eller ens tala med kanalen Showtime – om en eventuell fortsättning och tittarsiffrorna har, av förklarliga skäl, inte varit särskilt imponerande. När Showtimes vd fick frågan om en fjärde säsong svarade han bara: ”Jag tror inte det, men det är inte omöjligt”.

Kyle Maclachlan, Dale Cooper själv, sade å ena sidan till The Hollywood Reporter att han ”gärna skulle spela Cooper i all evighet” men också att han inte ens vågat fråga David Lynch om en eventuell fortsättning. Vi sanningssökare får helt enkelt ge oss till tåls – kanske, rentav, i tjugofem år.
