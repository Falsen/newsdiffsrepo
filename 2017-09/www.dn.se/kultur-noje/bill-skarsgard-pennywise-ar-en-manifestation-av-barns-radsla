Bill Skarsgård: ”Pennywise är en manifestation av barns rädsla”
Noa Söderberg

Stephen King har förstört många barndomar. Inte minst när tegelstensromanen ”Det” blev tv-miniserie år 1990. Tim Curry spelade rollen som den människoföraktande, blodtörstiga och samtidigt skämtsamma clownen Pennywise. När Bill Skarsgård nu gör samma roll 27 år senare har han tvingats tänka nytt.

– Det har varit mycket press. Det finns en tydlig idé om vem karaktären ska vara. Inte minst i och med Tim Currys ganska ikoniska tolkning. Men det är ingen som gör en Curry-prestation lika bra som Curry, så jag var tvungen att göra en Bill-prestation. Använda mina egna instrument.

Skarsgård sitter i en silkeslen soffa på Grand Hotel i Stockholm, med utsikt över Blasieholmskajen, och diskuterar vem Pennywise är. Den skräckinjagande clownen bor i avloppssystemet i den amerikanska småstaden Derry. Vart 27:e år lämnar han kloakerna för att samla in det han lever på: barnarädsla. Men han är något mer än ett simpelt monster.

– Pennywise är en manifestation av barns rädsla. Bakom honom finns en entitet som kallas Det. Det byter skepnad efter vad barn är rädda för, och clownen är en av hans skepnader.

Skarsgårds rolltolkning skiljer sig mycket riktigt från den äldre filmatiseringen. Curry skapade obehag genom subtila antydningar och förvriden humor, medan Skarsgård har valt att göra Pennywise betydligt mer demonisk och rå.

– Det finns alltid något som är lite off. Ögat sticker in i ögonhålan då och då, han är inte helt där. Han är skev och omänsklig. Vi ville ha den undertonen, att det är någonting som inte stämmer.

Vad var det som fick dig att ta dig an rollen?

– Jag var i Los Angeles och gjorde väldigt många provfilmningar. Vissa är ganska kul, men karaktärerna är ofta lika dig som person. Här fick jag helt plötsligt göra något som inte var hämmande på något sätt. Se ut, låta och röra mig precis hur jag ville. Det fanns alla kreativa möjligheter i världen med den här karaktären.

När den 27-årige skådespelaren nu på allvar kliver ut i den internationella filmvärlden gör han det med skräckblandad förtjusning. Det faktum att han saknar formell skådespelarutbildning är dock inget som stör honom.

– Jag har jobbat med det här sedan jag var nio år. Det är få människor som är så erfarna som jag, i min ålder. Det viktigaste med skådespelaryrket är inte att man stått i ett klassrum och lärt sig Meisnertekniken.

– Däremot ifrågasätter jag alltid mig själv. Det kommer jag att göra resten av mitt liv. De här tankarna på att jag bara lurat människor fram till nu, att jag är en enda stor bedragare. Skådespeleriet är ett så sårbart och personligt yrke.

Känner du någon oro över att förknippas så tätt med den här karaktären att du blir typecastad i framtiden?

– Jag tror inte det. Jag vet inte ens om folk som inte vet att jag är med skulle känna igen mig i filmen. Som person är jag så himla olik rollen. Man kan kolla på ”Det” och direkt efter se mig i en romcom. Det är viktigt för mig att få utmaningen i att kunna göra många olika roller.

– Men jag tycker skräckgenren är ganska kul, jag gillar obehagliga, konstiga roller. Så jag har inget emot att hamna i det facket. Skurkroller är mycket bättre än hjälteroller, det är mycket mer komplexa karaktärer.

Det planeras en uppföljare, kommer du göra Pennywise igen?

– Ja. Det antar jag, haha.
