Judi Dench tillbaka på tronen i Venedig
Nicholas Wennö

För 20 år sedan fick Judi Dench sitt genombrott på filmduken som drottning Victoria i ”Mrs Brown”. John Maddens verklighetsbaserade drama handlade om drottningens kontroversiella relation till sin skotska tjänare, John Brown, som fyllde ett känslomässigt tomrum efter hennes döda make Prins Albert.

Den numera adlade brittiska filmstjärnan är nu tillbaka på 1800-talstronen. ”Victoria & Abdul” bygger på Shrabani Basus roman och kretsar kring drottning Victorias relation till sin muslimska tjänare Abdul Karim som väckte uppståndelse i omgivningen.

– För mig blev det ett slags uppföljare till ”Mrs Brown” eftersom den utspelar sig fyra år efter John Browns död. Jag hade ju redan gjort hemläxan om Victoria för 20 år sedan, men fick ändå lära mig mer om denna remarkabla kvinna. Hennes relation till Abdul var mycket komplex, sa den Dame Judi Dench på presskonferensen i Venedig efter första visningen som fick ett positivt mottagande.

– Hela drottning Victorias liv var som en enda lång stel ceremoni där hon tröstade sig genom att hetsäta. Både John Brown och Abdul Karim kunde tillfredsställa hennes starka behov av att få vara helt avslappnad inför någon. Och hon lärde sig också av honom, säger Judi Dench som vann en Oscar för birollsporträttet av Elizabeth I i ”Shakespeare in love” och har nominerats ytterligare sex gånger.

Läs mer: Kristen Wiig om nya filmen: Tajmingen är perfekt

Liksom ”Mrs Brown” är ”Victoria & Abdul” baserad på verkliga händelser med garderingen av ett humoristiskt ”... mestadels” i filmens förtexter. Precis som ”Mrs Brown” väcker drottningens nära och spirituella relation till en muslimsk tjänare kontrovers. Stephen Frears menar att många av filmens huvudteman som rasism, fördomar och intolerans är högaktuella.

– Jag frågade mig själv: vilken film skulle Trump inte vilja se, log Stephen Frears som är tillbaka på Lido elva år efter att han gjorde succé med ”The Queen” med Helen Mirren.¨



Judi Dench och Stephen Frears. Foto: All over press

– Så det är klart att ”Victoria & Abdul” har relevans för det som händer i dag. Men jag går bara loss på verkligt bra manus. Fast i min ålder får man också ibland ta de jobb man kan få, sa den brittiska regissören som tidigare har regisserat Judi Dench i ”Philomena” som hade världspremiär i Venedig 2013.

Han slog igenom stort mitt under Thatcher-erans 80-tal med dramakomedin ”Min sköna tvättomat” som skildrade en romans mellan en ung pakistanier och sin engelska barndomsvän, spelad av Daniel Day-Lewis.

– När jag tänker på det så är ”Vicoria & Abdul” identisk med ”Min sköna tvättomat” - förutom att Daniel Day Lewis har bytts ut mot Judi Dench och att den nya filmen saknar den homosexuella laddningen, säger Stephen Frears.

Läs mer: Förbannad Clooney gör upp med rasismen i USA

Abdul Karim spelas av Bollywood-stjärnan Ali Fazal som också har spelat i ”Fast and furious 7”.

– ”Victoria & Abdul” skildrar en vacker och spirituell vänskap. Tillsammans lyckades de skapa en gemensam frizon mitt i centrum av detta enorma brittiska imperium. Den rasism och intolerans som min rollfigur möts av finns tyvärr kvar än i dag, säger Ali Fazal.

Eddie Izzard, som spelar Victorias äldsta son som blev Edvard II, menade att det är en historia som behöver berättas.

– Det här en historia som har sopats under mattan i över 100 år. Situationen mellan Storbritannien och Indien har förändrats helt sedan dess. I dag är det indiska företag som kommer till Storbritannien och shoppar loss. Och det är bra, säger den brittiska komikern och skådespelaren.
