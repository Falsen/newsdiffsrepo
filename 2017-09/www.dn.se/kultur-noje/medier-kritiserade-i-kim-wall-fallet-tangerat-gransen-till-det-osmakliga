Medier kritiserade i Kim Wall-fallet: ”Tangerat gränsen till det osmakliga”
Hugo Lindkvist

Bara i Sverige har över fyra tusen texter där Kim Walls namn nämns publicerats i digitala eller tryckta medier de senaste veckorna. Dödsfallet har uppfyllt alla kriterier för vad som utgör en spektakulär kriminalnyhet. Men från flera håll väcks kritik mot hur nyhetsmedier i Sverige, Danmark och internationellt rapporterat om händelsen.

Författaren och teaterregissören Katrine Wiedemann skriver i danska tidningen Information (5/9) under rubriken ”Samtliga medier: Skärp er!” Hon hävdar att nyhetsmedierna frossat i detaljer och cyniska jämförelser med fiktion, samtidigt som man reducerat Kim Wall till en arketyp och låtit fascinationen av den misstänkta mannen stå i centrum. ”När sorgen är äkta, minns den avlidna med två minuters tystnad. Håll igen med fascinationen, och visa respekt för Kim Wall och hennes familj”, skriver Wiedemann.

Läs mer: Journalistförbundet om Kim Wall: ”Vi är bestörta över att en kollega saknas”

Frilansjournalisten Jane Merrick riktade i magasinet Prospect (23/8) även hon en salva mot medier som jämfört mordet med fiktion och använt beskrivningar såsom ”nordiskt drama” och ”Scandi noir”. Hon kritiserade bland annat BBC och New York Times, de sistnämnda för att ha kontaktat Hans Rosenfeldt, manusförfattare till tv-serien ”Bron” och frågat om han ville kommentera likheterna mellan verkligheten och seriens handling (Rosenfeldt avböjde att kommentera). Merrick skriver: ”Offret porträtteras som en tvådimensionell karaktär i stället för som en kvinna vars familj är i sorg.”

Christian Jensen, chefredaktör på tidningen Politiken, skrev i en ledarkrönika (26/8) att flera medier ”kastat sin journalistiska kompass över bord”. Han menar att händelsen är en av de mer spektakulära i modern kriminalhistoria – men det i sig berättigar inte att substanslösa uppdateringar och spekulativa skriverier, säger han till DN.

– Händelsen lever upp till alla intressekriterier, men den bär inte den allmänna principiella betydelse som berättigar den prioritering den fått. Vi inom medierna måste klara av att stå fast vid vår etik och att hålla huvudet kallt, säger Christian Jensen.

– Självklart ska vi berätta om det misstänkta mordet men när rapporteringen övergår i spekulativa historier om hur hon har dödats, då tangerar medierna gränsen till det osmakliga.

Läs mer: Kim Wall – en journalistisk röst som tystnat

Händelsen har skapat dilemman för nyhetsmedierna, menar medieforskaren Anette Forsberg, lektor vid Linnénuniversitetet. Ett kronologiskt händelseförlopp, kombinerat med ständigt förändrade omständigheter, kan innebära att vad som anses etiskt godtagbart i början i ett senare skede övergår till att vara etiskt problematiskt. Det gäller bland annat beslut om namnpublicering av offer och misstänkta, återgivning av makabra detaljer om en sargad kropp och hur nyheten ska prioriteras.

– Detta övergick från att vara en misstänkt olycka till ett otäckt brott. När medierna börjat rulla upp historien är det svårt att ta ett steg tillbaka. Men jag tycker verkligen inte att medierna gett upp pressetiken. Vid den här typen av händelser kommer det alltid att vara svårt att hitta rätt balans, säger Anette Forsberg.

Kim Walls död har kommit att djupt beröra personalen på tidningarna Helsingborgs Dagblad (HD) och Sydsvenskan. Kim Walls bror arbetar på HD, och Pia Rehnquist, ansvarig utgivare på tidningarna, berättar att ledningen kontinuerligt har stått i kontakt med familjen. Hon säger att det blivit påfallande tydligt att rapporteringen har direkt påverkan på offrets anhöriga.

– Vi har hela tiden burit med oss att det är människor vår rapportering handlar om. Det har varit svårt, framför allt under de första dagarna, att väga respekten för familjen mot behovet att förklara det bestialiska som hänt för våra läsare, säger Pia Rehnquist.

Kim Wall identifierades efter att hennes kropp hittats svårt sargad. Många har reagerat på den danska polisens och mediernas ingående beskrivning av kroppen och vad som gjorts för att försöka sänka den till botten av Öresund. Sven-Erik Alhem, tidigare överåklagare och förbundsordförande på Brottsofferjouren, säger att detaljerna kan vara påfrestande att ta del av, men påpekar att det kan finnas ett värde för utredningen att delge även makabra detaljer till allmänheten.

– Det kan vara ytterst angeläget att allmänheten håller uppsikt efter exempelvis klädfynd och saknade kroppsdelar. Polisen vill så snabbt som möjligt fastställa en dödsorsak. Det är en svår och mångfacetterad fråga, delvis på grund av hänsyn till integritet, men om polisen går ut med uppgifterna finns det högst troligt en viktig anledning till det, säger Alhem.

Läs mer: Filmaren: ”Jag mötte aldrig Kim Wall”

Pia Rehnquist berättar att även hon förvånats över detaljrikedomen i uppgifterna från den danska polisen. Det är dock i andra avseenden som hon tycker att flera medier, framför allt danska, passerat anständighetens gräns.

– Jag delar uppfattningen att vissa, åtminstone delvis, tappat fattningen och struntat i etiken. Redan första helgen efter försvinnandet sökte vissa tidningar upp familjens grannar, de gick ut med identitet före det att familjen gett sitt godkännande och de har varit runt och snott bilder på Kim Wall på Facebook, säger Pia Rehnquist.

Skillnaden mellan danska och svenska medier blev åter tydlig under onsdagen, då omhäktningsförhandlingen med Peter Madsen hölls inför öppna dörrar i Köpenhamn. En rad detaljer, bland annat rörande ubåtskaptenens tidigare sexuella vanor, publicerades av danska kvällstidningar under liverapporteringen, medan svenska medier över lag var mer återhållsamma.

– Det ska föreligga ett uppenbart allmänintresse för att sådana uppgifter ska spridas, anser nog alla ansvariga utgivare på de traditionella journalistiska medierna. Jag håller med om det, men här skiljer ju sig de pressetiska kulturerna i Sverige och Danmark. Vi verkar ju på en marknad där försiktighetsprincipen råder, vilket det också råder stark konsensus kring, säger Thomas Mattsson, chefredaktör på Expressen.

Ett par redaktioner, däribland Politiken och Sveriges Radios Ekot, valde inledningsvis att inte publicera namnet på den misstänkta ubåtskaptenen Peter Madsen. Christian Jensen motiverar beslutet med att man som grundprincip är återhållsam med namnpublicering av en brottsmisstänkt person, en hållning som Olle Zachrison, ansvarig utgivare på Ekot, stödde.

Men på tisdagen, efter att Peter Madsen erkände brott mot griftefriden, publicerade Ekot namnet.

– I vissa lägen finns det oavvisligen ett allmänintresse som berättigar namnpublicering, men jag har tidigare inte känt att det funnits skäl att frångå våra vanliga principer. Men när personen gör ett så tydligt erkännande under en häktningsförhandling, samtidigt som hans namn är så pass välkänt, då bedömer jag den möjliga publicitetsskadan som ytterst liten, säger Olle Zachrison.

Han ser samtidigt tecken på en trend mot en mer liberal hållning gällande namnpubliceringar och pekar på flera anledningar: Fler än de etablerade medierna sprider information snabbt, samtidigt som etablerade medier verkar på fler plattformar och allt oftare verkar aggregerande och sprider uppgifter från andra medier.

Pia Rehnquist ser också att tröskeln för namnpublicering blivit lägre, framför allt rörande brottsoffer. Efter terrordåd och uppmärksammande våldsbrott dröjer det i dag, till skillnad från för fem år sedan, inte länge innan identiteten på de drabbade är publicerad, menar Pia Rehnquist.

– Beslutet att namnge Peter Madsen var inte kontroversiellt. Han är en mycket välkänd och offentlig person i Danmark. Det var däremot betydligt svårare att ta beslut om att namnge Kim Wall. Jag tycker i allmänhet att man ska vara försiktig och ha respekt för att anhöriga kanske inte riktigt är kapabla att fatta beslut som de också känner sig nöjda med ett år senare, säger Pia Rehnquist.

Ytterligare en dimension i mediekritiken har handlat om hur mordet ramats in, då i huvudsak att brottet i artiklar och rubriker beskrivits som en direkt följd av Kim Walls arbete som journalist. Bland annat fick DN ta emot kritik efter en rubrik på förstasidan ("Viljan att få berätta blev Kim Walls död", 27/8), en formulering som tidningen beklagat och som ändrades till en senare upplaga. Anja Hirdman, medieforskare vid Stockholms universitet, menar att det varit stort fokus på Kim Walls profession, men det i sig är inte överraskande.

– Det är inte ovanligt att det i eftersvallet kommer en diskussion om mediernas arbete, men jag tycker inte att det varit uppseendeväckande eller graverande. Och det är inte konstigt att man skriver mycket om hennes profession. Hon var där i egenskap som journalist, och även om man inte kan koppla hennes reportage till brottet så lever vi en tid då många journalister blir hotade, samtidigt som man har en väldigt viktig uppgift för demokratin, säger Anja Hirdman.

Pia Rehnquist säger att det är viktigt att förstå varför mordet på Kim Wall kunde hända och att det i rapporteringen inte går att bortse från några omständigheter. Hon säger att det viktigaste framöver är att försöka minnas Kim Wall som den begåvade och professionella yrkesmänniska hon var.

– Jag vet att familjen, mitt i den bottenlösa sorgen, är väldigt tacksam över de texter där man haft ambition att lyfta fram Kim Walls journalistiska gärning. Det finns ingen tröst i det här men det viktigaste för oss att förstå är att vi hela tiden rapporterar om en människa.
