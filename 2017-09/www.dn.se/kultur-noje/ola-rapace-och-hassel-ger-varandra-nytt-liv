Ola Rapace och Hassel ger varandra nytt liv
Noa Söderberg

Regnet faller sakta i förortsnatten. Tunnelbanetågen rullar förbi och poliskommissarie Yngve Ruda kliver ur bilen för att tända en cigarett. Från ingenstans träder en svartklädd person fram och skjuter ihjäl honom.

QUIZ: Har du koll på tv-serierna du följer?

Så börjar Viaplays nya inkarnationen av Hassel, där gatupolisen Roland Hassel möter sitt livs svåraste fall: hans egen fosterfar och mentor blir oväntat mördad. I jakten på förövaren träder en rå huvudkaraktär med oortodoxa arbetsmetoder fram.

– Hassel är en doer. Han är inte så bra på strategier och taktik, men bra på att få saker gjorda. Han behöver ledning och styrning, säger huvudrollsinnehavaren Ola Rapace på en pressträff inför premiären.

Roland Hassel tar sig fram genom ett mörkt och kallt Stockholm, fångat på ett sätt som för tankarna till klassiska långkörare som Beck och Wallander. Ett slags 00-talsretro där den rökande grannen inte känns långt borta. Trots att det är en referens Rapace inte köper själv pratar han om ambitionen att fånga huvudstaden som central för hela teamet bakom serien.

– Jag vill att det här ska vara ett Stockholm som man känner igen. I svensk polisfilm brukar det se ut som att tyskar tittar på Stockholm. Oavsett om det är Lisbeth Salander eller Beck som springer omkring så är det samma genrebilder från Slussen, säger Rapace.

Seriens skapare och manusförfattare, Henrik Jansson-Schweizer, ser Stockholmsfokuset som en hyllning till Olov Svedelids original.

– Jag växte upp med Hassel. Både böckerna och tv-filmerna var banbrytande när de kom, staden utgjorde en stor del av berättandet, säger Henrik Jansson-Schweizer.

För att iklä sig rollen hämtar Ola Rapace inspiration från sitt eget liv och sin uppväxt i Vallentuna, med förhållanden som inte var helt olika Hassels.

– Många av de grabbarna jag växte upp med har hamnat på fel sida och blivit kriminella, men ganska många har också blivit snutar. De hade något gemensamt, en viss typ av rastlöshet och vilsenhet som jag tycker är utmärkande för Roland Hassel också. Jag har kunnat relatera till det.

Vilsenheten leder även till huvudkaraktärens många trassliga relationer: den med flickvännen Daniela Bergman, dottern Wilma Lidén och den bortgångne mentorn Ynge Ruda.

– Alltid när jag avgör om en roll är intressant så handlar det om karaktärens relationer. Förhållandet med Daniela Bergman är stormigt men kärleksfullt. De har räddat livet på varandra, och därför skrämmer det livet ur Hassel när förhållandet håller på att rasa. Det blir som att hela världen skakar, säger Ola Rapace.

Motspelaren Aliette Opheim beskriver sin karaktär som en hårdhudad överlevare. Rollfiguren Daniela Bergman föraktar svaghet och ser det växa hos en alltmer krisande Hassel. Samtidigt ska de försöka hålla ihop en familj.

– För henne är det viktiga att Hassel tar hand om henne och dottern, hon skiter fullständigt i att han springer omkring och leker ordningsman. De kan inte leva med varandra, men inte heller utan. Som en alfahane och en alfahona, säger Aliette Opheim och formar händerna som klor.

Även om gatan präglar Hassel så leder mordgåtan till slut bort därifrån, in i maktens korridorer i Stockholm och Bryssel. Rapace beskriver det som en befrielse att arbeta med en karaktärsdriven serie där fokus ligger på ett enda stort fall. Den typiska tv-filmsdeckaren, med separata mord i varje avsnitt, har enligt honom stelnat i sin form.

– Man får ett sådant självförakt av att jobba med någonting som alla skiter i. Publiken finns oavsett, och den blir varken gladare eller ledsnare vad jag än gör. De köper konceptet och tittar på det till fredagsgroggen. Så det har varit otroligt värdefullt att få göra en polisserie där det är viktigt för alla att det blir bra. Det var länge sedan jag upplevde det i Sverige.

Redan nu skrivs det på en andra säsong, men när Rapace får frågan om Hassel blir en ny folkkär söndagskvällsklassiker passar han den vidare.

– Jag har skitsvårt att föreställa mig hur den ska landa hos en publik, men jag tycker att den har tillräckligt mycket kant för att stå ut och bli någonting som folk vill snacka om och se.

Stannar du i så fall kvar och blir Roland Hassel med svenska folket?

– Jag har inte diskuterat någon fortsättning, men det skulle jag gärna göra. Hela den här produktionen har gett mig en lust till jobbet igen, jag har fått tillbaka någonting.
