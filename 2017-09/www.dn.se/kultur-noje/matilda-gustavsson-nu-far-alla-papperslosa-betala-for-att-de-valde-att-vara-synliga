Matilda Gustavsson:   Nu får alla papperslösa betala för att de valde att vara synliga
Matilda Gustavsson

Hundratusentals unga amerikaner kan tvingas lämna landet. De kallas ”dreamers” (drömmare), de som kom till USA som barn till papperslösa föräldrar och som själva därför saknar medborgarskap. Men som samtidigt har gått i landets skolor, arbetar, skapar, har familjer och en amerikansk identitet.

I veckan upphävde president Trump nämligen Daca, Obamas reform som gav den här gruppen möjlighet att stanna och söka arbetstillstånd: ”År 2018 ser ut att bli ett år av massutvisningar av unga invandrare i USA”, skev DN:s Martin Gelin.

Läs mer: Trump river upp ­program för unga papperslösa

Nyheten får mig att tänka på den synliga och ofta hoppfulla aktivism som just de människorna drivit i många år: en politisk rörelse som smart nog – genom att kalla sig ”dreamers” – formulerar sin berättelse som en möjlig amerikansk dröm. Om dem som började bortom botten och nu kan och vill nå toppen. Och jag tänker på den mörka vändning – en ond ironi – som nu möter dem.

År 2013 hade Obama lanserat Daca och försökte även få igenom ett nytt invandringssystem.

Samtidigt började unga dreamers ta plats på nätet. I Youtubeklipp vände de mobilerna mot sig själva och sa: Hej, jag heter Marco och jag är papperslös. Hej, jag heter Mohammed och jag är papperslös. Och sedan berättade de om sina liv: om att vilja resa utomlands, om att se sin lillebror deporteras och om hur svårt det är att skaffa en seriös kille: borde man berätta om sin status redan på första dejten?Jag har börjat tänka att den är förrädisk: synligheten som politik.

Att ”komma ut” har sedan förra århundradet varit viktigt när hbtq-personer och andra förtryckta grupper börjat kräva sina rättigheter. Och med nätet och de sociala medierna har synligheten som ett politiskt vapen exploderat. USA:s unga papperslösa använde det.

I den mer radikala delen av rörelsen lekte man med lagen på visuellt spektakulära sätt. Till exempel tog sig några av dem till Mexiko – bara för att gemensamt vandra tillbaka via gränsen mot Texas. Idén var att söka politisk asyl (som motiverades med att de både var utsatta i länderna de skulle utvisas till – och dessutom rättslösa i USA). Men ungdomarna hade också klätt sig i sina amerikanska high school-tröjor och dokumenterade aktionen noga. Videor och foton som visade hur uppenbart amerikanska kids tågade in i USA för att söka skydd undan samma land spreds i sociala medier.

Jag är svag för bilder och lever i en ständig ström av dem. Jag tror att det som slår mot ögonen – utopier, sexighet, insisterande ansikten och symboliken i en knuten näve som höjs mot nazisterna – är med och formar verkligheten. Jag tror att det spelar roll att kändisar den senaste månaden tagit selfies med ungdomarna som sittstrejkar för att slippa utvisas till Afghanistan. Men också att betydelsen av dem är mycket mindre än känslan de skapar.

Jag har börjat tänka att den är förrädisk: synligheten som politik. Att den starka bilden inte bara visar världen utan också – just i kraft av sin omedelbarhet – döljer dimensioner av den som är sannare. Som att de verkliga makthavarna i dag inte är så kallade influencers – hur mycket det än tjatas om dem – utan de med förmögenheter och faktiska politiska positioner.

USA har en ny president.

Han har gjort klart att han på ett konkret sätt kommer att vända de papperslösas synlighet emot dem. Alla som i hopp om att få stanna registrerade sig i Dacareformen finns namngivna och dokumenterade i en statlig databas. Och samma register kommer nu att användas för att spåra och utvisa.
