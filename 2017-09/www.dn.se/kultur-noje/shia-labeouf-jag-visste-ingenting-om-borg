Shia LaBeouf: Jag visste ingenting om Borg
Kerstin Gezelius

“Jag ger allt. Hela mitt jag ligger utfläkt där på banan. Och ni kan aldrig fatta hur det är för det är inte ni som gör det.”

Repliken är från filmen “Borg”, när tennislegenden John McEnroe försöker få journalister att en gång för alla acceptera att de inte kan förstå honom. Så att de äntligen börjar ställa frågor om tennis istället för om hans berömda temperament.

Läs mer: Björn Borg betygsätter filmen ”Borg”: Det finns mycket som inte är berättat

Orden hänger i luften i hotel At six dunkla, tomma cocktailbar där vi journalister avlöser varandra för samtal med skådespelaren Shia LaBeouf, som spelar McEnroe i filmen.

Det är alltså inte läge att tala om alla väldokumenterade och söndertwittrade utbrott, infall, flippar och mer eller mindre framgångsrika performanceframträdanden som LaBeouf blivit berömd för och som ständigt hotar att överskugga hans storhet som skådespelare.

Mycket riktigt hinner jag knappt uttala frågan om han möjligen kände igen sig i presskonferensscenen förrän LaBeouf avbryter, med den där stora, passionerade rösten han har och som rimmar illa med försöken att se ut som en cool, avdankad hipster.

– Det var renande. Renande. Jag talade ur mitt hjärta. Det var min sanning. Det är inte McEnroes ord, de är mina. Det var en katartisk upplevelse.

– Det var den enklaste scenen i hela filmen att regissera, bekräftar Metz. Jag sa åt de som spelade journalister att hetsa honom, sen vände jag mig till Ronnie (Sandahl, manusförfattaren) och sa: kolla nu, här kommer bilkraschen.

Läs mer: DN:s sportredaktion: Här är 10 sportfilmer alla bör se

En bilkrasch är, förstår jag efter det här samtalet, något positivt. Det slags scen som man bara kan filma en gång och där allt måste sitta perfekt och smälla till med sån intensitet att duken står i lågor.



Shia LaBeouf levererar bilkrascher, inte bara i den scenen utan varje gång han är i bild. Vare sig han faktiskt har ett utbrott, snackar avslappnat med tenniskollegor eller är liten och svag inför sin prestationskrävande pappa, så brinner duken. Det är svårt att föreställa sig att den rigoröst estetiska och återhållet skrivna och spelade filmen hade kunnat fungera utan hans energi. Vad hade Metz gjort om LaBeouf inte hade tagit rollen?

– Jag hade bara hittat nån annan och bankat skiten ur honom, ler Metz.

– Han hade kunnat få fram det ur vem som helst, säger LaBeouf ödmjukt.

Ingen av dem låter särskilt övertygande.

Det var nära ögat att det inte blev så, men när LaBeouf insåg att det var Metz, som regisserat dokumentärfilmen “Armadillo”, om danska soldater i Afghanistan, svarade han genast ja.

– Jag är inte inget fan av tennis, eller McEnroe och jag visste ingenting om Borg eller den här världen. Jag är inte ens intresserad av sport, men jag är ett fan av liv och död. Av karaktärer. Och av att pusha gränser. Och det visste jag att han skulle göra.

Läs mer: Sverrir Gudnason: ”Björn Borg var till slut mer rädd för att förlora än lycklig över att vinna”

Rivaliteten mellan de två diametralt olika tennisspelarna och personligheterna Borg och McEnroe är central i filmen. Hur förberedde de sig för att få fram den?

– Jag ville ha mycket tid för mig själv. Jag väntade tills han hade tränat färdigt och kom in efteråt. Jag ville inte att han skulle se vad jag gjorde eller hur långt jag hade kommit. Vi stöttade varandra jättemycket när vi möttes, men vi har nästan inga gemensamma scener annat än när vi möter varandra på plan. Och när det var dags att spela in matchen slutade vi prata helt. Min fru, som kom på besök, fick leverera ett meddelande till Sverrir och fråga när han skulle äta frukost så att vi inte möttes i matsalen. Det blev nästan löjligt till slut men det fungerade. Jag skulle se upp till honom. Han var min superman.

– Shia sa till mig att Sverrir alltid måste få det största hotellrummet och att bilen alltid skulle plocka upp honom först, berättar Metz.

– Ja. Det var det förhållandet jag ville ha.

Träffade han McEnroe under inspelningen?

– Nej, och det var en välsignelse....

– Det har med skådespelarstil att göra. Om man presenterar eller representerar. Jag är inte en sån som representerar. Jag kan inte härma folk alls. Jag har väldigt lite teknik. Min stil är den här [ håller händerna framför sig som ett hjärta]. I slutänden måste det vara mitt hjärta. I slutänden måste jag äga karaktären. Och det är omöjligt om mannen i fråga finns i rummet. Då blir det ett kadaver. Ett kadaver.

Shia LaBeouf använder stora ord. Teaterskole-stora. Om jag inte visste vem han var och vad han kan göra på en filmduk hade jag gissat på att han var en charmig kille men en medioker skådis. Han har ett slags wanna-be-utstrålning trots att han är en av de bästa nu levande skådespelarna. En brist på coolhet, som möjligen förklarar en del av det trassel han ständigt försätter sig i.

Här, i soffan bredvid sin danska regissör, verkar han trygg. Snaggat hår, toppluva, skäggstubb, diskreta, sportiga kläder. Inga hårflätor. Inga papperspåsar på huvudet. Inget spexande. Ingen irritation eller aggression. Ändå känns det som om han hela tiden skulle kunna flöda över. Av något. Tårar. Glädje. Raseri. Som om han och Metz gemensamt balanserar en överfylld skål genom rummet, fylld med Shias känslor.

Hur hanterar han den här fnurran som finns mellan honom och pressen?

– Jag använder den. Som McEnroe gjorde. Frustration blir inspiration. Jag växer genom mitt skådespeleri. Det är enda sättet för mig…. Hur ska man kunna skapa något sant om man inte använder sin egen sanning? Det finns folk som kan det, men inte dom jag beundrar.

Återigen: Stora ord om sanning och hjärta och beundran.

Det låter inte övertygande i skrift. Men när han dyker upp på duken tystnar kritiken. Som den buande publiken på Wimbledon tystnade när McEnroe slog sin första serv.
