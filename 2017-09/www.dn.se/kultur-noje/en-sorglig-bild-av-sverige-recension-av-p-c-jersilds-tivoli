”En sorglig bild av Sverige” - Recension av P C Jersilds ”Tivoli”
Malin Ullgren

Medan jag läser P C Jersilds roman ”Tivoli” framträder en bild av mitt eget ideala åldrande. Jag vill bo i ett hus på en ö på en klippa på Västkusten.

Denna öppna, genomblåsta ö med bara horisonten som stopp för blicken, ter sig alltmer livsnödvändig ju längre jag kommer i ”Tivoli”.

Romanen handlar om anläggningen Bliss Gardens på Djurgården – ett äldreboende extra allt, kanske 30 år fram i tiden. Och här finns lite billigare lägenheter med ”fönster”, det vill säga fritt vald vy förmedlad av en bildskärm.

Efter att Gröna Lund gått i konkurs, låter kinesiska investerare bygga en gated community i nöjesfältets anda, för kapitalstarka äldre och definitivt svenska medborgare. Det tivolibaserade hemmet pryder sig med den franske filosofen Bachelards tankar om hur inga språng existerar i utvecklingen, utan att allt sker i kedjor, det gamla länkat till det nya.

Bachelard (1884–1962) är populär inom humanioran, men det är knappast filosofen Jersild vill sätta dit. Snarare pekar han på den storslagna entusiasm som ofta knyts till stora, dyra projekt: här sparas inte på det entreprenöriella intellektet. Och sedan… blir det ändå vad det blir, när levande människor är inblandade.”Tivoli” är ju också en framtidsskildring och i korta stycken skymtar de papperslösas hopplösa villkor



Romanen berättas i korta stycken och ur en lång rad perspektiv: här finns bland andra läkarens, vaktmästarens, lärarens i samtidssvenska för seniorer, vårdpersonalens. Den längre bågen bärs upp av bröderna Micke och Tobbe, som i 80-årsåldern har bestämt sig för att dela en av de dyra lägenheterna med äkta utsikt.

Även om berättelsen om dessa två blir en sorts ledstång, är det i mängden röster som romanen uppstår. Kanske också för Jersild själv, som med olika hastiga gestalters vittnesmål får beröra ämnen som återkommit i hans författarskap och debattexter: tro och ateism, död och dödshjälp, läkemedelsföretag och läkarintegritet.

Åldrandets ensamhet är ändå det djupast berörande temat i romanen. En man har en så nära relation med sin uppblåsbara Barbara att han vill kremeras med den. Änkan Asta får uppleva en kort men härlig vänskap med en väninnerobot.

För hur stor ”satsningen” än är på Bliss Gardens, visar oss Jersild hur isoleringen – både i ett enda samhällsskikt och i ett enda åldersskikt – blir klaustrofobisk. Därav min fantasi om att bo på en klippa: skildringen av de privilegierade, åldrande trivselfångarnas liv gör mig hungrig på syre.

P C Jersild har mutat in en egen lott i svensk skönlitteratur, med en blandning av skarp vardagsblick, vetenskap, samhällskritik och satir. I ”Tivoli” finns alla delarna med, här är det tätt mellan detaljerna, rösterna och det indirekta småpratet.

Det tycks som om författaren haft stort nöje av att teckna denna värld, vilket ger berättelsen en livlig energi, men också gör den svår att hålla samman under läsningen. Å ena sidan är det just myllret som gör ”Tivoli” levande och helt enkelt rolig att läsa. Å andra sidan är det denna myckenhet av scener, perspektiv och aspekter som gör romanen alltför kompakt. Den hade mått bra av uppluckring, av en viss sållning bland infallen.

”Tivoli” är ju också en framtidsskildring och i korta stycken skymtar de papperslösas hopplösa villkor, liksom ett skrämmande projekt för tvångsrepatriering av flyktingar. Jersilds fantasi är utan åthävor och därmed lätt att tro på. Av hans spådom att döma, är äldre och yngre, fattiga och rika, än mer separerade från varandra i ett Sverige kring 2050. En sorglig bild, som ter sig alltför realistisk.
