Hynek Pallas:   Moderaterna ägnar sig åt populistisk förbudsiver
Hynek Pallas

Bara några dagar efter det att EU-kommissionen presenterade en utvärdering av EU:s romska integrationsarbete meddelar Moderaterna att de vill ha ett nationellt tiggeriförbud.

Utvärderingen som kom förra onsdagen visar att 68 procent av romerna i EU inte avslutar grundskolan. För fem år sedan var siffran 87 procent.

Om det ser ut som en bra utveckling, så är det tyvärr den enda goda nyheten i rapporten. Omkring 80 procent av de 6–8 miljoner romer som lever i EU av fattigdom. Värst är det föga förvånande i Rumänien och Bulgarien. Där saknar över hälften tillgång till grundläggande sjukförsäkring. Men kommissionen menar att det är illa i samtliga medlemsländer, också i väst och i Centraleuropa.

Läs mer: Moderaterna vill ha ett nationellt tiggeriförbud

Nästan samtidigt som denna dystra bild tonade fram i Bryssel klubbade Vellinges kommunstyrelse igenom ett tiggeriförbud, den lokale moderatledaren motiverade det med att tiggeri inte bekämpar fattigdom. Och nu vill M alltså göra samma sak på nationell nivå. De vill även ”sätta press på EU-länder vars medborgare söker sig till andra länder för att tigga”.

Det är lätt för att M att skrika på hårda tag i försöken att rädda spillrorna av sitt parti. Desto svårare att sätta sig in i den utsatthet dessa medborgare lever i, enligt de nya mörka siffrorna.

Visserligen finns det försiktigt positiv statistik kring exempelvis förskolan i Tjeckien - klasser som fokuserar på inkludering har gett goda resultat. Men härom veckan varnade landets DO samtidigt för att segregationen fortsätter när romer och vita delas upp i skolan. Och toppnamnet till skolministerposten i nästa regering har sagt att han ska ta bort alla inkluderingspengar. I Slovakien, Ungern och Bulgarien är det samma sak – över 60 procent av de romska barnen åtskiljs i skolan.

Läs mer: Regeringen: Inget förbud mot tiggeri i nuläget

Med dystra resultat: andelen unga romer i EU som varken går i skolan eller arbetar har stigit från 51 till 63 procent.

Romerna är alltså fortsatt Europas mest utsatta minoritet. Forskare har i några år antagit att rasismen mot dem skulle ha sjunkit på grund av ett politiskt fokus på islam. Nu visar flera händelser att det tvärtom har blivit värre: folk som har demonstrerat mot muslimer på gatorna drar in i romska kvarter där de vandaliserar och slåss. Hatbrotten ökar generellt i den legitimerade politiska rasismen.

De lösningar som kommissionen föreslår saknar egentligen nyhetsvärde. Medlemsstaterna ska stärka och påskynda arbetet för integration och minskad diskriminering. Rättvis utbildning och kreativt tänkande ska matcha outbildade med arbeten. Däremot vill man inte införa förbud mot den som vill söka hjälp av sina medmänniskor.

Jag tycker heller inte att romer ska tigga. Men om du inte kunde arbeta hemma och pengarna du fick utanför Ica i Vellinge gav möjlighet till schysst skolgång för barnen eller sjukvård för en förälder – vad skulle du göra?

Sveriges enda liberal, Birgitta Ohlsson, har redan formulerat det korrekt på Twitter:

Straffa inte redan utsatta. Stryp istället EU-fonder för länder som behandlar romer som skräp.

Det är åtminstone en början för att påverka de rasistiska strukturerna i dessa länder. Men det behövs överstatligt arbete för att infria EU:s stora ord om särskilt fokus på romernas utsatthet. Så vilken blir den första svenska kommun som i sin påstådda omsorg om romerna lägger energin på en konferens för handfasta lösningar i stället för att ägna sig åt populistisk förbudsiver?

Läs mer: De lurades till Sverige – tvingades att tigga
