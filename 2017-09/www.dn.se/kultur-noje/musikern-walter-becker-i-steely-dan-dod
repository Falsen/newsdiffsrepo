Musikern Walter Becker i Steely Dan död
Nils Hansson

Historien om Steely Dan hör till rockens mest paradoxala. Gitarristen Walter Becker och klaviaturspelaren Donald Fagen var två illmariga jazzdiggare från New York, som snarare än att tänka kommersiellt döpte sitt band efter en dildo i William Burroughs ”Den nakna lunchen”. Och det var i Los Angeles de skrev historia, där de satte ribban för den tekniskt högglanspolerade västkustrocken.

På sitt sätt var Steely Dan som The Beatles, fast ett decennium senare och i USA. De gav ut en serie album i tät följd, som vart och ett flyttade fram ribban för hur sofistikerad och mångbottnad rockmusiken kunde bli, och hur ljudmässigt raffinerad. När decenniet tog slut sprack de, med ett legendariskt livsverk avklarat på mindre än tio år.

Läs mer: Steely Dan, Skeppsholmen, Stockholms Jazzfestival

Slog igenom genast gjorde de också, med debutalbumet ”Can’t buy a thrill” 1972 och hitlåtarna ”Do it again” och ”Reelin' in the years”. Samt slutade turnera efter några få år, i frustration över att inte kunna återskapa sitt sound ordentligt med den tidens ljudanläggningar.

Med tiden utvecklades deras inneboende perfektionism till ren mani, med viss hjälp av tidens droger, och det sista albumet höll på att aldrig bli klart. Strax efteråt sprack gruppen, som under större delen av tiden varit en duo.

Sju album blev det, med märkligt många låtar som förtjänar att kallas klassiker, och ofta paradoxalt lättillgängliga med tanke på hur komplicerat uppbyggda de var, med knepiga jazzharmonier och allsköns musikaliska småhyss. Samt en samling salta, syrliga, satiriska och ofta rent kryptiska texter. Donald Fagen har till och med sagt att om en låt inte fick dem att skratta, då blev den inte gjord.

Men för många blev Steely Dan ändå mest kända som bandet vars plattor var så perfekt producerade att det var dem hifibutikerna använde för att demonstrera sina ljudanläggningar, och epitetet musikermusik kastades ofta efter dem.

Där ungefär kunde historien ha tagit slut. Walter Becker tog fjorton år på sig efter Steely Dans avskedsalbum innan han gav ut sitt första soloalbum 1994 (ett till skulle det bli, efter ytterligare fjorton år). Men redan då hade han återförenats med Donald Fagen som Steely Dan, den här gången som ett turnerande band snarare än studioartister.

Och det var så det sen skulle förbli, även om det återförenade Steely Dan även kom att ge ut två nya studioalbum 2000 och 2003. Så sent som i juli spelade Steely Dan på ett par specialdesignade festivaler i New York och Los Angeles tillsammans med Eagles, Fleetwood Mac, Journey, The Doobie Brothers och Earth, Wind & Fire.
