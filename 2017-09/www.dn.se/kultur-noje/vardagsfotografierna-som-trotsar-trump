Vardagsfotografierna som trotsar Trump
Hugo Lindkvist

En lördag i februari yttrade USA:s president de numera ökända orden i ett tal: ”När man tittar på vad som hände i går kväll i Sverige – Sverige! Vem hade kunnat tro det? Sverige!”

Många ställde sig frågande till vad den färska presidenten egentligen menade. Senare, när det framkommit att Trump hänvisat till ett främlingsfientligt och hårdvinklat inslag på tv-kanalen Fox News, följde såväl fördömanden som fyndigt humoristiska motreaktioner.

Läs mer: Poliserna i inslaget: Vi svarade på helt andra frågor

Vad händer egentligen en helt ordinär vardagskväll i Sverige? Landet som på en internationell arena älskas att målas ut antingen som en utopi eller som ett sönderfallande glashus, något som åter blev uppenbart häromdagen när den norska migrationsministern målade ut Rinkeby som skräckexempel.

I fotoboken ”Last night in Sweden” leder 52 av landets bästa dokumentärfotografer oss på en resa genom Sverige under kvällstid, med glimtar från hem, samlingslokaler, idrottsplatser, sjukhus, bostadsområden, landsbygd och storstäder.

Läs mer: Sverige framställs som ett land i förfall

Författaren Henrik Berggren skriver i sitt förord: ”Bilderna visar inget paradis eller perfekt samhälle, men de är ett svar på den politiserade bilden av Sverige som ett land i kris.”

– Jag tror att det finns en längtan efter vardagsskildringar och att människor är trötta på smutskastningen av Sverige. När jag ser bilderna känner jag stolthet över svenskt fotografi. Det är mycket igenkänning men också många överraskningar, säger Jeppe Wikström, förläggare på Max Ström förlag.

Förlaget drog i gång projektet tillsammans med stiftelsen Expressions of humankind, och boken har finansierats genom en crowdfundingkampanj. Gensvaret var enormt. Redan efter sju timmar var det första målet på 100 000 kronor uppfyllt.

DN publicerar i dag ett urval av fotografierna i ”Last night in Sweden”. Den 13 september öppnar en utställning med projektet på Fotografiska i Stockholm. Senare under hösten ställs bilderna också ut i EU-parlamentet.
