David Lagercrantz: ”Jag är aldrig bra nog”
Georg Cederskog

Lagercrantz – intensiv, iförd Alden-wingtips och regndränkt linnekostym i trång skärning – ser lättad ut denna måndagsmorgon på Riddarholmen. Han kallar nya ”Mannen som sökte sin skugga” tajtare än föregångaren ”Det som inte dödar oss” från 2015. Förväntningarna har tyngt mindre. Dessutom har han ansat texten mer hjärtlöst den här gången.

– Det är något man lär sig med tiden – gamla pappa (författaren Olof Lagercrantz) lärde sig att stryka utav helvete i sina texter i sjuttioårsåldern.

I arbetet med boken har han den här gången utgått från några av de ”urhistorier” han skrev som ung sluggermurvel på Expressen under 90-talet. Bland historiens pusselbitar den här gången märks genetikforskning, nutidens faktaresistens, hackerattacker, Sankt Göran och draken-skulpturen respektive den belgisk-franske jazzgitarristen Django Reinhardts strängakrobatik. Också finansvärldens fladdriga puls återkommer på de 403 sidorna.

Genomgående teman är dessutom vår tids radikala islamism och hedersmord.

– Ja, jag har läst en massa genom åren om hedersrelaterade mord, men det blev aldrig av att jag skrev om dem. Och utsatta kvinnor är ju själva grunden för det Lisbeth engagerar sig i, jag ville ha med det i den här boken också. Dessutom sitter jag i svenska PEN:s styrelse och har kontakt med bland annat bangladeshiska bloggare, människor som kan bli satta på dödslistor för att de lajkar artiklar om evolutionsteorin...

Är det viktigt att låta den verkliga världens utmaningar vara en del i dina ”Millennium”-böcker?

– Viktigt vet jag inte, men man vill ju att ens bok ska bli angelägen och om man lyckas skildra en kvinnas utsatthet så tror jag det fyller en viktig funktion, hur det är att bli beskuren allt. Den stora anledningen till succén för böckerna är ju Lisbeth Salanders persona. Det andra är det moraliska patoset som tickar i dem och som blev ett tema för hela nordic noir-genren. Lisbeth är skapad som karaktär för att hon ser sin mamma krossas av sin pappa och samhället står likgiltigt. Det är där hennes raseri blir till. Det är där hennes grundsår finns – det är som när Batman som liten ser sina föräldrar mördas.

Hämnd driver fortfarande Lisbeth Salander, förstås, och den konforma vuxenvärlden ter sig alltjämt motbjudande. Hon sträcker långfingret mot både trygghet och tacos-trivsel.

– Så är det, hon är en gestalt som inte förmår att leva upp till vuxenlivets förväntningar eller dess flyktmedel. Det är snabbmat och snabb sex. Hon är ingen som sitter ner och njuter … av att se en film, säger han och skrattar åt själva tanken.

Salander är kantig och asocial, men väcker ändå stor beundran hos läsarna. Vad bottnar den i?

– Någonstans kanske att hon är Den ensamma cowboyen, hon behöver ingen annan. Ingen man behöver rädda henne – som den inlåsta prinsessan i slottet. När jag talar med unga tjejer som läst böckerna så talar de också om att Lisbeth aldrig ”gör sig till”, som många kvinnor fortfarande känner att de förväntas göra. Knausgård har skrivit någonstans att den verkliga friheten är det totala oberoendet för vad andra tycker.

David Lagercrantz är redan i gång med att skriva sitt nästa Lisbeth-drama. Manuset ska lämnas i februari 2019. Fast fler kan komma.

– Tidigare har jag alltid sagt att jag bara ska skriva tre ”Millennium”-böcker. Men eftersom jag har ett jättetryck på mig nu så jag säger jag inte längre att det inte blir fler. Fast i så fall kommer jag fantamej göra något helt annat emellan.

Kanske skådespela? Jag vet att du bjöds in till en provinspelning för huvudrollen i Ruben Östlunds Guldpalmsbelönade film ”The square”.

– Nej, nej – det där var det mest komiska som jag gjort, någonsin. Jag fick bland annat improvisera den där överjävliga kondomscenen. Jag var förstås smickrad av att ha fått provspela, men trodde inte ett skit på att jag skulle få rollen. Det vara ännu en del av det här vansinnet som jag hamnat i. Ruben gjorde fullkomligt rätt i att rata mig.

Han beskriver skrivandet som hälsovård numera. Ett sätt att kunna handskas med den snurrande värld av intervjuturnéer och ständiga affärserbjudanden som han hamnat i. ”Vansinnet”. David Gunnar Fransiscus Lagercrantz yrkesliv har förändrats på samtliga plan sedan Zlatanboken gjorde honom till guldkalv. Han drömmer mest om skrivtid och lugn numera.

Vad är nedsidan av din framgång?

– Att också ett positivt flyt normaliseras på nolltid. Det man tänker skulle vara fantastiskt blir det också en vardag av, svarar han.

”Millennium”-skrivandet har samtidigt väckt en gammal tävlingsinstinkt i honom. Den från tiden när han tävlade om flest löpsedlar i sitt nyhetslag på Expressen.

– Förut trodde jag mig aldrig vara god nog. Då var det en smärta, en börda från Olof. Men nu har jag förstått att just det är grejen.

Att det är din motor?

– Ja! Jag är aldrig bra nog. Men nästa gång kommer jag vara bättre. Jag ska faan lära mig att skriva på en riktig nivå.
