Säverman: Skatan gick på gatan
Ove Säverman

Alltsedan vår katt gick bort har ungskatorna varit här och letat efter den.

Rättare sagt efter kattens mat. De brukade hoppa in genom kattluckan, knapra i sig kattens krubb inklusive piller mot njursvikt och hoppa ut igen.

Nu är luckan igenbommad och vi oroar oss för hur det ska gå med skatornas njurar. Den blänkande blå fläcken på deras bakhuvud glänser när de trippar i gräset och pickar och pickar och gör skäl för namnet Pica Pica.

”Skatan gick på gatan/ville låna borr” börjar en gammal moralitet i ”Min Skattkammare”, ett bokverk jag skydde som barn och även undanhöll mina barn ifrån men som jag nu på gubbvis försöker pracka på mina barnbarn.

I versen ska skatan bygga en liten vagn med borren. Och köra lite hö till våran ko och mjölka lite mjölk och ysta lite ost till våran prost som predikar så vackert i våran lilla kyrka.

Nog för att kyrkan kan behöva lite motfjäsk nu när nymornat fromma SD har börjat kyrkfjäska.

Har under sommaren bevistat begravningar i två stora Stockholmskyrkor, Sofia och Katarina. Begravningar ger tid för begrundan. Och förundran. Exempelvis över taktarterna som anges i noterna i psalmböckerna som ligger i bänkarna.

Att en psalm går i 2/2-takt stämmer väl rätt bra med släpigheten hos de flesta psalmer. Men hur går 3/2-takt? Långsam hambo? Psalmen ”Våga vara den du i Kristus är”, med den adressklingande titeln 87 B, ska spelas och sjungas i tolv åttondelstakt (12/8) medan den kända sommarpsalmen ”En vänlig grönskas…” klarar sig med 6/4-takt.

Förutom skator har hösten medfört besök av tvestjärtar som finner sin trevnad i buskar med havtorn, ett vackert brandgult bär som växer på taggiga grenar och lånar sig till både saft, sylt, söta såser och andra nyttigheter.

Tvestjärtar är kvicka djur och lika avskydda som spindlar. Jag minns en teckning av Albert Engström vars samlade skämtsamheter dåtiden vimlade av. En gubbe inskärper att man inte ska somna i gräset för då kryper tvestjärtar in genom öronen och bygger bo och förökar sig så till den milda grad att det skramlar när man skakar på huvudet.

– Och sådana människor blir liksom lite konstiga ...
