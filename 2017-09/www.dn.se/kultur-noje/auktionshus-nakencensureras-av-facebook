Auktionshus nakencensureras av Facebook
Greta Thurfjell

När auktionshuset Fine Art Bourse ska öppna på nytt efter en tids omstrukturering, under ledning av Tim Goodman, blir deras första auktion en vid namn ”Erotic, fetish and queer art”. Auktionen äger rum över internet och skulle därför bland annat lanseras på Facebook – men från första stund möttes de ansvariga av motstånd.

Läs mer: Facebook censurerade Zorn – nu ska Fotografiska täcka nakenhet

Facebook censurerar nämligen nakenhet på alla bilder som läggs upp på sajten – oavsett vilket slag den är av. Fine Art Bourses försök att göra reklam för sin auktion genom köpta annonser gick alltså inte igenom, och dessutom flaggades auktionshuset av Facebook för framtida annonsköp.

”Vi tillåter inte annonser som innehåller nakenhet, även om den inte är sexuell till sin natur. Detta inkluderar användandet av nakenhet i konstnärligt eller utbildande syfte”, ska Facebook ha uttryckt sin ståndpunkt i ett mejl till Fine Art Bourse. En företrädare för Facebook ska också ha bett Fine Art Bourse att göra bilderna ”anständiga” genom att täcka över ”de kränkande delarna”.

Läs mer: Facebook censurerar norska statsministerns bild

I ett öppet brev riktar sig grundaren Tim Goodman därför direkt till Facebooks grundare, Mark Zuckerberg. Där skriver han att ”problemet är mycket större än Fine Art Bourse” och att otaliga andra konstnärer censurerats av internetjätten. Goodman ifrågasätter Facebooks motto, ”för världen närmare”, i ljuset av det han upplevt gällande censuren av konstverk.

Auktionen är tänkt att genomföras som planerat den 25 september.
