Svenska pappor förvånar och provocerar utomlands
Lisa Abrahamsson/TT

I bildserien "Swedish dads" skildras vardagslivet för svenska föräldralediga pappor med toalettbesök, matning och barnkalas.

Utställningen har gått på export till flera länder och ställs nu ut i en foajé till en skyskrapa i den nybyggda stadsdelen Barangaroo, i ett produktionssamarbete med Svenska institutet.

Tidningen Sydney Morning Herald skriver att utställningen "praktiskt taget är porr för stressade mammor". Enligt ny statistik är det bara en australisk pappa på femtio som tar ut föräldraledighet.



Landet erbjuder också lägst betald föräldraledighet generellt bland OECD-länderna, på 7,6 veckor, i bjärt kontrast till den svenska föräldraförsäkringen, med 16 månaders betald ledighet som båda föräldrarna kan dela på.

– Vi borde se fördelarna av att dela på föräldraledigheten och försöka få ett mer jämställt samhälle i framtiden, säger Johan Bävman i en intervju med morgon-tv i Sydney, och får också svara på varför så få män i Sverige, trots möjligheten, är hemma.

Läs mer: Bävman prisas för ”Svenska pappor”

Det är en av de vanligaste frågorna han får, berättar han för TT. Människor säger:

– Oj, ni har det här supersystemet, varför använder ni det inte? Om vi hade haft det här systemet skulle vårt land vara mest jämställt, säger folk i länder som Storbritannien och Australien. Men det är inte sant. Det handlar inte bara om pengarna, du måste förändra mansrollen.



Malmöfotografens bildserie har tidigare ställts ut i bland annat Teheran, Hanoi och Peking. Tanken är att skapa igenkänning, oavsett var betraktaren är bosatt. Under september visas den i Sydney, och invigdes i veckan med riksdagens talman Urban Ahlin (S) på plats.

– Det handlar mycket om att skapa förebilder som jag tycker har saknats. Förhoppningsvis kan många känna igen sig och också våga ta steget till att vara hemma med sina barn. Här i Australien har det varit väldigt mycket startpunkten på en diskussion kring jämställdhet och hur mycket det betyder för samhället i stort, säger Johan Bävman.

Han har nu fått ett uppdrag av företaget Parents at Work att skapa en minivariant, en "Aussie dads", för australiska pappor som inte kan känna igen sig i den svenska pappan.
