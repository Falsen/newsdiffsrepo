Taku-taku och Mahalo. Duo serverar enklare vegansk mat
Krogkommissionen

Den gröna vågen fortsätter att rulla in i Stockholms krogvärld. Efter att ha satt växtrötterna i en lång rad lyx- och mellanprisetablissemang – som Gro, Rutabaga, Agrikultur, Spritmuseum och Fotografiska – poppar nu det ena budgethaket efter det andra upp med grön och smakrik snabbmat på menyn. Dessutom ofta ekologisk.

Industriwursten i korvmojen, svullandet på McDonken och den rinniga kebabrullen med högst oklart köttprotein har fått tuffa utmanare. Veganska kök har det dock hittills varit ont om i det annars digra utbudet inom tullarna.

Nu ser det ut att bli ändring på det. Bland nytillskotten märks lunchkedjan Taku-taku som serverar vegansk gatumat på tre ställen i Stockholm: i Paradiset Matmarknad i Sickla, Paradiset Söder på Brännkyrkagatan samt i Spårvagnshallarna på Birger Jarlsgatan i city.

Fler ställen som kokar veganskt med hjälp av grönsaks-, lins-, svamp- och bönfyllda tacos, buns och bowls till egentillverkade såser uppges vara på väg.

Dessutom har fyra entusiaster öppnat den veganska lunchrestaurangen och hälsokaféet Mahalo på Hornsgatan. Den är väl belägen mitt emellan Hornstull och Mariatorget – några kvadratkilometer innerstad där man sannolikt återfinner lika många veganer per capita som i Tel Aviv, Brooklyn, Portland, Berlin och Taipei.

Här är det tydligt vilket sug det finns för renodlade veganrestauranger. På frågan till några av gästerna om vad de uppskattar med matsalen får vi svaret att de gillar maten, men också att det tack vare den helveganska inriktningen inte finns någon risk för kontaminering – matkärlen har aldrig använts till fisk- och kötträtter.

Vi-känslan bör inte heller underskattas. ”Det känns bra att veta att man delar vissa värderingar kring mat med de andra som är här”, tillägger en gäst.

Nio av tio besökare under våra besök är unga kvinnor, några av dem har tagit med sig sina husdjur, som hund eller katt. Intresset är så stort att det en vanlig vardag i slutet av augusti tar mer än en halvtimme att få in maten.

Den populäraste rätten utöver vegansk burgartallrik (139 kr) är Bysistorget (129 kr) som lätt kvalar in som stadens just nu intressantaste falafeltallrik: Anrättningen lyckas vara både krämig och frasig på samma gång med en hårdrostad yta som ger bollarna det bitmotstånd som så ofta saknas i svenskrullad falafel. Vidare skvallrar hummusen, len och nyansrik, om särskild kompetens i köksregionerna.

Suget efter veganska sötsaker tycks ha överraskat krögarna. Krogkommissionen hade inte väntat sig att alla kakor och efterrätter skulle vara slut även den andra gången vi kom hit. Publikrusning är ju kul, men situationen med orimligt långa väntetider och slutsålda rätter måste förstås åtgärdas.

Taku-taku genererar också redan köer. Här lagas mat med global multikulti-utblick. Rätterna serveras i ”bowls” (95 kr) eller ångade yum buns, mjuka tacoskal eller stora krispiga salladsblad (tre för 100 kr). Alla kan fyllas med fyra olika välsmakande röror skapade utifrån råvaror som kikärtor, kål, linser, shiitake, blomkål och aubergin.

Anrättningarna spetsas med ett halvdussin pigga dressingsorter som lyfter upplevelsen, vilket framför allt den hemrörda vindaloon som saknar tydlig profil behöver. Kimchi, algsallad, rättikpickles och utmärkta sötpotatisfrittar kostar 30 kronor styck.

Intressantast är ”pulled oats”, en fyllning som här kallas bulgogi. Den påminner om kött men är ett havreprotein som helt nyligen lanserats i Finland upplyser servitrisen oss om.

Den törstige kan dricka ”slow juice”, varianten ”purple” på havre görs mjölkig och mjuk och kontrasterar fint mot strävheten hos rödbetorna och blåbären i mixen. En kokosmjölkglass (65 kr) på kikärtsplättar, bär och frön är en klangrik avslutning.

Taku-taku varierar både mat och inredning på de tre restaurangerna i Stockholm. I city har Taku-taku precis öppnat i entrén till stiftelsen Norrsken House, en ”hub för sociala entreprenörer” grundad av Niklas Adalberth, en av skaparna av boomföretaget Klarna.

Lokalen är inte vald av en slump. Den är ljus och luftig och saknar väggar mellan restaurangen och kontoren i huset. Här sitter just unga entreprenörer och jobbar i det som kallas för aktivitetsbaserade kontor medan de sörplar havrelatte och mumsar sallad från restaurangen. Också näringslivet söker alternativ till lunchbiffen med bea.

Insikten om hur allvarligt miljöläget är växer. Det behövs omedelbara åtgärder för att bromsa klimatförändringarna och också krognäringen kan bidra rejält. Att laga mer grönt och mindre kött är en busenkel insats, dessutom hälsobringande för gästerna.

Vi applåderar varmt att ställen som Taku-taku och Mahalo gör det valet enklare.

Läs fler krogtester här.
