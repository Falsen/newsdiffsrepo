Basketfeber i Finland: ”Detta är alla tiders EM”
Linnéa Engholm

Det finska basketlandslaget har gjort det igen. Laget lyckades att ta sig till slutspel i VM och har nu följt upp den succén med att ta sig vidare från gruppspelet som sensationell tvåa i pågående EM.

Inför slutspelet har Finland gjort 426 poäng, vilket endast överträffas av Frankrike och Slovenien. Nu väntar den svåra uppgiften att försöka slå Italien i åttondelsfinal, ett lag som vunnit de fyra senaste mötena, varav två tidigare i somras.

Men trots statistiken finns möjligheten att Finland överträffar förväntningarna igen menar Tommi Willberg, journalist på Hufvudstadsbladet.

– Finland är nästan aldrig favorittippat men allt kan hända, säger han och poängterar att vändningarna mot storlag som Frankrike och Polen visar att det aldrig går att räkna bort Finland.

Publikens stöd för landslaget har varit stort under gruppspelet, som spelats på hemmaplan i Finland och ”basketboomen” växer sig starkare.

– Boomen kom efter förra EM 2013, men jag tror att den kommer att fortsätta växa efter det här, säger Tommi Willberg.

I EM 2013 åkte Finland ut i åttondelsfinal, men efter kvalificeringen till VM menar Willberg att Finland har stadgat sig på sin plats i Europatoppen. Och han tror att stödet från fansen kommer att växa, att gruppspelet på hemmaplan har gjort att fler människor fått upp ögonen för basket och kommer att vilja följa landslagets framfart. Han hoppas också på att de kommande VM-kvalmatcherna ska locka lika mycket stöd som matcherna gjort under EM, där publiksiffran varit nära 12 000 varje match.

Även om Finland inte lyckas bryta trenden av förluster mot Italien och ta sig till kvartsfinal, tycker Tommi Willberg att laget ska vara mer än nöjt med insatsen.

– Detta är alla tiders EM, med vinsterna mot Frankrike, Grekland och Polen har det skrivits finsk baskethistoria, säger han.
