Förbundskaptenen tror på dubbeln i Finnkampen
Linnéa Engholm

I den så kallade papperskampen, där idrottarnas årsbästa sammanställs, ser det ut som att Sverige kan upprepa fjolårets succé och ta hem både dam- och herrkampen. Sverige har tidigare under säsongen tampats med Finland om segern i lag-EM där Sverige till slut vann med 5,5 poäng. För att upprepa den prestationen tror Torneklint att sprintdistanserna på herrsidan blir avgörande.

– Det är väldigt jämnt i sprinten, men jag tror att vi kan överraska. Alla poäng räknas och vi ska göra vårt bästa.

För före detta fotbollsspelaren och VM-semifinalisten på 1500 meter, Hanna Hermansson, är att tävla som ett lag inget nytt och enligt henne är det en bra laganda. Det finns en grupp i laget som ansvarar för att ”nolla” de som deltar för första gången.

– När jag skulle nollas fick jag efter Karins (Torneklint) genomgång ställa mig upp och säga ”Om det går till straffar kan jag ta en”, det är snälla grejer, skrattar hon.

Även Khaddi Sagnia berättar att trots att det är en individuell idrott, är Finnkampen en lagtävling.

– I längdhopp har vi ju ingen taktik som de kan ha i medel- och långdistansen, men vi brukar stå bakom varandra och blåsa för att ge lite medvind, säger hon. Vi försöker peppa varandra på de sätt vi kan.

Trots en resultatmässigt ganska misslyckad säsong är Khaddi favorit att vinna sin gren och hon är självsäker inför uppgiften.

– Jag har varit med i Finnkampen flera gånger och när det kommer till konkurrenter så har jag lärt mig hur jag ska ta mig an det, så man blir inte så där jättenervös.

Medeldistanslöparen Andreas Kramer är en av flera idrottare som kommer att delta i två grenar och på 800 meter är även han klar favorit efter att ha satt svenskt rekord tidigare under säsongen. Trots sin unga ålder har Kramer flera mästerskap bakom sig, något han tror kommer att gynna honom.

– Jag har ju varit med på många mästerskap nu och det känns riktigt bra att ha med sig den känslan av att man vet hur allt fungerar.

Även på den finska sidan hoppas man på liknande prestationer som under lag-EM, men att man denna gång ska ha marginalerna på sin sida

– Jag är förväntansfull, jag har kämpat mycket denna säsong, säger trestegshopparen och förhandsfavoriten Kristiina Mäkelä. Jag är en av lagkaptenerna i år och hoppas kunna leda laget till en vinst.
