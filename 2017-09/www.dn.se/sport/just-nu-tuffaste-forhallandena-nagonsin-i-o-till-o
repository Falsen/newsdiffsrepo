Just nu: Tuffaste förhållandena någonsin i ”Ö till Ö”
Nils Palmgren

Det är totalt 300 tävlande från hela världen som deltar i årets tävling. I år är det tolfte året som tävlingen avgörs och den blir bara populärare. Arrangörerna har flera hundra lag som köar för att vara med.

Swimrun-tävlingen Ö till Ö handlar om att ta sig från starten i Sandhamn till målet på Utö. På vägen ska tvåmannaparen passera 26 öar, de ska ta sig i och upp ur vattnet 50 gånger. Totalt handlar det om att simma 10 kilometer i öppet vatten där den längsta sträckan är 1.780 meter och att springa 65 kilometer där den längsta löpsträckan är 19,7 kilometer.

De tävlande har våtdräkter och de simmar med terrängskor på fötterna.

Årets förhållanden är enligt presschefen Josefine Ås de värsta någonsin.

– Det är lite rock 'n roll, men det går jättebra hittills, peppar, peppar, säger hon från en av följebåtarna som följder de tävlande. Det blåser kring 16 sekundmeter, så det är ingen lek. Men vinden kommer från rätt håll, det blåser i nordostlig riktning så det är inte jättestora vågor.

– Det som gör det extra svårt i år är att det är så halt på klipporna på grund av regnet. Det här är de tuffaste förhållandena någonsin.

Men det är inte många som brutit loppet trots de svåra förhållandena. Klockan nio hade man den första tidskontrollen och det var bara tre par som inte klarade gränsen för att få fortsätta.

Nästa tidsgräns var satt till klockan kvart i elva på Nämdö och sedan har man tidskontroller klockan halv tre, klockan fyra och klockan sex.

Efter Nämdö var det 13 lag som tvingats ge upp sedan de inte klarat tidsgränsen.

– Det innebär att de lag som är sist inte kommer komma i mål senare än klockan åtta, för sedan är det mörkt, säger Josefine Ås och fortsätter:

– De sista lagen har säkerhetssimmare med, för det är de som kommer vara tröttast för de har varit ute längst.

Årets segrare väntas vara framme vid målet på Utö runt klockan 14. Och just nu ser det ut som om det vinnande paret kommer att klara att ta sig i mål runt åtta timmar. Banrekordet är sju timmar, 59 minuter och fyra sekunder.

Läs mer: Vadet på krogen skapade ett VM som tänjer gränser – Bildspel och reportage om hur tävlingen Ö till Ö startades

Texten uppdateras.
