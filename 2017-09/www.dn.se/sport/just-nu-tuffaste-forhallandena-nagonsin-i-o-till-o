Just nu: Tuffaste förhållandena någonsin i ”Ö till Ö”
Nils Palmgren

Det är totalt 300 tävlande från hela världen som deltar i årets tävling. I år är det tolfte året som tävlingen avgörs och den blir bara populärare. Arrangörerna har flera hundra lag som köar för att vara med.

Swimrun-tävlingen Ö till Ö handlar om att ta sig från starten i Sandhamn till målet på Utö. På vägen ska tvåmannaparen passera 26 öar, de ska ta sig i och upp ur vattnet 50 gånger. Totalt handlar det om att simma 10 kilometer i öppet vatten där den längsta sträckan är 1.780 meter och att springa 65 kilometer där den längsta löpsträckan är 19,7 kilometer.

De tävlande har våtdräkter och de simmar med terrängskor på fötterna.

Vinnarna nådde mållinjen strax före klockan två på måndagseftermiddagen.

Det tog sju timmar, 58 minuter och sju sekunder för segrarduon, Jesper Svensson och Daniel Hansson, att ta sig från Sandhamn till målet på Utö.

Paret, som tävlar för den svenska armén, satte därmed nytt banrekord trots de svåra förhållandena. Det tidigare banrekordet var sju timmar, 59 minuter och fyra sekunder.

Årets förhållanden är enligt presschefen Josefine Ås de värsta någonsin.

– Det är lite rock 'n roll, men det går jättebra hittills, peppar, peppar, säger hon från en av följebåtarna som följder de tävlande. Det blåser kring 16 sekundmeter, så det är ingen lek. Men vinden kommer från rätt håll, det blåser i nordostlig riktning så det är inte jättestora vågor.

– Det som gör det extra svårt i år är att det är så halt på klipporna på grund av regnet. Det här är de tuffaste förhållandena någonsin.

Trots de svåra förhållandena hade bara tre par brutit vid den första tidskontrollen klockan nio. Efter Nämdö-kontrollen vid kvart i elva hade siffran ökat till 13 par.

Lagom till att vinnarna gick i mål hade 25 lag tvingats ge upp sedan de inte klarat tidsgränsen.

– Det innebär att de lag som är sist inte kommer komma i mål senare än klockan åtta, för sedan är det mörkt, säger Josefine Ås och fortsätter:

– De sista lagen har säkerhetssimmare med, för det är de som kommer vara tröttast för de har varit ute längst.

Läs mer: Vadet på krogen skapade ett VM som tänjer gränser – Bildspel och reportage om hur tävlingen Ö till Ö startades

Tävlingen pågår än. Texten uppdateras.
