Nya tävlingsprogrammet passar Sarah Sjöström
Malin Fransson

Inför den här säsongen gjordes reglerna för världscupen i simning om.

Den mest omdiskuterade förändringen var att simmarna som mest fick ställa upp i fyra grenar vid samma deltävling.

En förändring som bland annat förra årets världscupsegrare Katinka Hosszu från Ungern - som kallas Järnladyn eftersom hon alltid simmar flest grenar av alla - kritiserade.

Nytt var också att världscupen delades in i tre kluster med tre deltävlingar i varje.

För några veckor sedan stod det dock klart att reglerna behövdes göras om igen.

I och med att Dubai inte längre står som värd för en deltävling kommer nämligen det andra klustret att bara innehålla två deltävlingar. Den första avgörs i Hongkong den 30 september-1 oktober och den andra i Doha 4-5 oktober.

I inbjudan till tävlingarna i Hongkong och Doha går det att läsa att regelförändringen innebär att simmarna får ställa upp i sex grenar i stället för fyra.

Något som på förhand såg ut att gynna Sarah Sjöströms största konkurrent Katinka Hosszu i kampen om totalsegern.

– Det skulle vara en fördel för Katinka (Hosszu) med tanke på att hon kör så många grenar. Då lär hon komma i kapp mig om jag inte typ sätter världsrekord på alla distanser i Hongkong och Doha, sa Sarah Sjöström till DN i augusti när det blev känt att det här förslaget diskuterades.

När det nya tävlingsprogrammet för tävlingarna i Hongkong och Doha presenterades står det dock klart att även om antalet tillåtna grenar utökas passar åtminstone det nya tävlingsprogrammet Sarah Sjöström.

Under världscupen - som avgörs i kortbana - simmar den svenska simdrottningen sammanlagt sex distanser 50 och 100 meter fjärilsim, 50, 100 och 200 meter frisim samt 100 meter medley.

I Hongkong och Doha kommer tre av distanserna, 50 och 200 meter frisim samt 100 meter fjäril avgörs första tävlingsdagen, och Sjöströms övriga tre distanser den andra dagen.

Det innebär att Sarah Sjöström kommer att få ett tufft men åtminstone möjligt tävlingsprogram.

Sarah Sjöström gjorde stor succé under världscupens första kluster och inför omstarten i Hongkong i slutet av september toppar Sarah Sjöström världscupen med 266 poäng. Katinka Hosszu är tvåa med 176 poäng och Ranomi Kromowidjojo trea med 122 poäng.

Det tredje och sista klustret kommer innehålla tre tävlingar – i Peking, Tokyo och Singapore - enligt den ursprungliga planen och då är det återigen fyra grenar per simmare och tävling som gäller.

Läs mer: Sjöström avslutade första klustret i världscupen med världsrekord
