Uteslutning sänkte Dackarna i kvartsfinalen
TT

Dackarna förlorade det första mötet i Eskilstuna med två poäng, men var på god väg att vända det underläget på en regnvåt och lerig speedwayoval hemma i Målilla.

Då reste sig Smederna.

Först genom en femetta signerad Mikkel Michelsen och Michael Jepsen Jensen. Sedan tack vare 5–0 i nästa heat, efter att Dackarnas stjärna Fredrik Lindgren drabbats av ett kedjebrott.I det tredje sista heatet behövde Dackarna knappa in, men Peter Ljung blev utesluten efter att både han och Jepsen Jensen åkt i backen. Ljung ansågs skyldig, men menade att dansken kunde ha undvikit kollisionen genom att slå av på gasen.

– Det är typiskt danskt, det ser vi vecka ut och vecka in, sade en förbaskad Ljung till C More.

Lagledaren Mikael Karlsson fyllde i:

– Det är åt helvete. Vi har inget flyt heller.

I det näst sista heatet satte kvällens dominant, Smedernas hundraprocentige Matej Zagar, in nådastöten när han vann närmast före Fredrik Lindgren. Smederna vann till slut med 46–43 (totalt 92–87) och ställs i semifinal mot Masarna.Seriesegraren Vetlanda valde nämligen att möta regerande mästarna Rospiggarna i semifinal. Hemma i Hallstavik vann Rospiggarna kvartsfinalen mot Lejonen med 51–39, efter förlust 42–48 i första mötet. Andreas Jonsson och Jason Doyle visade vägen genom att båda inleda matchen med tre raka heatsegrar. När Doyle tillsammans med Timo Lahti ordnade en femetta i det näst sista heatet var saken klar.

I semifinalerna, som avgörs tisdag och onsdag nästa vecka, väljer Vetlanda att inleda borta mot Rospiggarna. Masarna inleder däremot sin semifinalfajt mot Smederna hemma i Avesta.
