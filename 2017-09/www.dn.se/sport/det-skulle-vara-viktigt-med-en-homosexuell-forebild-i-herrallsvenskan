”Det skulle vara viktigt med en homosexuell förebild i herrallsvenskan”
Nils Palmgren

Det är i pojkarnas och männens omklädningsrum som machokulturen frodas. Det är där bögskämten sprids och det är i de stora lagidrotterna det är värst, visar undersökningar som gjorts.

Sofia B Karlsson har egen erfarenhet av hur hotade vissa grupper av män blir när det kommer till genusfrågor. Hon tvingades sluta sin anställning på AIK Fotboll sedan någon satt upp en bild på henne på dåvarande vd:ns dörr.

Bilden satt uppe med en kniv.

– Ibland har det känts tuffare än andra dagar, men eftersom det går framåt hela tiden och det är så många som är engagerade, så har jag ingen tanke på att sluta. Tvärtom, säger Sofia B Karlsson i dag.

Efter knivattacken lämnade Sofia B Karlsson AIK Fotboll. Efter sig lämnade hon ett studiematerial kallat ”Fotboll för alla”, ett hjälpmedel för tränare och ledare i klubben att se till att alla fick vara med, oberoende av kön, sexuell läggning eller hudfärg.

Materialet används i dag för utbildning av tränare i klubben.

I dag arbetar Sofia B Karlsson med samma frågor på Riksidrottsförbundet. RF beslutade i maj att inkludering är en av de frågor man kommer driva speciellt de närmaste åren.

– Det viktigaste idrotten har på sitt bord är att öka kunskapen hos ledare och klubbföreträdare för att få bort tabut att prata om det här. Det finns ett stort intresse, men många män känner stor skuld och skam för att de själva deltagit i en sådan här jargong när de själva var med i ett omklädningsrum.

– Då gäller det att kunna prata om det för vi har alla som deltagit i idrott och varit med i ett omklädningsrum, sagt fel och gjort fel. Men nu handlar det om att ta nya grepp, vi har de här erfarenheterna och nu ska vi göra något bra av det, säger Sofia B Karlsson.

Tv-programmet ”Regnbågshjältar” kan vara en möjlighet till att det öppnas upp för samtal om hbtq-frågorna inom idrotten.

– Det finns inget sådant här program i världen vad jag vet, säger Sofia B Karlsson och fortsätter:

– I idrotten ska du prestera och vara stark hela tiden, men varför ses det som en svag punkt att kunna bli kär i en annan man, frågar hon sig och konstaterar samtidigt att det inom världens största lagidrott – fotboll – i dag bara finns tio spelare som berättat att de är homosexuella.

Och de flesta har kommit ut efter att de slutat.

– På herrsidan har vi inte någon spelare i allsvenskan som kommit ut. Det kan handla om att många fallit ifrån på vägen. Lagidrotten handlar så mycket om det sociala i omklädningsrummet.

– Det skulle vara viktigt med en förebild som pratar om varför det är så svårt att prata om det. Att man kan öppna upp och prata om att den här kulturen präglas av att vi förväntas vara på ett visst sätt som många inte passar in i.

Sofia B Karlsson påpekar att det är ledarna och tränarna som är de viktigaste för att skapa en miljö där alla trivs och får plats. Att det inte är upp till unga hbtq-personer att själva ta i frågan.

I dag är det fem allsvenska lag vars lagkaptener bär regnbågsfärgade armbindlar: Östersund, Häcken, Malmö FF, Sirius och Halmstad.

– Kaptensbindeln handlar inte bara om att ta på sig den, utan det handlar också om att klubben behöver formulera varför det är viktigt, säger Sofia B Karlsson som - trots allt - ser en positiv utveckling.

– Tittar man tre år tillbaka så hade ingen den här, säger hon om bindeln. Och det kan kännas som det går sakta, men jag har hållit på med de här frågorna i tjugo år och om man tittar på hur idrotten förändrats i Sverige, så är de sista åren en regnbågsexplosion, konstaterar hon och tillägger:

– Damerna går alltid först, men nu är även herrarna på gång.

Att RF nu driver frågan är extra viktigt, menar Sofia B Karlsson:

– Det är en tydlig markering att idrotten måste ta i den här frågan, för vi vill vara relevanta för alla i framtiden också.

Läs mer: Kajsa Bergqvist: ”Det är mycket bögskämt inom friidrotten”
