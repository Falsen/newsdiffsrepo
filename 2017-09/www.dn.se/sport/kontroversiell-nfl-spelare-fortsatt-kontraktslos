Kontroversiell NFL-spelare fortsatt kontraktslös
Ossi Carp

– I nästan ett helt år har Colin Kaepernick pratat om rasism och ojämlikhet och det var som att masken slets av vid kravallerna i Charlottesville. Folk såg på och tänkte ”Herregud, Kaepernick har rätt”, säger sociologen Harry Edwards, mannen bakom de antirasistiska medborgarrättsprotesterna vid sommar-OS 1968, till Politico.

När Colin Kaepernicks San Francisco 49ers mötte Green Bay Packers i en träningsmatch förra sommaren valde quarterbacken att inte stå upp under nationalsången. Valet att frångå den föreskrivna traditionen, förklarade han efteråt, gjorde han för att han ”tänker inte stå upp och visa stolthet för ett land som förtrycker svarta och andra icke-vita människor”.

Läs mer: Sportens Black Power-ikon hyllar antirasistisk gest

Colin Kaepernick i sin rasismprotest flankerad av sympatiserande lagkamraterna Eli Harold och Eric Reid. Foto: Marcio José Sanchez/AP

Tilltaget fick stort stöd från andra aktiva och före detta idrottsstjärnor, liksom från en rad politiker inklusive dåvarande presidenten Barack Obama. Men kritiken var minst lika stor med allt från invändningar som att politik och idrott inte hör ihop till att Kaepernick skulle ha gett uttryck för så kallad omvänd rasism.

Läs mer: Fotbollsstjärna senast att visa stöd till Kaepernick

Trump, som Kaepernick kallat ”öppet rasistisk”, har föreslagit att 29-åringen lämnar USA om landet inte passar och omfamnat uppgiften om att den tidigare stjärnan är fortsatt kontraktslös för att NFL-lagen är rädda för hans karakteristiska Twitterattacker. Under hans drygt sju månader i Vita huset har rasistiska, även nazistiska, organisationer vädrat morgonluft och mobiliserat flera protester som mött antinazistiska motdemonstranter i samband med avlägsnanden av diverse sydstatsmonument.

Läs mer: NFL-lagen nobbar stjärnan som knäböjde mot rasism

Det finns idrottsliga argument för att inte värva Kaeperninck, det vill säga att han efter sex raka NFL-säsonger inte skulle vara tillräckligt bra för något av de 32 lagen. Å andra sidan har lag under säsongsvilan värvat quarterbackar som var bänkade hela förra året och Kaepernicks fjolårsstatistik är bättre än arton andra kontrakterade spelare i samma position, enligt Washington Posts statistiska genomgång.
