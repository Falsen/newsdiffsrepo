Stephens och Keys i final i US Open
Kristin Groth/TT

Sloane Stephens vann första semifinalen i US Open mot Venus Williams med siffrorna 6–1, 0–6, 7–5.

– Jag har ingen aning om hur jag gjorde det ... bara hårt arbete, säger Stephens.

Hon hyllar sin motspelare efter matchen, där det sista setet blev en nagelbitare.

– Jag är hedrad att spela samtidigt som en av sportens stora. Hon är den mest älskvärda, den mest eleganta spelaren, säger hon efter vinsten, skriver AFP.

Stephens var borta nästan ett år efter en fotoperation förra sommaren. För bara sex veckor sedan var hon rankad som nummer 950 i världen, inför US Open var hon rankad 83:a.

– Om någon hade sagt när jag började min comeback att jag skulle ta mig till två semifinaler och en grand slam-final skulle jag ha svimmat, säger 24-åringen.

Det är första gången sedan 1981 som alla fyra spelarna i damernas semifinal är från USA, och det är första gången sedan 2002 som båda finalisterna är därifrån. 2002 var det Venus Williams som mötte sin syster Serena Williams.

Madison Keys tog hem segern mot Coco Vandeweghe med säkra 6–1, 6–2 och tog sig därmed till sin första grand slam-final. Detta trots en skada i ett ben som hon fick tejpa i mitten av andra set.

Keys har, precis som finalmotståndaren Stephens, nyligen varit borta från spel för att återhämta sig efter en operation, men nu tog det bara 66 minuter att slå motståndaren. Hon är väldigt nöjd med att ha tagit sig ända till finalen.

– Det känns fortfarande overkligt, jag skakar. Jag har många saker i mitt huvud just nu så jag har lite svårt att hitta rätt ord, men jag tror att jag spelade väldigt bra, säger hon efter matchen, skriver Reuters.
