Skoglund lägger stor vikt vid vikten
Lars Grimlund

Åtta av världens bästa boxare är inbjudna och den slutlige vinnaren får runt 85 miljoner kronor, hur mycket kvartetten som förlorar kvartsfinalerna får beror på hur bra de förhandlat med arrangörerna.

Det börjar med kvartsfinaler, vinnaren går till semifinal och i maj ska mästaren koras i en helt avgörande finalmatch

Med en vecka kvar till den sista invägningen inför mötet med engelske storfavoriten Callum Smith ser Erik Skoglund lätt och elegant ut när han finslipar formen inför matchen i Liverpool, som också är den första av de fyra semifinalerna.

Skoglund kliver upp på vågen i träningslokalen utanför Nyköping och vågen får inte visa mer än 79,832 kilo. Skoglund känner sig säker på att han inte når upp till den vikten, han har både strumpor och kalsonger på sig.

Boxningsexperten Olof Johansson har rest till Nyköping för att kontrollera ”7 day check weight”. Han tittar på displayen och konstaterar att vågen visar 77,9 kilo.

– Vi säger 78,0 det låter bättre, säger Skoglund med ett leende.

Den stora invägningen är dagen före match, då får Skoglund väga högst 76,204 kilo.

– Erik har alltid varit klockren, säger Johansson. Det är ganska imponerande att han tog sig ned på den här vikten så pass enkelt. Men han ska ned till 76,2 så den riktigt svåra sista biten är kvar.

Erik har tidigare tävlat i lättungvikt (79,3 kilo) men när han fick chansen att vara med i supermellanvikt i Super Series tvekade han inte.

– Det har varit en utmaning men det har gått bra. Min sambo är kostrådgivare och har ställt upp jättebra tillsammans med min fystränare. Jag sa att jag behövde bli starkare och snabbare än någonsin, de slog sina kloka huvuden ihop och jag har följt deras schema slaviskt, det har gett resultat.
