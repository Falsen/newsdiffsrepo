Rasmus Dahlin kan väljas först i NHL-draften
Sven Gustavsson

Senast och enda gången en svensk valts som etta i draften var 1989.

Då hette han Mats Sundin. Vad som hände sedan minns vi alla med glädje.

Men nu kan det snart vara dags för nästa svensk att väljas först.

Hetaste hockeynamnet i världen bland spelare födda senast 2000 och därmed aktuella för nästa draft, är Rasmus Dahlin. Frölunda-backen med rötterna i Trollhättan, som DN porträtterade för några dagar sedan.

Den kanadensiska tv-kanalen TSN rankar i alla fall Rasmus i topp.

Men framgången med svenska backar stannar inte där. TSN har även en svensk back som tvåa.

Adam Boqvist från Falun, som spelar i Brynäs, återfinns på andra plats på den lista av 62 spelare som TSN presenterar.

Craig Button skriver den kommenterande texten till listan och Rasmus Dahlin får honom att minnas en ung Victor Hedman, Tampa-backen som senaste säsongen nominerades till Norris Trophy som NHL:s bästa back.

När Button ser Boqvist kommer han att tänka på Erik Karlsson, Ottawas lagkapten, som också han nominerades till Norris i våras.

Inga dåliga spelare att jämföras med.

Det är inte ofta en back väljs som etta i draften, vilket ytterligare understryker vilken exeptionell talang Dahlin är. 17-åringen lyckades ju senaste säsongen med konststycket att spela i fyra olika landslag, allt från U17 upp till Tre Kronor där det blev två matcher.

Totalt finns det tolv svenskar listade bland de 62 bästa spelarna inför draften 2018. Bäste kanadensare kommer först på sjätte plats. Det har inte hänt sedan 1999 att en spelare från Kanada inte funnits med bland de fem första valen.

Läs mer: Sveriges största hockeytalang: Jag är inte aktuell för OS
