Stenberg sänkte Djurgården
Malin Fransson

Nu är hockeysäsongen officiellt i gång.

På torsdagskvällen var det seriepremiär i SDHL, svenska damhockeyligan, och i premiärmatchen möttes regerande svenska mästarna Djurgården och Luleå.

– En premiär är alltid lika speciell, och alla spelarna i laget var supertaggade, säger Djurgårdens Hanna Olsson som blev målskytt mot Luleå när hon gjorde 1–1-målet.

Matchen spelades i ishallen på Stora Mossen - samma arena där Djurgården för ett halvår sedan tog ett historiskt SM-guld.

I Djurgårdens guldlag var Rebecca Stenberg en av de mest framträdande spelarna, men när hon på torsdagskvällen återvände till guldarenan var det som motståndare.

Efter bara en säsong i Djurgården återvände Rebecca till Luleå - det lag som hon blev svensk mästare med 2016 - och redan i premiärmatchen visade Rebecca att hon har behållit vårens slutspelsform.

Rebecca Stenberg, som gjorde ett mål och assisterade till två, var isens bästa spelare och en stor anledning till att Luleå vann den jämna premiären.

Som premiärmatch var torsdagskvällens match ungefär som förväntad.

Stunder av bra spel blandades med en hel del slarv och tappade puckar, precis som det brukar vara i en premiär.

Luleå tog ledningen i slutet av den första perioden när Anja Stiefel - assisterad av Rebecca Stenberg - gjorde den svenska hockeysäsongens första mål i en tävlingsmatch.

Innan matchen var över hade publiken fått se ytterligare sex mål.

Efter att Rebecca Stenberg hade gett Luleå ledningen med 2–1 i slutet av den andra perioden var det Luleå som var i ledningen fram till matchens slut, men Djurgården gav aldrig upp utan fortsatte att jaga in i det sista.

Med två minuter kvar av ordinarie tid reducerade Djurgårdens lagkapten Molly Engstrom till 3–4, men närmre än så kom inte Djurgården.

– Det är aldrig kul att förlora, men det finns en hel del positivt att ta med sig från den här matchen. Jag tycker att vi stundtals förde matchen och vi var kreativa i anfallsspelet. Får vi några matcher till på oss kommer det här att bli riktigt bra, säger Hanna Olsson.

Läs mer: Djurgården satsar på heltidsanställd tränare
