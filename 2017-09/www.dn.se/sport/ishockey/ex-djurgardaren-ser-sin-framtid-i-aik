Ex-djurgårdaren ser sin framtid i AIK
Hans Jansson

Dick Axelsson är snabbast ut ur omklädningsrummet efter förmiddagens intensiva träningspass i Löfbergs Arena.

När vi sätter oss ner med hemvändaren säger han sig vara helt återställd efter den knäskada som förra säsongen höll honom borta från ishockeyn i fem månader.

– Jag får tacka läkarna som gått in och skrapat bort brosk i knät så bra att jag kan spela ishockey igen, säger han.

Dick Axelsson är en spelare som många haft en åsikt om genom åren.

Den spelskicklige och tekniske forwarden har förutom två SM-guld med Färjestad 2009 och 2011 även vunnit VM-guld 2013 och en ligatitel med Davos, men han har också en misslyckad NHL-satsning och ett infekterat bråk med Djurgården, som han tvingades lämna bakom sig.

30-åringen är dock en spelare som kan bryta mönstret och vinna matcher.

Kanske är det den spelartypen Färjestad saknat de senaste åren.

Värmlänningarna har missat semifinal tre år i rad.

– Jag ska vara en ledande spelare. Det är därför jag är här igen. Jag hoppas kunna bevisa att jag fortfarande är en av de bästa spelarna i SHL, säger han.

Stockholmaren från Sätra hade anbud från andra svenska klubbar när det stod klart att han skulle flytta hem igen, men Axelsson bestämde sig redan i april för att krita på ett kontrakt (1+1 år) med Karlstadklubben.

– Jag fick en otrolig kärlek när jag var här förra gången och kändes som man ville betala tillbaka. Det är ett lag som legat nära hjärtat hela tiden. Det är skönt att vara tillbaka i staden där jag vann två SM-guld, säger Axelsson.

Nu siktar han på att vinna ett tredje guld med värmlänningarna.

– Klart att vi ska vara med där uppe. Vi har alla tillbehör i verktygslådan som krävs. Bra spelare, coacher och ledning, säger Dick Axelsson.

Har du mognat som person under åren utomlands?

– Nä, det har varit samma hela tiden. Men livet ser lite annorlunda ut. Jag är sambo och har ett bonusbarn. Det är fantastiskt roligt, säger han.

Den irrationelle forwarden tycker att ishockeyn i SHL har blivit tråkigare de senaste åren.

– Ligan har blivit mer av spelsystem och defensiv, det är inte alls den offensiva hockeyn som det var för några år sedan. Det skiljer sig helt från Schweiz. Men vi ska nog kunna höja underhållningsvärdet på ligan igen, säger han och förklarar hur man ska bryta mönstret och luckra upp det defensiva tänket.

– Det gäller att våga på rätt ställe, men lyckas man inte kan det bli ett jäkla gnäll. Men målet måste vara att spela glad anfallshockey som publiken gillar, säger Axelsson som parallellt med sin satsning i Färjestad hoppas på att få chansen i Tre Kronor igen

Han spelade VM 2013 i Stockholm och VM i Minsk året därpå.

– Det hade varit otroligt roligt att få chansen. Det är väl enda gången man har möjlighet att få spela OS. Men jag har inte hört något från Rikard Grönborg (förbundskaptenen), säger Axelsson som planerar för en framtid i Stockholm.

Han och sambon håller på att renovera ett hus i Nacka och Axelsson vill spela de sista åren i Stockholm.

Men Djurgården lär inte bli aktuellt med tanke på hans bakgrund och historia där.

– ”Gnaget”, säger Axelsson. Jag spelade ungdomshockey där i några år. Hela min familj håller på AIK, säger Axelsson.

I en intervju med Färjstads hemsida berättade Axelsson att han var i kontakt med AIK innan han bestämde sig för värmlänningarna.

– Men om bitarna faller på plats kan jag tänka mig att stanna i Karlstad några år till. Vi får se vad som händer. Jag tar ett år i taget, säger Axelsson.

Färjestads hemvändare är också en spelare som tar stor plats på sociala medier.

Axelsson och Robin Figren är kanske de största svenska hockeyprofilerna på Twitter.

Stockholmarna känner varandra sedan barnsben och lirade ihop i Frölunda.

Men nu har det varit tyst ett tag.

– Det off season, säger Axelsson. Men tro mig, det kommer att bli en show under säsongen. Det blir mycket gliringar och jag kan lova att vi har högt i tak, säger han och Axelsson och skrattar.

Läs mer: Från treårsbus till olycka – en dag med Djurgårdens lagkapten
