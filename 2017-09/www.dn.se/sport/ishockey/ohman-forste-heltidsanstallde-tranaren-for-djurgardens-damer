Öhman förste heltidsanställde tränaren för Djurgårdens damer
Malin Fransson

När Roger Öhman i somras blev uppringd av en agent som frågade om han var intresserad av att träna ett damlag var annars hans spontana reaktion att svara nej.

– Jag har sett hur man i olika klubbar runt om i Sverige har behandlat tjejerna och det var inget som jag var beredd att vara en del av. I vissa klubbar är det fortfarande så att man bara har ett damlag för att det ska se bra ut och av respekt mot tjejerna ville jag inte sätta mitt namn på den typen av verksamhet, berättar Roger Öhman.

– Men efter samtalet med agenten pratade jag länge med K-G Stoppel (Djurgårdens vice vd) och insåg snabbt att det inte är på det sättet i Djurgården. Deras satsning är helhjärtad och seriös. Efter det samtalet flög jag upp till Stockholm och träffade Danijela Rundqvist och Nisse Ekman och mötet med dem förstärkte det Stoppel hade sagt.

Roger Öhman fick helgen på sig att fundera.

– För varje timme som gick under den där helgen kände jag hur min nyfikenhet växte, och det gjorde att beslutet att tacka ja till slut kändes självklart, berättar Roger Öhman.

– Fast att det skulle vara så här professionellt som det visade sig vara när jag väl började jobba hade jag inte ens kunnat drömma om.

Efter vårens SM-guld – Djurgårdens damlags första guld – kom beskedet att dåvarande tränaren Jared Cipparone skulle lämna klubben efter tre år som huvudansvarig.

När Djurgården gav sig ut på jakt efter en ny tränare var tjänsten omgjord. Klubben hade bestämt att man nu var redo att heltidsanställa en tränare.

– Tack vare det får Roger bra förutsättningar att förbereda alla träningar och han har tid till uppföljning. Det är något som våra tjejer förtjänar, säger sportchefen Nisse Ekman som tillsammans med verksamhetschefen Danijela Rundqvist har varit ansvariga för klubbens damhockeysatsning sedan den inleddes 2014.

Roger Öhmans tjänst är utformad på ungefär samma sätt som klubbens juniortränartjänster.

Det innebär att han utöver att ansvara för damlaget på dagtid jobbar med spelarna som går på klubbens hockeygymnasium – vilket i dag inkluderar både tjejer och killar.

– På det här sättet kan vi binda ihop hela verksamheten på ett bra sätt, säger Nisse Ekman.

Det börjar mörkna utanför Hovet.

I träningslokalen fystränar spelarna och Roger Öhman går omkring i lokalen med ett belåtet leende.

– De har tränat på riktigt bra under sommaren, konstaterar han.

avklarad väntar en av de sista isträningarna före torsdagskvällens säsongspremiär mot Luleå.

– Nummer ett för oss är att vi ska bli utveckla spelarna varje vecka och varje månad, säger Roger Öhman innan han blåser i gång träningen.

50-årige Roger Öhman har en lång spelarkarriär bakom sig, bland annat har han spelat i högsta serien med AIK och Malmö.

Efter spelarkarriären har han i elva år jobbat som tränare för Malmös J20-lag och under de senaste åren också varit ansvarig för klubbens juniorverksamhet.

Nu ansvarar han för första gången för ett damlag och han ser fram emot att säsongen ska dra i gång.

– Det gör man alltid. Nu är det dags att se var vi står, säger Roger Öhman.

Hur vill du att säsongens lag ska spela?

– Vi ska åka oerhört mycket skridskor och sätta press över hela banan. Vi ska vara det spelförande laget och behålla pucken inom laget. Det är det spelsättet som jag tror är mest utvecklande för spelarna – och det som kommer leda till framgång.

Läs mer: AIK-tränaren Emelie Berggren kombinerar tränarjobbet med brandkåren
