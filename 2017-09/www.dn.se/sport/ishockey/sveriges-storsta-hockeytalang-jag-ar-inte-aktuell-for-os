Sveriges största hockeytalang: Jag är inte aktuell för OS
Jens Littorin

Idrottens konstverk dyker ofta upp när man minst anar det.

Zlatan Ibrahimovic sätter en cykelspark från 30 meter mot England.

Roger Federer slår med ryggen mot nätet ett passerslag mellan sina egna ben som ställer Novak Djokovic.

En 16-åring med galler för hjälmen gör under sin debutsäsong i SHL ett hockeymål som inte bara får publiken i Scandinavium att resa sig upp och ge stående ovationer.

Rasmus Dahlins solonummer i den femte SM-kvartsfinalen mot Skellefteå i våras fick det förmodligen att vattnas i munnen på varenda NHL-scout. Alla som var där kommer att minnas målet.

Världens kanske just nu mest omtalade hockeytalang tittar lite blygt framför sig när han ombeds att beskriva hur han bar sig åt. Han förklarar att det mest går på instinkt och att om han sett en passning någonstans hade han passat en lagkamrat. Men det gjorde han inte. I stället åkte backen efter en riktningsförändring med pucken vid klubban diagonalt från försvars- till anfallszon. Där lurade han bort de båda Skellefteåspelarna Pontus Pettersson och Emil Djuse i en och samma dragning. Niclas Burström gick samma öde till mötes. Manövern satte honom i perfekt position framför Joni Ortio. Det snärtiga skottet satt uppe i målvaktens plockhandskryss.

En fullträff som han tänker på varje dag? Icke.

– Bara att glömma och gå vidare, säger Dahlin låter som många spelare brukar göra efter ett misstag eller en brakförlust.

Fast det är nog så han menar. Rasmus Dahlin tänker inte på vad som har varit utan på vad som ska komma, fast ändå inte.

Hur långt har han planerat sin karriär?

– Till i morgon, säger han och spricker upp i ett leende.

Dahlin tänker inte låta fjolårets framgång stiga honom åt huvudet. Skulle han skena iväg finns det lagkamrater där för att ta ner honom på jorden. Som yngst i Frölundalaget är det hans uppgift att samla in puckarna på isen efter träningen.

Den här dagen i Frölundaborg får han vänta länge innan den sista kompisen lämnar isen. Det ger å andra sidan Rasmus möjlighet att gnugga lite extra. Det gör han gärna och ofta. Han försöker träna på det han behöver bli bättre på. Just nu lägger han extra tid i gymmet. När det goda spelsinnet, de känsliga handlederna och den flytande skridskoåkningen får sällskap av lite mer muskler ska det bli ännu mer åka av.

Rasmus är född 2000, med ishockeyn i blodet. Pappa Martin spelade i allsvenskan för Mölndal och redan som tvååring följde han med till ishallen i Grästorp, ett litet hockeynäste ett par mil utanför Trollhättan. När han började skolan gick flyttlasset till Lidköping och det är där vid Vänerns strand han fostrades i HC Lidköping med pappa som tränare.

Lidköping är först och främst en bandystad, men Rasmus val av idrott var enkelt.

– Vi hade några årskullar som verkligen brann för hockey och som hade jättekul tillsammans. Det var ingen i laget som stack ut, det var laget som stack ut. Vi skapade en bra miljö och nu finns det många bra spelare från Lidköping i andra klubbar, säger Rasmus och förklarar att den vassa konkurrensen i pojklaget betytt mycket för hans utveckling.Jag spelar hockey för att det är kul och jag tror att det går bättre då.

Efter att laget vunnit den stora ungdomsturneringen GP-pucken i Göteborg tre av fyra år kände Frölunda till hans talang och efter att han gått ut nian flyttade han in i en egen lägenhet i Olskroken. Han mjukstartade i juniorlagen och fortsatte där när förra säsongen började, men efter jul insåg A-lagstränaren Roger Rönnberg att guldklimpen redan var mogen för större uppgifter. Dahlins förmåga att snabbt anpassa sitt spel till högre nivåer och snabbare spel är extrem.

När säsongen var slut hade han debuterat i A-laget, vunnit CHL, gjort drömmålet och representerat fyra svenska landslag: J17, J18, J20 och Tre Kronor.

Det hände rätt mycket?

– Det gick mycket bättre än jag förväntat mig. Jag siktade på att ta en plats i Frölundas J20-lag, så allt annat var egentligen bara en bonus. Jag tänkte inte så mycket, jag bara körde på och hade kul. Jag spelar hockey för att det är kul och jag tror att det går bättre då, så att man inte hakar upp sig på en massa saker, säger han.

Det finns en skolgång att sköta parallellt. Efter träningen hänger vi med Rasmus på spårvagnen som tar honom till Katrinelundsgymnasiet. Han har just börjat andra ring på Flexprogrammet, en utbildning som är specialanpassad för unga idrottare. Rasmus kommer att ta ett extra år på sig. Han hinner bara med ett par timmars skolgång per dag. Å andra sidan kommer skolböckerna att följa med honom i bussar och flygplan på väg till matcherna.

Han tycker det är bra att ha något annat att tänka på än bara ishockey. Å andra sidan är det ju hockeyn som är hans liv och har alltid varit. Frölunda har alltid varit hans favoritlag. Jovisst var det andra lag som hörde av sig när han skulle flytta från Lidköping, men de ringde förgäves.

– Jag har ju varit mycket och tittat på Frölunda, så det var väl aldrig aktuellt att jag skulle gå någon annanstans, säger han.

Vid sidan av rinken uppträder Rasmus Dahlin som vilken gymnasist som helst. På isen har han något moget och självklart över sig. Det går att förnimma vem han inspirerats av. Rasmus säger att Peter Forsberg var hans idol i unga år, men när "Foppa" slutade blev det Erik Karlsson. Han medger att det är Ottawastjärnan, den före detta Frölundaspelaren, med sin flytande skridskoåkning och offensiva backspel som är förebilden.

– Det går mer och mer åt det hållet. Det är som Erik många backar försöker spela i dag, säger Rasmus.

Då är vi osökt inne på framtiden och NHL. Om Rasmus säger att han bara tänker fram till morgondagen är hans framtida liv på andra sidan Atlanten något som andra talar om. Målet mot Skellefteå fick de NHL-scouter som eventuellt inte tagit så mycket notis om Frölundaspelaren tidigare att göra det.

I somras var han i USA på solsemester med familjen, men passade samtidigt på att delta i Newport Next Skills Competition, en tävling där unga hockeytalanger får möjlighet att visa sin färdighet. Vem vann? Svaret är givet.

Omgivningen var begeistrad och redan går tankarna till NHL-draften. På grund av sin låga ålder gick Rasmus inte att tinga i år. Det finns många som tror att Dahlin kommer att bli vald först nästa sommar. Bara en svensk har blivit det tidigare, Mats Sundin, när han valdes av Quebec 1989. Daniel Sedin (1999), Viktor Hedman (2010) och Gabriel Landeskog (2011) har gått som tvåor.

Går det att få Rasmus Dahlin att prata om NHL och framtidsdrömmar? Nej. Han har som sagt annat i tankarna.

– Den här säsongen siktar jag på att ta en plats i Frölunda. Vi ska vinna guld i år. Och så hoppas jag på att få spela junior-VM, säger han.

Du spelade i fyra landslag förra säsongen. Hur många blir det den här säsongen?

– Jag spelar i alla som jag blir uttagen till. Att få spela för Sverige är det finaste som finns. Det var otroligt kul att få vara i Tre Kronor mot Vitryssland.

Det finns en OS-turnering nästa år. Drömmer du om att få vara med där?

Framtidsfråga igen. Rasmus skruvar lite på sig, men det låter som att han ändå tänkt tanken.

– Nej till OS tror jag inte att jag kommer att vara aktuell.

Kanske inte. Men för en 17-åring som beskrivs som en av världens mest lovande ishockeyspelare lär det i så fall komma fler olympiska möjligheter.
