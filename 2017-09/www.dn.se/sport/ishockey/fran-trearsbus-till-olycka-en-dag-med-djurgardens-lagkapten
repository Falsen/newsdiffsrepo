Från treårsbus till olycka – en dag med Djurgårdens lagkapten
Hans Jansson

Noah Ridderwall är en busig treåring som inte tycker om sovmorgon och nästan alltid vaknar först i familjen.

– Han kör gasen i botten tills det är läggdags, säger hockeyproffset och skrattar.

Calle Ridderwall är gift med amerikanska Hannah från Chicago. De träffades när Calle spelade juniorhockey på andra sidan Atlanten.

Den här dagen är det Calle som har ansvaret att lämna på förskolan innan det är dags att ta bilen till träningen på Hovet.

– Det smidigaste sättet till Hovet är annars tvärbanan, men nu är den avstängd, säger Calle Ridderwall som bor i Liljeholmen.

Nu befinner vi oss i den slitna spelargången på Hovet. Innan vi tar oss uppför den branta trappan och genom en kodad dörr till omklädningsrummet stannar vi till vid en kapsåg.

Calle behöver fixa till skaften på klubborna som är några centimeter för långa när de kommer från fabriken.

– Jag är rädd om fingrarna och avskyr egentligen den här maskinen. Det skulle vara svårt att spela hockey och göra annat om något skulle gå snett, säger han.

Dagens ishockeyspelare ställer höga krav på utrustningen och klubban och skridskorna är verktygen som måste vara i absolut topptrim.

Calle berättar att han gör av med runt 25 klubbor under en säsong.

I omklädningsrummet, som i själva verket rymmer så mycket mer än duschar och klädskåp, finns taktikrum, tränarrum, en spelarlounge och andra utrymmen för massage och rehabilitering.

Omklädningsrummet är en arbetsplats så det är ytterst ovanligt att utomstående släpps in.

DN-sporten fick en rundvandring om vi lovade att inte kliva på det stora klubbmärket, Dif-skölden, på heltäckningsmattan.Det blir ett större ansvar när man har en bokstav på bröstet.

Calle Ridderwall kommer alltid i god till samlingarna inför träningarna och matcherna.

– När man kommer in här checkar man in i hockeymiljön och lämnar allt annat utanför. Jag brukar börja dagen med en kopp kaffe. Det gör väl alla svenskar när de kommer till jobbet, säger Calle när han visar oss runt i miljön som är långt ifrån toppmodern men trivsam.

Den 29-årige stockholmaren blev lagkapten under förra säsongen.

– Det blir ett större ansvar när man har en bokstav på bröstet. Jag försöker vara en brygga mellan spelgruppen och tränarna och se till att den kommunikationen fungerar så bra som möjligt, säger han.

Och ett visst ansvar för taktiken har han också fått.

I dag ska det snackas powerplay, spelet i numerärt överläge – en oerhört viktig del av ishockeyn där man både kan vinna och förlora matcher.

Förra säsongen var Djurgårdens sämst i hela SHL i den spelformen.

Calle samlar gruppen som ska spela powerplay.

Han ritar streck, bågar och kryss på taktiktavlan.

– Vi går igenom allas uppgifter. Powerplay handlar mycket om strategi och taktik. Alla måste vara synkade när vi är på isen. Vi förbereder oss så här inför alla motståndare, berättar Calle inför matchen mot Örebro.

Hockeyspelarna tillbringar en stor del av arbetsdagen i omklädningsrummet.

– Jag har aldrig räknat timmarna, men nu på försäsongen blir det betydligt mer tid här eftersom vi kör dubbla pass, säger Calle.

Den har dagen är det matchvärmning planerad på förmiddagen eftersom Djurgården har match i Köping på kvällen.

Det blev en hård matchvärmning.

Tempot är högt och liknar mer än vanlig träning. Målvakterna Adam Reideborn och Joacim Eriksson är först ut på isen och får slita hårt.

Efter det intensiva träningspasset äter spelarna och ledarstaben gemensam lunch och får sedan några timmar ledigt innan bussen ska avgå till Köping.

Calle Ridderwall åker hem till lägenheten.

– Jag brukar kolla på tv, läsa och döda tid helt enkelt. Alla har sina rutiner och jag brukar försöka sova någon timme. Viktigt för mig att jag måste duscha efter jag sovit.

När Calle är tillbaka på Hovet finns bussen på plats.

Spelarna lastar in sina stora trunkar och tar plats på övervåningen i bussen.

Ledarna sitter på undervåningen.

Resan till Köping tar knappa två timmar.

Några av spelarna somnar. Calle sitter längst bak och småpratar med Henrik Eriksson och Alexander Urbom.

Ishallen i Köping är en klassisk gammal ruffig hockeylada och rymmer 800 personer. Köping Hockey, som spelar i division 1, arrangerar matchen och många i den västmanländska orten vid den västra delen av Mälaren tar chansen att se elithockey.

Det är nästan fullsatt och publiken får se en smågrinig match som kryddas med flera slagsmål där både Djurgården och Örebro försöker sätta sig i respekt inför seriestarten.

Djurgården vinner matchen med 4-2.

– Vi gör en riktig dålig förstaperiod. Jag tycker båda lagen såg trötta ut. Det var alldeles för mycket känsla av en träningsmatch. Vi sa till varandra i första pausen att det var dåligt det vi gjorde och i den andra blev det tävling, säger Ridderwall.Jag blev stolt när två av våra gubbar stod upp för sina lagkamrater.

I andra perioden blir det också ett rejält slagsmål och i den tredje smäller det igen.

– Jag blev stolt när två av våra gubbar stod upp för sina lagkamrater. Det blev två fajter därute och vi accepterar inte att man gör ojusta grejer även när det är träningsmatch. Det bevisar att vi är en tajt grupp som bryr sig om varandra, säger Ridderwall.

DIF-kaptenen kan inte fullfölja matchen utan tvingas lämna isen i andra perioden då han träffas av en klubbspets i ögat.

En ren olyckshändelse ska tilläggas. En spelare har dock alltid ansvar för sin egen klubba.

– Killen var ångerfull och bad om ursäkt direkt, det är sånt som händer, säger Ridderwall.

En del av eftersnacket handlar om Ridderwalls ögonskada som kunde ha slutat riktigt illa.

– Jag såg lite suddigt och utan ordentlig syn är det svårt att hantera puck, speciellt som det går så fort ute på isen. Det var omöjligt att spela vidare, säger Ridderwall.

Men Calle får ett lugnande besked att ögat klarat sig bra.

På väg hem i bussen till Stockholm pratar lagets kaptener (förutom Calle är Henrik Eriksson, Andreas Engqvist och Markus Ljungh assisterande) igenom matchen med tränarna.

– Vi har alltid ett möte med tränarna efteråt.

I bussen serveras också matlådor, depåerna behöver fyllas på.

Vid midnatt är Calle Ridderwall hemma igen och dagen därpå stämplar han in på Hovet igen.

Djurgårdens försäsong börjar närma sig slutet.

– Det känns bra, jag och alla andra i laget ser fram mot att spela tävlingsmatcher. Det är bara nedräkning till SHL-starten nu, säger han.

Vad ska man då förvänta sig av Djurgården 2017/2018?

Förra säsongen försvann Dif i åttondelsfinalen mot Färjestad.

– Det var absolut en serie som vi kunde ha kommit ut som vinnare ifrån. Det som avgjorde var att Färjestad hade hemmaplan. Vi gjorde ändå en bra avslutning på säsongen med tanke på hur det såg ut i början, säger han.

Med knappa två veckor kvar till seriepremiären mot HV71 tycker Dif-kaptenen att det ser och känns bra i truppen.

– Vi har samlat på oss erfarenhet, det känns stabilare och tryggare. Vi har fått in några härliga grabbar som inte var här förra året och som kommer att bidra på ett positivt sätt, säger han och räknar upp namnen som kommit.

– Andreas Engqvist är en spelare som alla djurgårdare känner till sedan han var här förra gången. Nu har han samlat på sig massor av erfarenhet från andra ligor. Sedan har vi ett gäng grabbar som inte är lika kända.

– På backsidan har vi fått in Marcus Fagerudd, Tom Nilsson, Jesper Pettersson och William Lagesson. Och sedan Jocke Eriksson i kassen. Mest förstärkningar till försvaret och där finns det stora möjligheter för de som kommit att kliva in och ta en stor roll. De har kört bra på träningarna och visat på matcherna att de spelar fin hockey.

På måndag ansluter också forwarden René Bourque från Colorado Avalanche med 18 NHL–säsonger på meritlistan.

– Det är en mycket meriterad spelare som kommer att bidra med spets som vi kommer att behöva under en lång säsong.

Läs mer: Djurgårdens nyförvärv har 725 NHL-matcher på sitt CV

När vi pratar spelsätt och målsättning säger Calle Ridderwall:

– Publiken kommer att få se ett klasiskt Djurgården med tufft hårt spel. Historiskt har vi kört ner motståndarna med hårt jobb och är svåra att möta. Vi kommer att fokusera på att bli ännu bättre på hemmaplan. Det är viktigt att vi gör Hovet till vår borg, säger Ridderwall och fortsätter:

– Fansen och alla andra ska känna att vi bryr oss om vår hemmaarena. Självklart är målet att göra Hovet till en svår plats för de andra lagen i SHL, säger han.Det är viktigt att vi gör Hovet till vår borg

Djurgården hade svårt med effektiviteten förra säsongen.

– Vi är ett lag som kan spela länge i anfallszon och är starka längs sargerna. Självklart gäller det att vi sätter chanserna när de kommer. Effektiviteten är något vi pratar och tränar på dagligen.

Och till sist, målsättningen.

– I slutändan är målet att vinna SM-guld. Men samtidigt är vi en grupp som jobbar mycket med delmål. Det är lite lättare att fokusera på delmål, eller som Marcus Fagerudd så klokt sade på en samling:

– Varför ska man försöka hoppa över en tiometersmur när man kan bygga en trappa.

Det är där Djurgården börjar.
