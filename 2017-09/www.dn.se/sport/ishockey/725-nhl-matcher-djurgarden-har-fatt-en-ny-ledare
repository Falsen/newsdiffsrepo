725 NHL-matcher – Djurgården har fått en ny ledare
Hans Jansson

Den tuffe forwarden hann aldrig fram till måndagens träning utan fick i stället träffa Djurgårdens läkare, tränare och materialförvaltare som visade nykomlingen runt i den nya miljön på Hovet.

Han provade ut en matchtröja, men vilket nummer han får är inte bestämt.

När det stod klart att René Bourque inte skulle få något nytt NHL-kontrakt ville han fortsätta spela ishockey på en hög nivå.

Han spelade i Colorado Avalanche senaste säsongen där Gabriel Landeskog är lagkapten.

– Jag pratade med honom många gångar och han hade bara goda saker att säga om Djurgården och Stockholm. Han hjälpte mig mycket, säger René Bourque när vi träffar honom i omklädningsrummet bara några timmar efter att han landat i Sverige.

Kanadensaren kom ensam till Stockholm.

Nästa vecka kommer hustrun och de två pojkarna.

Hunden får dock stanna hemma i Chicago.

– Jag ville komma till en säker stad som är bra för min familj. Att alla pratar engelska i Sverige och det var en viktig del. För familjen kändes det bäst att komma hit, säger han.

Som spelare beskriver han sig själv som en bra skridskoåkare, stark längs sargen och i hörnen.

– Det kommer att bli ett annat spel på den större rinken här i Europa. Jag spelade collegehockey på stor is och det ska bli intressant att se hur jag klarar omställningen nu, säger Bourque.

Kanadensaren kommer att vara en viktig pjäs och få en stor roll i Djurgårdens lagbygge då han ska ersätta långtidsskadade Daniel Brodin.

– Jag tror inte att Djurgården vill ha mig till något annat än i en stor roll. Jag vill vinna matcher och mästerskap och vara en bra spelare, säger René Bourgue.

En flytt till Europa ökar också möjligheten för den rutinerade forwarden att komma med till OS i Sydkorea 2018 där NHL–spelarna nu med all sannolikhet inte kommer att få delta.

– Det var också en stor anledning till att jag ville spela i Europa. Jag har växt upp med olympiska spelen och de hade varit fantastiskt att få vara med och spela hockey och gå på en invigning som jag bara sett på tv, säger Bourque som spelat en VM-turnering tidigare.

– Tyskland 2010, men det gick ingen vidare för oss (Kanada åkte ut i kvartsfinal mot Ryssland). Men det var en bra erfarenhet, säger han.

Det meriterade nyförvärvet kommer att träna med Djurgården för första gången på tisdagen.

Och enligt tränaren Robert Ohlsson är han högaktuell för spel i träningsmatchen borta mot Linköping på torsdag.

– Han tränar tisdag, onsdag och sedan ska han spela på torsdag. Tanken är han ska träna på ordenligt till premiären den 16 september, säger Djurgårdens tränare Robert Ohlsson.
