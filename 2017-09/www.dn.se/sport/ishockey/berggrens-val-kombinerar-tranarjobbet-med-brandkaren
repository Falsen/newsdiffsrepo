Berggrens val: Kombinerar tränarjobbet med brandkåren
Malin Fransson

Hösten är här och därmed är det också dags för hockeypremiärer.

På lördag spelar AIK sin första SDHL-match för säsongen när de möter Brynäs på hemmais.

I båset står för tredje säsongen i rad Emelie Berggren.

En roll hon kastades in för två år sedan och som hon då trodde var tillfällig.

– Det tror jag ibland fortfarande, men jag har visst svårt att släppa hockeyn. Den ligger mig väldigt varmt om hjärtat och jag trivs som tränare, säger Emelie Berggren.

Det var strax före seriepremiären hösten 2015 som AIK:s tänkte huvudtränare Jan Tauberman tvingades kliva av på grund av hälsoskäl.

Goda råd var dyra och i det läget vände sig klubben till OS-medaljören Emelie Berggren.

Trotjänaren Emelie Berggren hade en lång spelarkarriär i AIK bakom sig, men hennes tränarerfarenhet var begränsad. På meritlistan fanns bara en säsong som tränare för klubbens juniorlag.

Dessutom hade hon börjat jobba som brandman med oregelbundna arbetstider.

När AIK var i nöd var det ändå en självklarhet för henne att säga ja.

Sedan dess har hon blivit kvar.

Inför den här säsongen heltidsanställer Djurgården och Brynäs sina tränare. Önskar du att du fick den möjligheten?

– Jag blev erbjuden en heltidstjänst – om det var inför förra säsongen eller inför min första säsong minns jag faktiskt inte – men eftersom planen aldrig har varit att jag skulle stanna så här länge tackade jag nej den gången, säger Emelie Berggren.

– Med facit i hand hade det kanske varit bättre om jag sagt ja till den tjänsten, men samtidigt ångrar jag mig inte eftersom jag trivs väldigt bra med mitt jobb och skulle sakna det.

Hur får du vardagen att fungera?

– Nästa fråga, säger Emelie med ett skratt.

När skrattet klingar ut fortsätter hon:

– Det funkar tack vare att jag har väldigt bra hjälp från brandkåren. Det är många av killarna som byter med mig så att jag kan vara med på alla matcher. Jag brukar missa någon träning i veckan när jag jobbar natt, men i övrigt går det bra att kombinera de två. Sedan är det klart att jag under sommaren tar mindre semester och sparar semesterdagar som jag tar ut under hockeysäsongen.

Förra säsongen slutade AIK femma i serien men åkte ut direkt i slutspelet efter att ha förlorat med 0–2 i matcher i kvartsfinalen mot Linköping.

– Delar av förra säsongen kändes det tufft och tungt, men inför den här säsongen är känslan helt annorlunda. Alla spelarna är väldigt engagerade och måna om sin egen utveckling och om lagets utveckling, säger Emelie Berggren.

– Sedan är det klart att det här är en OS-säsong också påverkar. Vi har sex spelare som har som mål att komma med i OS-truppen och de drar säkert med sig de andra också i sin vilja att göra sin bästa säsong någonsin.

Läs mer: Öhman förste heltidsanställde tränaren för Djurgårdens damer
