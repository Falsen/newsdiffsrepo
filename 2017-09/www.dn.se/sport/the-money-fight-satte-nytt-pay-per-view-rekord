”The Money Fight” satte nytt pay-per-view-rekord
Sven Gustavsson

Floyd Mayweathers sista match fram till den imponerade raden 50 vunna matcher av 50 möjliga, där han slog Rocky Marcioanos 49–0, var en rekordmatch på många sätt.

Den kallades inte alls oväntat för ”The Money Fight” (”Pengafajten”). Mayweather var garanterad 100 miljoner dollar för att enbart avbryta sin pensionering och göra comeback för en match till.

Hans motståndare, MMA-stjärnan Conor McGregor, var på samma sätt garanterad 30 miljoner dollar. Pengar han aldrig varit i närheten av i sin vanliga verksamhet i organisationen UFC.

Nu har också siffror kommit på hur många tittare som var villiga att betala för att se matchen, som avgjordes i Las Vegas natten till söndagen svensk tid, på tv.

Enligt UFC:s ordförande Dana White betalade 6,5 miljoner för att se matchen på pay-per-view.

Det tidigare rekordet för boxning var Mayweathers match mot Manny Pacquiao 2015. Då betalade 4,6 miljoner för att se den.

Det är sportsnet.ca som bland annat rapporterar om rekordsiffrorna och skriver även att det behövdes 5 miljoner beställare för att matchen skulle gå med vinst. En marginal som nåddes med råge.

Men även om 6,5 miljoner tittare är imponerande stannar inte tittarsiffrorna där. En digital säkerhetsfirma har tagit fram uppgifter på att det fanns 239 olika illegala strömningstjänster att använda sig av för att se matchen.

Dessa gjorde att ytterligare 2,93 miljoner människor såg matchen.

Totalt alltså 9,43 miljoner tittare. Dubbelt så många som såg fajten Mayweather–Pacquiao 2015.

6,5 miljoner laglydiga tittare stämmer dock inte helt. Det var så många som betalade för att se matchen, som bland annat kunde beställas via UFC.tv. Men beroende på tekniska fel just där har nu kraven på att få tillbaka pengar haglat över kanalen.

Hur som helst kommer boxarna att kunna räkna in ytterligare en massa dollar efter de tio rondernas jobb i ringen.

Priset för PPV var 99,95 dollar, strax under 800 svenska kronor, vilket uppskattningsvis ger Mayweather ytterligare drygt 300 miljoner dollar till de garanterade 100.

McGregor får ytterligare runt 100 miljoner dollar.

Läs mer: Krönika Johan Croneman: Efteråt var alla superglada, supernöjda och superrika
