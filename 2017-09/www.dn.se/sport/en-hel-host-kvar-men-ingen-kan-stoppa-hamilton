Sven Gustavsson:   En hel höst kvar – men ingen kan stoppa Hamilton
Sven Gustavsson

När Europa-svängen i formel 1 ska summeras, för att dra slutsatser inför säsongens sju sista tävlingar, sticker jag ut hakan och skriver att Lewis Hamilton kommer att blir världsmästare.

Ferrari har verkligen utmanat Mercedes den här säsongen. Så mycket att Lewis Hamiltons seger på Monza på söndagen faktiskt var den första för året när en förare vinner två lopp i rad. Så jämnt har Ferrari, läs Sebastian Vettel, gjort VM hittills. Men mer än så blir det inte.

Hamiltons seger betydde också att britten övertog VM-ledningen från Vettel.

Ska man titta på säsongsavslutningarna de senaste fyra åren, kommer inte Vettel att ha en chans att utmana. Det visade ju också resultatet på Monza, där de båda Mercedesförarna var 36 respektive knappt 32 sekunder före Vettel. I formel 1-världen stavas det utklassning.

Lewis Hamiltons säsongskurva har sett annorlunda ut de senaste säsongerna. När han vann VM 2008 vann han bara ett lopp av de sista sju. Omkörningen i en av de sista kurvorna på Interlagos i sista loppet räckte ändå för att med mycket liten marginal ta titeln före Felipe Massa.

De senaste fyra åren har det sett helt annorlunda ut. Hamiltons tid numera är hösten.

När han vann VM andra gången 2014 var han oslagbar på slutet. Han vann sex av de sju sista loppen och var tvåa i det sjunde. Den enastående avslutningen lär knappast Ferrari tillåta att han gör i år.

2015 när Hamilton tog sin tredje titel avslutade han med ett brutet lopp i Singapore innan han vann tre raka och blev tvåa i de tre sista.

I fjol avslutade han med fyra raka segrar, men hann ändå inte i fatt Nico Rosberg.

Europaloppen har gått som vanligt för Hamilton i år. Han har vunnit fyra lopp och där har de legat de senaste åren, förutom i fjol då han vann fem. Då var det å andra sidan tio lopp i Europa mot nio i år.

Inte bara Mercedes fart utan också tillförlitligheten talar för Hamilton, som ännu inte brutit ett lopp i år.
