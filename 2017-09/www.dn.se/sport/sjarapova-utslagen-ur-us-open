Sjarapova utslagen ur US Open
TT

Maria Sjarapova räddade tre matchbollar. Men på den fjärde slog ryskan ut.

Det blev slutet för Maria Sjarapovas comeback på den stora scenen. 30-åringen var fri att tävla igen i april efter att ha avtjänat en dopningsavstängning på 15 månader. Hon fick ett wildcard till US Open av arrangören på grund av sin dåliga rankning (146) och slog ut världstvåan Simona Halep i första omgången.

Sjarapovas återkomst efter avstängningen har varit omstridd. Exempelvis kritiserades behandlingen av ryskan under US Open av Caroline Wozniacki. ”När någon kommer tillbaka från en dopningsdom och spelar på centercourten kan man gott ifrågasätta det”, sa danskan.

I åttondelsfinalen mot Anastasija Sevastova vann Sjarapova första set men tappade greppet ju längre matchen led. Hon blandade 42 vinnare med 51 oprovocerade misstag – den statistiken i skiljeset var avslöjande 4–18.

– Hon spelade otroligt i första och andra set och jag fortsatte kämpa och sprang på varenda boll. Tredje set kunde ha gått hur som helst, säger ryskan.

Sevastova är klar för sin andra raka kvartsfinal i US Open. Där väntar hemmaspelaren Sloane Stephens, som besegrade tyskan Julia Görges med 6–3, 3–6, 6–1.Även nioseedande amerikanskan Venus Williams är klar för kvartsfinal efter seger mot spanjorskan Carla Suárez Navarro, rankad 35, med 6–3, 3–6, 6–1.

Hon får möta 13-seedade Petra Kvitova, Tjeckien, som slog ut den spanska Wimbledonvinnaren Garbine Muguruza i två raka set, 7–6, 6–3.

I dubbel är Johanna Larsson och hennes partner, nederländska Kiki Bertens, vidare till tredje omgången.

Segern mot amerikanskorna Julia Boserup och Nicole Gibbs togs i två set, med siffrorna 6–2, 6–3.

I tredje omgången möter Larsson och Bertens de tjeckiska spelarna Lucie Hradecka och Katerina Siniakova

Robert Lindstedt och dubbelpartnern Jordan Thompson är klara för åttondelsfinal efter 7–6, 6–1 mot John Millman/Ken Skupski.

Läs mer: Shapovalovs saga över i US Open – men vann beundran hos publik och Mats Wilander
