Hammarby hoppar av bandyns elitserie
Lisa Edwinsson

I fjol var det AIK som saknade spelarunderlag och drog sig ur högsta serien. I år Hammarby.Medan AIK är på frammarsch igen och rekryterar spelare på löpande band får Hammarby inte ihop en trupp till årets bandysäsong i elitserien.

På måndagen kom beskedet att vårens semifinallag inte kommer till spel i elitserien 2017–18.

– Vi har konstaterat att vi inte har något underlag, säger Patric Rubin, ordförande i Hammarby IF:s bandysektion.

Vad beror avhoppen på?

– Jag har inte den bästa insynen i det, men det jag förstår är att man har valt andra klubbar av bland annat ekonomiska skäl.

Hur påverkar detta bandyn i Stockholm?

– Det är synd för dambandyn. Vi har en stark flickverksamhet, det är viktigt för de yngre att ha en målsättning att ta sig uppåt. Men det har varit tuffa förhållanden när det gäller träning, sena träningstider och dåliga träningstider i allmänhet. Det är ett jättebekymmer.

Hammarby har bland annat tappat landslagsspelarna Linda Odén och Anna Widing till rivalen AIK. Anna Fosselius gick till Västerås i maj.

– Att allt inte har varit perfekt har vi vetat om, men jag blev ändå överraskad, säger Rubin om vägen fram till måndagens besked.

Hur har spelarna tagit emot det?

– De har varit väl med i dialogen och varit informerade under hela processen.

Planen nu är att i stället få ihop ett lag till allsvenskan.

För att fylla den vakanta platsen i elitserien har Svenska bandyförbundets tävlingskommitté, utefter en rangordning från fjolårets resultat, frågat nio föreningar om de vill ha seriens åttonde plats.

Senast på torsdag vill förbundet ha ett svar. De tillfrågade klubbarna är, i tur ordning: Skirö, Grycksbo, Härnösand, Västerstrand, Sunvära, Umedalens IF, Uppsala Bois, Tranås Bois och Mölndal.
