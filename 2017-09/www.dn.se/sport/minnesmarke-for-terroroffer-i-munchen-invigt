Minnesmärke för terroroffer i München invigt
TT-AFP

Tysklands och Israels presidenter Frank-Walter Steinmeier och Reuven Rivlin närvarade vid ceremonin i den olympiska parken, där svartvita fotografier av idrottarna och den tyske polis som dog i en misslyckad räddningsaktion avtäcktes.

Ilana Romano, änka efter tyngdlyftaren Yossef Romano, sade att familjernas kamp för ett minnesmärke under årtionden bemötts med ”antisemitism och brist på medkänsla” och att det var ”mycket rörande” att till slut få se det förverkligas.

Rivlin påminde om att flera av offren var barn till överlevare av Förintelsen och att det internationella samfundet är skyldigt deras minne att visa beslutsamhet i kampen mot terrorismen.

– Minnesmärket vi inviger i dag skickar en signal över hela världen: vi får inte ge vika för terrorn oavsett om det är i Barcelona, London, Paris, Berlin, Jerusalem eller på någon annan plats, sade han.

Steinmeier hoppas att minnesmärket ska hjälpa till att läka det sår som legat öppet i 45 år.

– Alltför länge har offrens minne överskuggats av förövarnas (dåd) i det allmänna medvetandet, sade han.
