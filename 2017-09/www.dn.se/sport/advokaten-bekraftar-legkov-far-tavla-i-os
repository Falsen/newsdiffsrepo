Advokaten bekräftar: Legkov får tävla i OS
Anna Kyringer

Den 23 december förra året stängdes Alexander Legkov och fem andra ryska skidåkare av som en konsekvens av McLaren-rapporten.

Rapporten pekade på systematisk rysk dopning under OS i Sotji 2014, där Legkov vann guld på femmilen.

Legkov har dock aldrig lämnat några positiva dopningsprover och han har kämpat hårt för att få avstängningen upphävd. Han lyckades inte i vintras och fick inte delta i skid-VM i Lahti.

På fredag kommer dock idrottens skiljedomstol, Cas, att meddela att Legkov är fri att tävla från 1 november i år. Det bekräftar Legkovs advokat Christof Wieschemann till NRK på torsdagskvällen.

– Hela beslutet kommer att publiceras i morgon. Jag fick det på förhand, skriver Wieschemann i ett mejl till NRK.

Detsamma gäller Jegvenij Belov. Han är också fri att tävla från den 1 november, enligt advokaten.

Expressen var först med uppgiften att Alexander Legkov får tävla igen.
