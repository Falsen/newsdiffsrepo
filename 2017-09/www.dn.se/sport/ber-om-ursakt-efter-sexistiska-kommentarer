Ber om ursäkt efter sexistiska kommentarer
TT

Tennisspelaren Fabio Fognini, som fick respass i första omgången av US Open, förolämpade domaren Louise Engzell med sexistiska kommentarer under matchen vilket ledde till att han senare kastades ur dubbelturneringen. Han är avstängd tills vidare i Grand Slam-sammanhang och riskerar att missa Australian Open i januari.

– Jag ber om ursäkt till alla. Inte bara till domaren eftersom jag redan bad om ursäkt till henne i New York, men till alla människor som kände sig förolämpade. Framför allt kvinnor, jag har inget emot dem. Inte bara italienare, utan hela världen vet vad som hände och reaktionerna och kritiken har varit stor, säger Fognini till Sky Italia enligt Tennis World USA.

Fognini är gift med tennisspelaren Flavia Pennetta och har en son.

– Att bli beskriven som sexistisk sårar mig, för det är inte sant. Jag är pappa, make, jag har en mamma, en syster, jag älskar och respekterar alltid, så jag är väldigt ledsen.

Fognini, rankad 26:a i världen, är känd för att ofta tappa humöret på tennisbanan.

– Det är min begränsning. Jag är medveten om det och jag jobbar med en mental tränare, säger han.

– Jag grät när jag var ensam, jag erkänner det. Jag grät för jag vet att jag inte är så här egentligen.
