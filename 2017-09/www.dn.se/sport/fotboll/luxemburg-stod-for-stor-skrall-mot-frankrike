Luxemburg stod för stor skräll mot Frankrike
Erik Nilson

0–0 brukar sällan vara ett intressant resultat. Men i matchen mellan Frankrike och Luxemburg i Toulouse var det sannerligen det.

I första halvlek dominerade fransmännen tillställningen helt och hållet. Men Jonathan Joubert i Luxemburgs mål räddade allt. Kylian Mbappé, som nyligen köptes av PSG för 1,7 miljarder, gjorde sin första A-landskamp från start och skapade flera chanser. Han byttes märkligt nog ut i andra halvlek.

Luxemburgarna rensade och blockerade alla skott som man fick emot sig. I den 79:e minuten var Luxemburg till och med nära att ta ledningen när Luxemburgs bästa spelare för kvällen, Gerson Rodrigues, sköt i stolpen. Innan dess blev han dessutom frispelad med den franska målvakten Hugo Lloris, men felaktigt avblåst för offside.

Frankrike, med världsstjärnor som Paul Pogba och Antoine Griezmann, tryckte på för ett mål och sköt totalt 32 skott (jämfört med Luxemburgs 3) under matchen. Men det lilla landet i Centraleuropa, med drygt 100 gånger färre invånare än Frankrike, höll ut och stod för den största skrällen i sin fotbollshistoria.

Jublande ledare och spelare kramades om när den makedonske domaren Aleksandar Stavrev blåste av. Den franska tidningen Le Parisien konstaterar att det var 103 år sedan Frankrike tappade poäng mot Luxemburg.

Publiken på fjolårets EM-arena Stadium de Toulouse buade ut hemmalaget efter det snöpliga resultatet, men den franska förbundskaptenen Dider Deschamps var åtminstone nöjd med att inte längre ligga tvåa i gruppen.

– Vi är i en bättre situation nu än vi var i juni, även om vi är besvikna i kväll, sade han efter matchen.

Sverige, som tidigare under kvällen slog Belarus med 4–0, möter Luxemburg på Friends arena i nästa omgång av VM-kvalet den 7 oktober. I och med Frankrikes poängtapp har Sverige fortfarande chans att ta förstaplatsen i gruppen och gå direkt till VM i Ryssland nästa år.

Tabell grupp A1. Frankrike8521+1017p2. Sverige8512+1116p3. Nederländerna8413+513p4. Bulgarien8404–412p5. Luxemburg8125–105p6. Belarus8125–125p

Johan Esk: Stor och viktig seger – på flera sätt
