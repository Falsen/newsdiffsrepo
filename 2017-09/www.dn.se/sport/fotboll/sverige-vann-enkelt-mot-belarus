Sverige vann enkelt mot Belarus
Anders Sännås Lundqvist

Emil Forsberg angav tonen genom att öppna målskyttet, spela fram Marcus Berg till det tredje målet, och sedan greja en straff i slutminuterna, som Andreas Granqvist förvaltade.

– Vi hade snackat om att vi skulle söka oss in i ytor bakom deras backlinje, och det fungerade ju bra, sade Forsberg, som gång på gång löpte in från vänsterkanten.

– Och vi vann stabilt, det var ju det vi hade kommit hit för att göra.

Kände ni någon press, med tanke på förlusten i Bulgarien?

– Nej, det gjorde vi inte. Vi vet hur bra vi är när vi går ut och har roligt. Och det tyckte jag vi visade större delen av matchen.

Nu väntar avslutningen mot Luxemburg och Nederländerna. Hur ser du på fortsättningen?

– Allt står på spel. Men det är bara att gå ut och njuta. Det ska bli skitroligt.

Straffen som du fixade. Var det givet att Granqvist skulle slå den, med tanke på att du missade senast?

– Ja, det är andra som ska ta straffarna nu.

Det var ingen bra svensk öppning. Svenskarna satte sig själva i problem. Första kvarten var sämre än det vi såg i Sofia i torsdags.

Förbundskapten Janne Anderssons val att ersätta Albin Ekdal med Sebastian Larsson innebar att Sverige inledningsvis tappade en central mittfältare som prioriterade ta bollen framåt. Larsson hade närmast en städroll framför mittbackarna.

Men efter 18 minuter kom svenskt 1–0. Högerbacken Mikael Lustig såg att Emil Forsberg löpte in hela vägen från vänsterkanten och slog den första långa bollen på djupet. Forsberg tog ner och kunde i samma moment runda målvakten och rulla bollen i tomt mål.

Fem minuter senare kom 2–0. Sverige pressade högt. Först Jakob Johansson och sedan Christoffer Nyman stressade motståndarna till misstag. Utdelningen blev ett friläge för Nyman som avslutade behärskat i nättaket. Hans första landslagsmål.

I den 29:e minuten var Emil Forsberg nära att öka på ledningen. En frispark från 30 meter tog i ribban.

Efter 37 minuter kom i stället 3–0. Sverige drog upp motståndarnas backlinje. Sedan slog Victor Nilsson Lindelöf den långa bollen in bakom backlinjen. Emil Forsberg hade på nytt trampat in från kanten, tog emot och spelade snett inåt till Marcus Berg som rullade bollen i öppet mål.

Det var ingen stor match under den första halvleken. Men Sverige utnyttjade möjligheterna mot den tröga backlinjen, fyra chanser tre mål.

I andra halvlek dominerade Sverige mot ett Belarus i spillror. Men den där tempohöjaren som hade skjutit motståndaren i sank saknades.Klart man måste använda sin erfarenhet och hjälpa laget så gott det går.

Det skulle dröja ända fram till matchminut 84 innan Sverige kunde göra 4–0. Emil Forsberg blev nerdragen i straffområdet.

Och Forsberg, som missade från elva meter i Sofia i torsdags, fick nu släppa straffen till lagkaptenen Andreas Granqvist. Och ”Granen” var hur säker som helst. Väntade ut målvakten och placerade in bollen i högra hörnet.

Minuten senare borde inhopparen Isaac Kiese Thelin ha ökat på ledningen. Iskallt växelspel med Victor Claesson innebar att målvakten var på väg mot hörnflaggan. Men en försvarare kunde rensa skottet på mållinjen.

Förbundskapten Janne Andersson öste beröm över Sebastian Larssons insats.

– Klart man måste använda sin erfarenhet och hjälpa laget så gott det går. Jag har ju en del landskamper under bältet, sade Larsson.

– Sedan ändras man. Jag är en helt annan spelare idag än jag var när jag kom in i landslaget. Och jag trivs med det, trivs med att ta en annan roll.

Andersson sade att han ser Larsson som en central mittfältare i fortsättningen.

– Ja, det är bra, för det gör jag också numera. Jag trivs i den rollen, och det är likadant i klubben (Hull). Det är där jag tycker jag får ut det bästa av mitt spel. Det defensiva spelet kan jag finna en glädje i idag, som jag inte gjorde tidigare under karriären.

– Så högerback är väl inte så aktuellt längre…

Med 4–0 har Sverige plus elva mål mot Nederländernas fem. Nederländerna, som också vann sin match (med 3–1 mot Bulgarien) ligger tre poäng efter Sverige.

För Sveriges del återstår nu en på papperet lätt hemmamatch mot i gruppen sistaplacerade Luxemburg som kan ge ännu fler plusmål. Något som kan behövas inför den sista matchen som blir mot starka Nederländerna. En match som Sverige kan tillåta sig att förlora med ett par mål och ändå komma tvåa.Hoppas att vi inte sitter om en månad och säger fasen också…

Det gäller samtidigt att inte bli sämst av de åtta grupptvåorna. Vilket Sverige borde klara med tanke på att det endast är en av tvåorna som inte tar sig till playoff.

Från detta slutspel går sedan fyra lag vidare medan fyra får finna sig i att ha missat VM.

– Det blev en väldigt enkel seger. Vi kanske skulle gjort något mål till. Men 4-0 på bortaplan är bra, sade Janne Andersson om resultatet mot Belarus.

Sände du ut några signaler att jaga mål i andra halvlek, med tanke på att kampen om andraplatsen kan bli en målskillnadsaffär?

– Nej, det är två matcher till att spela. Att tokanfalla var inte aktuellt, då kan man åka på något hem. Men visst tycker jag att vi kunde gjort något mål till. Men hoppas att vi inte sitter om en månad och säger fasen också…

Andersson sade att man ännu inte börjat kolla på eventuella motståndare i ett playoff.

– Men nu får man börja fundera i de banorna. Dessutom kommer ny ranking efter den här samlingen, och sedan ännu en ny.

En ranking som avgör om Sverige som eventuell tvåa i gruppen blir seedat i playoff.

Johan Esk: Stor och viktig seger – på flera sätt
