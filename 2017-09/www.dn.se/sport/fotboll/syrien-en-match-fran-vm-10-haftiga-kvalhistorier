Syrien en match från VM – 10 häftiga kvalhistorier
Malena Johansson

1. Kan Messi rädda Argentina?

Tränaren Jorge Sampaoli lämnade Sevilla i somras, för att försöka rädda Argentina. Frågan är om han kom i tid. Laget riskerar att missa VM för första gången sedan 1970. Bland annat betalar Argentina dyrt för förlusten mot Bolivia, som skedde medan Lionel Messi var avstängd. Messi såg ut att missa resten av VM-kvalet när han straffades med fyra matcher efter att ha förolämpat domaren i VM-kvalet mot Chile, men domen överklagades och nu är han tillbaka. Om megastjärnan inte ska förlora sin kanske sista chans att ta ett VM-guld vill det till att han lever upp till förväntningarna.

2. Orsakar Ukraina en politisk kris?

När grupperna i Champions League och Europa League lottades förra veckan fick lag från Ukraina och Ryssland inte hamna i samma grupp, enligt ett beslut som Uefa tagit på grund av det politiska läget mellan länderna efter Rysslands annektering av Krimhalvön. Om Ukraina går till VM blir frågan svårare att lösa. Laget ligger just nu fyra i sin grupp, men bara två poäng bakom Kroatien och Island som ligger etta och tvåa. En seger mot Turkiet på lördagskvällen skulle ta laget än närmare.

3. Japan är redan klara – Australien i rysarläge

Japan mötte Australien redan tidigt på torsdagen svensk tid, och blev det fjärde laget efter värdlandet Ryssland, Iran och Brasilien att kvalificera sig för VM. Även Australien hade varit klara om de hade vunnit matchen. Nu behöver istället The Socceroos göra en massa mål mot gruppens slagpåse Thailand i Melbourne på tisdag, eftersom målskillnad kan bli avgörande. Sedan får laget hoppas att Japan slår grupptvåan Saudiarabien för att Australien ska kunna gå om.

4. Syrien en match från att gå vidare

Krigshärjade Syrien kan bli en av länderna med ett lag i Ryssland 2018. På torsdagen slog laget Qatar med 3–1, i ett möte som bara på pappret var en hemmamatch. Syrien har inte kunnat spela inom landets gränser sedan 2010, och torsdagens match avgjordes i Malaysia. Syrien har aldrig spelat i VM, men har nu en verklig chans. Om de slår redan klara Iran på tisdag säkrar de åtminstone en tredjeplats och ett playoff mot trean i grupp B i Asien. Men de kan också bli grupptvåa, och därmed vara klara för VM.

5. Danmark måste vinna

Matchen mellan Danmark och Polen har föranletts av en diskrimineringsdiskussion. Danska förbundet DBU har skickat tillbaka 103 biljetter till fredagens möte mot Polen i Parken i Köpenhamn, och betalat tillbaka pengarna som de köpts för. Anledningen är att bara danska fans ska vara på just de sektionerna. Bland biljettköparna finns folk med polska rötter som bott i åratal i Danmark. På planen har Danmark kniven mot strupen. Åge Hareides lag har tio poäng efter sex spelade matcher, och ligger på samma poäng som grupptvåan Montenegro. Full pott eller nästintill lär behövas i de återstående fyra kvalmötena. Polen däremot är redan på god väg mot VM, sex poäng före.

6. Italien mot Spanien om gruppsegern

Lördagskvällen bjuder på en riktig stormatch: Spanien mot Italien på Stantiago Bernabéustadion. Lagen ligger på samma poäng, men Spanien leder gruppen på målskillnad. Matchen kan alltså få stor betydelse för vilken av de klassiska motståndarna som tar hem gruppsegern. Italien slog ut Spanien i åttondelsfinalen i EM förra sommaren, och har chansen att tvinga grannarna till playoffspel för att nå VM i Ryssland.

– De är favoriter, men vi åker inte dit som offerlamm, säger romaren Daniele De Rossi.

7. USA vill ha revansch mot Costa Rica

USA:s 0–4-förlust mot Costa Rica förra året blev Jürgen Klinsmanns fall. Tysken fick sparken som förbundskapten efter matchen, och Bruce Arena ersatte. Sedan i november förra året har USA en obruten svit på 14 matcher utan förlust under Arena, och vann nyligen Concacafs Gold Cup, där de slog just Costa Rica i semifinalen. I VM-kvalgruppen ligger laget däremot bara trea, och tunga poäng står på spel mot tvåan Costa Rica.

8. Lagerbäck utmanar pressen

Norge möter Azerbajdzjan och Tyskland, men är redan långt borta från VM. Med sina fyra poäng har Lasse Lagerbäcks mannar bara lagt San Marino bakom sig i sin grupp. Men den svenske förbundskaptenen känner sig rättvist behandlad av norska medier.

– I Sverige påstår man att jag inte gillar medierna, men det är helt fel. Jag gillar att ta fajten. Det är lite kul. Det blir en intellektuell utmaning. Det bästa är om man kan komma med idéer som journalisterna nappar på utan att de själv förstår det, säger Lagerbäck till TT.

– Jag fick några motståndare bland tungviktarna bara för att jag inte höll käften. Jag gillar inte folk som ljuger om något jag inte har sagt eller gjort. En sådan person respekterar jag inte.

9. Upplagt för afrikanska skrällar

Kongo-Kinshasa, Burkina Faso, Uganda. Flera oväntade lag från Afrika har chansen att kvalificera sig för VM. På torsdagen slog Uganda Egypten för första gången sedan 1965. Det ger Uganda överraskande en gruppledning, men öppnar också upp kvalgruppen, där även Ghana och Kongo-Brazzaville ingår. På tisdag möts Ghana och Uganda i Alexandria i en mycket intressant näst sista omgång i gruppen.

10. Panama spelar för sin mördade lagkamrat

Den 15 april sköts Amílcar Henríquez till döds utanför sin ytterdörr. Motivet är fortfarande oklart. Ett halvår senare är det dags för hans lagkamrater i Panamas landslag att fortsätta VM-kvalet. Panama, som ligger fyra i sin kvalgrupp, behöver vinna mot Mexiko på fredagen för att hålla VM-drömmen vid liv.

– Det är en extra källa för motivation för oss. Om han var här, skulle han ha gett 100 procent, tvivla inte på det. Vi behöver honom. Han var en stor spelare. Vi måste göra det för honom, för vi vet hur mycket han ville till VM, säger vänsterbacken Eric Davis till Fifas hemsida.

Quiz: Vad kan du om spelarna i den svenska landslagstruppen?
