Eriksen bakom Danmarks storseger
TT

Polen var på väg att springa ifrån de övriga lagen i sin VM-kvalgrupp i fotboll, men det var innan laget kom till Parken i Köpenhamn.

Där var den förlustfria sviten på 13 landskamper inte mycket värd. Inte när Christian Eriksen svingade sitt trollspö till fot. Tottenhamspelaren var inblandad i Danmarks samtliga fyra mål.

Efter en kvart spelade Eriksen fram Thomas Delaney till 1–0 och strax före paus var det Andreas Cornelius som fick dra nytta av hans tjänster före 2–0. Knappt en timme in i matchen slog han ett inlägg som Polens målvakt Lukasz Fabianski inte behandlade bättre än att Nicolai Jørgensen kunde placera in 3–0-bollen.

Slutpunkten satte Eriksen när han skruvade in 4–0 i den 80:e minuten.

Polens skyttekung Robert Lewandowski, som har gjort elva mål i kvalet, hölls i strama tyglar av danske mittbacken Simon Kjær.

Tyskland tog kommandot direkt mot Tjeckien i och med Timo Werners 1–0-mål i fjärde minuten. Tjeckien kvitterade genom Vladimir Darida men mittbacken Mats Hummels höll sig framme och nickade in segermålet i den 88:e minuten. Tyskland har full pott efter sju matcher.

Lars Lagerbäck tog sin första seger som förbundskapten för Norge när Azerbajdzjan besegrades med 2–0 i Oslo. Joshua King gjorde 1–0 på straff innan Azerbajdzjans mittback och lagkapten Rashad Sadygov hjälpte till med 2–0.

England inledde svagt borta mot Malta men vann till slut med betryggande 4–0 – tack vare tre mål inom loppet av sex minuter i slutskedet av matchen. Harry Kane gjorde två av Englands mål.
