Blågult nekas att flytta avsparkstid
TT

Sveriges möte med Luxemburg har avsparkstid 18.00 medan Frankrikes och Nederländernas respektive matcher startar 20.45.

– Vi hade föredragit att alla matcherna hade startat samtidigt så att man inte kan spela på varandras resultat. Sedan är det inte alltid positivt att kunna göra det, säger landslagschefen Lasse Richt till Aftonbladet.

Sverige har inte lämnat in någon formell ansökan om att få matchtiden ändrad. Richt berättar för tidningen att han varit i kontakt med ansvariga inom både Uefa och Fifa men att svaret har varit blankt nej vid de förfrågningarna.

– Principen att sprida ut matcherna, ekonomin bakom och tv spelar givetvis in i de här beskeden.

Frankrike toppar kvalgruppen en poäng före Sverige och fyra före Nederländerna. I den sista kvalomgången, då Sverige möter Nederländerna på bortaplan, spelas samtliga gruppmatcher på samma tid.
