Johan Esk:   Stor och viktig seger – på flera sätt
Johan Esk

Sverige reste för en knapp vecka sedan österut för att hämta hem sex poäng i försöket att få resa till VM i öst.

Sverige kom hem med tre poäng. Det var långt ifrån planen men vid slutet av kvalgruppen kan det visa sig vara tillräckligt.

Den här stora 4–0-segern – som till slut borde varit större – kan också göra att Nederländerna i sista matchen måste slå Sverige med minst två mål för att sno andraplatsen. Om den sedan räcker för att ta en play off-plats får vi vänta och se.

Det allra viktigaste med den här resan var att Sverige reste sig mentalt. Sverige reste sig från baksmällan i Bulgarien och reste sig efter den skakiga starten i Borisov.

Vi hade lämnat Minsk. Åkt en dryg timme genom lövskog och förbi öppna fält och plötsligt låg den där. Arenan där klubblaget Bate Borisov brukar ta emot europeiska tungviktare. Sverige hade parkerat bussen utanför ufo-kopian och åkte härifrån med det som varken fransmän eller bulgarer klarat i kvalet. Tre poäng.

Det var en kollektiv kollaps bakom förlusten i Sofia. Därför var det rätt att förbundskapten Janne Andersson bara ändrade lite i kollektivet till matchen i Belarus.

Jag skrev tidigt att jag ville se Christoffer Nyman ersätta Ola Toivonen och med slitet före sitt 2–0-mål visade han det jag var ute efter.

Jag hade hellre sett Osar Hiljemark på skadade Albin Ekdals centrala mittfältsplats. Nu fick vi Sebastian Larsson och en stabil och viktig städinsats av veteranen.

Vad vi framför allt fick se i starten var en riktigt risig svensk öppning.

Sverige hade inte bara tappat tre poäng mot Bulgarien. Sverige hade tappat precis allt självförtroende.

Spelarna gjorde det svårt för varandra. Passningsspelet var uselt. Spelet utan boll var statiskt. Det var oroligt och ängsligt.

Och när man möter ett lag som ska vara sämre är grunden att göra det svårt för motståndarna att ens försöka vara bra. Det sker till att börja med genom att pressa deras uppspel. Belarus tre backar startade brett och därför fick Christoffer Nyman och Marcus Berg inte alls till pressen i början.

De första 16 minuterna var ännu värre än de 90 i Sofia. Sverige halkade omkring som elva Bambis på halt gräs. Försöken till egna uppspel via mittfält var hopplösa.

Det var precis då Mikael Lustig visade att det enkla kan vara det bästa, inte minst på en fotbollsplan.

Om det inte funkade att spela upp bollen steg för steg var det bara att satsa på plan-B. En lång, perfekt svepande boll. Belarus offsidefälla stod vidöppen när Emil Forsberg blev helt fri, rundade målvakten och rullade in 0–1.

När Victor Nilsson Lindelöf gjorde en Lustig 19 minuter senare var offsidefällan vidöppen igen. Forsberg blev fri igen och den här gången lät han Marcus Berg rulla in trean och Sverige kunde rulla hemåt med tre poäng.

Det var ändå tvåan som avgjorde matchen.

Det finns barnböcker om Christoffer Nymans sätt att spela fotboll. De heter: ”Totte springer”. ”Totte stressar”. ”Totte målar”.

I samband med 2–0-målet bjöd han på sina samlade verk. Han sprang mellan backarna som ett tack för förtroendet han fått av Janne Andersson. Han stressade fram ett misstag. Han dunkade in 2–0-målet helt utan tjafs.

Just det där hårda jobbet, oglamourösa slitet, ibland hopplösa löpandet – det var det som saknades i Sofia. Det är det som måste med på resan för Janne Anderssons landslag.

Segern var inte bara viktig för att laget visade att det kan resa sig efter en tung smäll. Det var självklart också bra att målskillnaden snyggades till ordentligt.

Det var också väldigt viktigt att Janne Andersson hade mod och kyla att låta spelare som hade det svårt i Sofia få chans att ställa saker till rätta.

Mest tänker jag på Ludwig Augustinsson. Han fick mycket skit efter smällen i Sofia men jag tycker att kritiken mycket ska riktas mot de spelare som lät de där svepande crossbollarna slås bort mot ”Luddes” yta.

Vi vet alla vad Martin Olsson när som helst kan kliva in och göra på den platsen men eftersom framtiden mer tillhör ”Ludde” var det viktigt att han fick försöka igen. Han gjorde ingen klockren match nu heller. Det gjorde ingen enskild svensk.

Lika mycket som det var kollektivet som rasade ihop i Bulgarien så var det kollektivet som höll bra i Belarus.

Så var det något den här östturnén gav så var det ett ännu tydligare bevis för att det är så Janne Anderssons landslag är.

Läs mer: Fyra mål stärker Sveriges chanser
