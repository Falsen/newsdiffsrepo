Rooney inför rätta efter misstänkt rattfylla
TT

Wayne Rooney åtalas för att natten mot fredagen ha kört sin Volkswagen Beetle med för hög promillehalt alkohol i blodet. Tidigare under torsdagskvällen poserade Rooney på en Instagrambild med cricketspelaren Jack McIver. En bild som raderades under fredagsförmiddagen.

Rooney greps i Wilmslow i Cheshire utanför hemstaden Liverpool dit den engelske fotbollsstjärnan flyttat tillbaka efter 13 år i Manchester United.

31-åringen, som gjort två mål på tre Premier League-matcher under hösten och nyligen slutat i landslaget, har släppts mot borgen men ska ställas inför rätta i Stockports Magistrates Court, motsvarande svensk tingsrätt, den 18 september.

Det är inte första gången som Rooney uppmärksammats för olagligt eller olämpligt uppträdande med alkohol inblandat. I november förra året fångades Wayne Rooney på bild, till synes kraftigt berusad, under en bröllopsfest i samband med en landslagssamling.

Wayne Rooney är Englands meste målskytt, 53 mål, och har gjort näst flest landskamper, 119, i Englands fotbollshistoria.
