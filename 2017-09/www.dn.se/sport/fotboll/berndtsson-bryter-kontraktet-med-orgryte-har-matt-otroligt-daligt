Berndtsson bryter kontraktet med Örgryte: ”Har mått otroligt dåligt”
Anna Kyringer

Berndtsson har spelat i klubben sedan han var tolv år och flyttades upp i A-laget inför förra säsongen.

”Som många vet hat jag åkt på ett tiotal hjärnskakningar som gjort att jag varit borta från fotbollsspelandet ett bra tag nu. Denna tiden har fått mig att verkligen tänka till, jag har mått så otroligt dålig under en längre tid och när det varit som värst inte ens velat leva”, skriver han.

När han inför förra säsongen flyttade upp i A-laget var det en barndomsdröm som gick i uppfyllelse. Men Andreas Berndtsson blev inte så glad som han borde blivit. Han tyckte inte att han var värd det.

”Jag kände mig sämre än någonsin och ville verkligen inte träna, jag mådde extremt dåligt och grät mig till sömns de flesta nätter”, skriver han.

När han den här försäsongen åkte på sin första hjärnskakning som A-lagsspelare och två-tre månader senare en andra, var han tvungen att vila från fotbollen och mådde då mycket bättre psykiskt.

För några veckor sedan bestämde han sig för att bryta kontraktet med Örgryte.

”Jag har hört att de finns kopplingar mellan hjärnskakningar och depression men jag kan inte själv svara på om det är på grund av hjärnskakningarna jag mått som jag mått”, skriver Berndtsson.

Andreas Berndtsson har fått professionell hjälp och vill genom att berätta om sitt beslut på Öis hemsida slippa dra sin historia ett antal hundra gånger.

Han vill också uppmärksamma problemen med depression.

”De är otroligt svårt att prata om de och de är tyvärr ganska lätt att dölja sjukdomen med ett ”fake leende”. Så om du inte mår bra, försök verkligen att prata om de med föräldrar, kompisar, psykologer eller vem som helst som känns bäst/lättast för dig”, skriver Berndtsson, som avslutar med att berätta att han mår mycket bättre i dag och planerar att ge sig ut på en längre resa till Asien ”för att leva livet ordentligt”. Han skriver också att han förmodligen kommer att återvända till fotbollen.
