Berg sömnlös efter förlusten: ”Noll poäng känns skit”
Anders Sännås Lundqvist

– I natt var vi några som satt uppe till fem på morgonen och snackade, berättade han vid fredagens pressträff, tolv timmar efter slutsignal i förlustmatchen mot Bulgarien.

– Somnade först vid sextiden, så det blev bara 3–4 timmars sömn.

Marcus sade att han känner sig jetlaggad efter varje match, oavsett resultat.

– Visst, det är tufft när det är tätt mellan matcherna. Men man blir van med det också. Och jag har svårt att släppa matcher, ibland kan det ta flera dagar, speciellt efter förluster.

Samtidigt konstaterade han att det är skönt att det är tätt till nästa match, med tanke på förlusten.

– Tror det är ganska individuellt, hur man går vidare. Vi vet att vi kan göra mycket bättre. Men man måste hitta det individuellt inom sig. Det är trots allt vårt jobb att gå vidare.

Är du själv och går runt i rummet, eller hur fungerar det efter en match?

– Vi satt ett gäng på rummet och pratade, fram till fem ungefär. Men vi pratade om allt, inte bara om matchen, den försöker man släppa så gott det går.

Vad kom ni fram till?

– Känslan var att det hade varit bra att spela om matchen, eftersom vi kunde gjort det så mycket bättre. Nu blev det noll poäng, och det känns skit.

Vad går genom huvudet när du inte kan sova?

– Matchen, situationer, vad man kunde gjort bättre. Vi gör två mål, och då ska man ha minst en poäng. Vi ska inte släppa in tre mål mot Bulgarien.

Hur bearbetar truppen förlusten, kollektivt?

– Jag tror de flesta har torskat matcher tidigare, men man måste hela tiden komma ihåg att vi gjort det så pass bra tidigare under det här kvalet, så det är bara upp på hästen och köra igen, flikade högerbacken Mikael Lustig in.

Nu är Bergs anfallspartner Ola Toivonen avstängd mot Belarus. Förbundskapten Janne Andersson är tvingad att välja ett annat alternativ.

Själv konstaterar Marcus Berg att Samuel Armenteros och Christoffer Nyman är olika som spelartyper.

– Samuel är bolltrygg, med ryggen mot mål. ”Totte” är en mer löpande forward.

Men Berg ser även Viktor Claesson som ett alternativ, eftersom han har haft forwardsroll en del i klubblaget Krasnodar. Claesson är den som är mest lik Toivonen, som spelartyp.

– En smart spelare, som har bra driv med boll. Sedan ansluter även Isaac (Kiese Thelin), en stark spelare som är bra i boxen. Men jag tror det blir bra, vad Janne än väljer.

Läs mer: Hiljemark tar skadade Ekdals plats i truppen
