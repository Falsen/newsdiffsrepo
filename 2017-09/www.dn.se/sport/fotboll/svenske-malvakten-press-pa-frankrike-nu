Svenske målvakten: Press på Frankrike nu
TT

Luxemburg rankas 136:a i världen. Att laget stod pall mot tionderankade Frankrike är inget annat än en praktskräll.

Resultatet betyder att Sveriges chanser till gruppseger, och en direktplats till VM, ökar rejält. Avståndet upp till Frankrike är nu bara en poäng och om Sverige vinner sina återstående matcher, hemma mot Luxemburg och borta mot Nederländerna, har det franska laget inte råd att tappa fler poäng (Bulgarien borta, Belarus hemma återstår för Frankrike).

Svenska landslaget fick beskedet om 0–0-matchen under middagen efter segern mot Belarus, skriver Aftonbladet.

– Klart att det är ett bra resultat. Men vi måste fokusera på de två matcherna som är kvar, se till att ta så många poäng som möjligt, säger spelaren Emil Forsberg till tidningen.

– Folk blev chockade, även om man inte ställde sig upp och jublade, säger målvakten Robin Olsen.

För Luxemburg, rankat som ett av Europas sämsta lag, har det varit en ovanlig fotbollsvecka, då laget dessutom lyckades vinna mot Belarus i torsdags.

”Det är en underbar vecka för fotbollen i Luxemburg. Efter den vackra segern mot Belarus i torsdags kväll bekräftade Luc Holtz män sin excellenta form just nu genom att hålla nollan mot det franska laget”, skriver luxemburgska tidningen Le Quotidien.

Luxemburgs förbundskapten Luc Holtz var uppspelt efter matchen mot Frankrike.

– Det är ett historiskt resultat. Ja, det är en strålande dag för fotbollen i Luxemburg, säger han till AP.

I Frankrike var det inte lika glada miner över 0–0-resultatet. Det är 103 år sedan Frankrike förlorade en poäng mot Luxemburg, skriver Le Parisien.

Frankrikes tränare Didier Deschamps säger besviket efter matchen att laget hade chanserna men inte tog dem.

– Vi kan bättre, så klart. Att komma ut från en match med minst tolv chanser utan att vinna, det är hårt. Vi skapade chanser men saknade verklighetsförankring, skärpa, säger han till franska L'Équipe.
