Uefa utreder PSG efter rekordaffärerna
Erik Nilson

Beslutet från Uefa att utreda PSG kommer dagen efter att den Qatar-finansierade klubben gjort klart med ett lån av stortalangen Kylian Mbappé från Monaco. Planen är att köpa loss fransmannen nästa sommar, för att på det sättet komma runt Uefas finansiella regler (Financial Fair Play), som röstades igenom 2010 och började gälla 2012.

Regeln kom till för att se till att klubbarna har en ekonomi som går ihop med spelarköpen.

– I huvudsak innebär det här att klubbar, inom tre år, ska kunna visa att deras ekonomi går jämnt upp, sade Uefas dåvarande generalsekreterare (och numera det internationella fotbollförbundet Fifas ordförande) Gianni Infantino då.

I ett pressmeddelande skriver Uefa att utredningen kommer att fokusera på hur väl PSG efterlever reglerna kring att få svarta siffror i bokföringen, ”särskilt med tanke på klubbens senaste aktivitet på spelarmarknaden”.

Det handlar i det här fallet om det så kallade break-even-villkoret. Klubbarna i Europa får enligt Uefas regler inte dra på sig för stora skulder, högst 285 miljoner kronor under tre år.

Efter köpen av Mbappé samt brassen Neymar tidigare i sommar, de två dyraste spelarköpen genom tiderna, har PSG spenderat mer än 4 miljarder kronor, enligt flera medieuppgifter.

Straffskalan för att bryta mot Uefas regler är bred, PSG riskerar allt ifrån att få böter, poängavdrag eller att uteslutas ur Uefas tävlingar.

Men redan 2014 fick PSG stränga straff för att inte ha följt Uefas finansiella regler, enligt TT. Då var underskottet för klubben större än 500 miljoner kronor under två säsonger. Man fick betala en halv miljard kronor i böter, en mindre trupp till Champions League samt ett värvningstak på 500 miljoner.
