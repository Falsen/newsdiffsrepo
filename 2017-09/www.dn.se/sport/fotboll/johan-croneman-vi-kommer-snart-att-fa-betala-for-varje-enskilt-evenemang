Johan Croneman:   Vi kommer snart att få betala för varje enskilt evenemang
Johan Croneman

Ni har hört den förut. Discovery Networks kommer denna gång inte överens med Comhem och Boxer (i början av sommaren var det kaosartade förhandlingar med Telia). Och båda parterna spelar ut oss tittare, och särskilt oss sportkonsumenter, mot varandra.

På söndag är risken uppenbar att flera miljoner svenskar går miste om VM-kvalmatchen Belarus–Sverige. Discovery vill ha mer betalt av Comhem och Boxer för att de skall få distribuera deras kanaler.

Comhem har till exempel gått från ett väldigt lönsamt företag för bara fem år sedan, till ett företag som i dag dras med taskig vinstmarginal, klen aktie och en närmast försumbar vinst.

De vill därför inte betala mer till innehållsleverantörerna – och om de tvingas göra det så blir det snart givetvis också dyrare för oss, som tycker att vi redan betalar bra mycket per månad för kanalerna och bredband och allt extra tv-bjäfs och boxrar och massor utav sport.

Innehållsleverantörer som Discovery har köpt på sig svindyra sporträttigheter (vi pratar många miljarder här), flera framtida OS och till exempel framtida matcher i allsvenskan och superettan, och lite annat gott & blandat.

Alla dessa pengar skall vi konsumenter förväntas hosta upp, antingen hämtar kanalerna in dem via annonsförsäljning (vars slutnota hamnar på allt vi köper) och/eller via avgifter för distributörerna (Boxer, Comhem, Telia).

Skittråkigt det här, men det är nog bäst att vi försöker lägga oss i ändå, eftersom det är oss de nu kastar emellan sig i sina förhandlingar, och eftersom det som sagt alltid är vi som pröjsar.Man vill bara stå upp och kaskadkräkas.

De här absurda miljardrullningarna i sporträttigheter har ju redan ritat om kartan för hur sport distribueras och säljs till tv-konsumenterna, jag misstänker att vi konsumenter allt oftare kommer få betala för varje enskilt sportevenemang, enskilda matcher, enskilda mästerskap, delar av mästerskap, man kommer hacka sönder produkterna, sina rättigheter – och kanske hoppa över ett eller annat distributionsled. Värsta smörgåsbordet, som vi får plocka ihop vecka efter vecka, allt eftersom. Vi får köpa biljetter helt enkelt.

Och då kommer ju ännu mer låsas in bakom koder och bara vara tillgängligt för utvalda grupper av ekonomiskt starka.

Regeringen får nog (man undviker alltid denna politisk heta potatis) fundera på om inte riksdagen ändå skall få rösta om en sådan där sportlista, där man garanterar iallafall 80 procent av befolkningen att kunna se de största evenemangen, som OS, VM i fotboll, skid-VM etc.

All modern idrott, på alla plan, styrs numera i stort sett bara av den fulaste och äckligaste formen av girighet – den senaste transfercirkusen inom fotbollen var väl det ultimata beviset. Allt hänger givetvis ihop.

Man vill bara stå upp och kaskadkräkas.

Gick in på nätet och såg att de sämsta platserna till PSG–Lyon om två veckor låg på en tusenlapp ungefär – vilken parisisk knegare tar med sig sina två barn för att gå på fotboll den helgen?

Är det inte nog snart? Eller varför inte nu. De förstör snart allt som vi en gång tyckte var kul.
