Hiljemark tar skadade Ekdals plats i VM-kvaltruppen
DN

Albin Ekdal spelade i torsdagens förlustmatch mot Bulgarien men verkade hämmad av de ryggproblem som stört honom. Det är nu klart att mittfältaren inte spelar i söndagens match mot Belarus.

”Landslagets medicinska team konstaterar att Albin Ekdals skadade rygg inte kommer att hinna rehabiliteras på ett tillräckligt sätt till på söndag”, skriver fotbollsförbundet på sin hemsida.

Oscar Hiljemark har kallats in i hans ställe.

Isaac Kiese Thelin ansluter också till truppen, som ersättare till avstängde Ola Toivonen, som fick en varning mot Bulgarien.

– Det är alltid kul att komma med i landslaget. Jag var på väg att träna med mitt lag nu på förmiddagen men det var bara att ta skorna och åka hem igen. Jag flyger från Bryssel nu i eftermiddag och landar i Minsk i kväll, säger Kiese Thelin till Aftonbladet.

Belgienproffset, utlånad av Anderlecht till Beveren, har haft för vana att bli inkallad som reserv i truppen. Det här är tredje gången bara under Janne Anderssons tid. Han har också fått speltid när han kallats in.

– Jag är fullt beredd på att göra det igen, säger han.

Läs mer: Sverige slarvade bort poängen i Sofia
