”Man kamouflerar det bra även om man mår skit”
Max Wimansporten@dn.se

Det är en småkulen sensommareftermiddag på Kamratgården. Alf Westerberg har kört ett pass dagen efter cupmatchen mot Landvetter.

De höga träden som omgärdar anläggningen i form av en ganska tät skog vajar i vinden, några regnstänk söker sig ner mot oss när vi slår oss ned utanför den stora välvda träbyggnaden som ska smälta in i naturen och är en symbol för en ekonomiskt svunnen storhetstid och inte ens längre i IFK Göteborgs ägo.

Över en kopp kaffe i plastmugg tar vi oss igenom Alf Westerbergs ganska krokiga fotbollsresa längs södra Sveriges kuster.

Vi börjar i nutid.

Den 16 juli har Göteborg blivit överkört med 4-0 på en halvlek mot Örebro.

– Under den matchen kände jag att nu är det nog fara å färde. Men vad det skulle innebära för egen del var jag inte klar över.

Dagen efter kommer frågan om Alf Westerberg är beredd att ta över. Han känner dubbla lojaliteter – mot Jörgen Lennartsson som han jobbat med, men också mot IFK Göteborg. Den väger tyngst.

– Det var känslomässigt kluvet. Jag fick ha en natt på mig att resonera med mig själv. Sen kände jag att det fick bli så här, säger han.

– Man resonerar fram ett beslut med sig själv och sina närmaste.

Samtidigt presenterar Mats Gren förslaget att Torbjörn Nilsson kan bli assisterande.

– På förmiddagen åkte jag hem till ”Tobbe” i Jonsered och satte mig några timmar, för att känna att det fanns en grogrund.

Det gjorde det.Förlusterna mot Thun i Champions League-kvalet är de värsta jag varit med om.

Det finns en dimension till i beslutet. 2012 tränade Alf Westerberg Trelleborgs FF, när han en dag gick in i väggen.

– Det var då det. Sen jag började i Göteborg har det inte varit några problem alls. Sen är det naturligtvis så att det är en uppgift som kräver mycket av en och jag har respekt för den.

Vi kommer tillbaka till dagen då det sa stopp, men behöver historien med oss först.

Alf Westerberg började tränarkarriären i IFK Trelleborg – med juniorerna - medan han ännu spelade. Sen tog jobbet – han är utbildad journalist vid Skurups folkhögskola – honom till Kalmar. Där tog han hand om juniorerna och blev sedan assisterande. 1990 fick han samma jobb i Kalmar FF för att sedan bli huvudansvarig.

Parallellt var Alf Westerberg nyhetschef på tidningen Barometern.

– Den kombinationen hittar du inte i dag, säger Alf Westerberg med ett skratt. När jag blev huvudtränare bytte jag till en personaladministrativ tjänst på halvtid. På det hela taget var det ingen större dramatik, men kollegorna på sporten var väl aningen obekväma i situationen. De visste att jag visste saker.

När Alf Westerberg gick tillbaka för att träna Färjestaden, blev det åter heltid på tidningen.

– Det var intensiva år. Vi gick från fyran till tvåan. Barnen var små. Då gick ekorrhjulet fort. Det gick bra på alla håll, men man sliter på allting. Det är möjligt att man började samla på sig redan där, erkänner Alf Westerberg.

När han 1998 erbjöds jobbet som tipselittränare i Trelleborgs FF fattade han också beslutet att det fick vara antingen eller. Han släppte journalistiken. Redan året efter blev han A-lagsansvarig.

– Vi blev åtta och sexa och det var Isakssonhysteri 1999. Tre omgångar före slutet skickade vi ner Malmö FF. Det var en otroligt laddad match, för vi hade också varit i brygga. I min fotbollsvärld var MFF sedan barnsben den stora draken och det var en märklig känsla att vara med om att MFF åkte ur allsvenskan.

2003 var MFF tillbaka och Alf Westerberg värvades som – tipselittränare. Men började tidigt få uppgifter runt A-laget som en länk för de unga spelarna – plus att han scoutade motståndare.

– Förlusterna mot Thun i Champions League-kvalet är de värsta jag varit med om. Det värsta var att vi tappade hemmamatchen. Jag minns att vi hade 10-1 i avslut, men deras släppte Asper in i armhålan. Vad vi aldrig sa var att vi hade fyra spelare som blev sjuka samma dygn. Jag minns att Jo Inge Höiland spelande ändå.

Chansen fanns ändå – men returen i Schweiz blev rena katastrofen, 0-3 och Westerberg kände sig medskyldig.

– Man kan inte bara slicka i sig när det går bra. Ska jag vara specifik, så var vår utgångspunkt att vi skulle möta ett lågt spelande Thun. Så blev det inte. De högg oss stenhårt och gjorde 2-0 på tolv minuter. Där var jag medskyldig till en mindre bra bedömning.

Efter åren med Tom Prahl i MFF fick Alf Westerberg assistera Sören Åkeby. Det blev så där.

– Hösten 2007 var det tufft. Vi hade mött just Trelleborg och spelat 0-0 i en dålig match. Vi satt inlåsta i nästan tre timmar på tränarkontoret. Det stod 400 och ville prata med oss. Det var väldigt hätskt. Det var jobbigast för Sören, men det stod klart på ett tidigt stadium att vi inte skulle vara kvar.

Det var den gången som Alf Westerberg inte fick fortsätta hela vägen upp som A-lagstränare, i stället kallade Trelleborgs FF igen, där han återförenades med Tom Prahl.

– När vi 2010 kom femma var det kulmen, nästan som att vinna serien.

2011 åkte TFF ur och året efter fick Alf Westerberg ta över som ansvarig. Det gick tungt för laget och tog stopp för Alf.

– Det var i maj det bara tog stopp en dag. Känslan av att det bara inte går, den är svår att beskriva. Den måste nog upplevas. Jag kom till en punkt där det helt enkelt inte gick längre. Det var ingen behaglig upplevelse. Jag kan inte säga med säkerhet vad det handlade om, det var nog mer ett långvarigt slitage, berättar Alf Westerberg öppenhjärtigt.

Tankarna fanns där att något höll på att gå fel, men riktigt vad förstod han inte förrän det var för sent.

TFF agerade snabbt – för snabbt? – och ersatte Westerberg med Anders Grimberg. För efter en månads sjukskrivning var Westerberg igång lite smått igen.

– Jag var nog ganska bra på att ta hand om mig själv och hade nödvändigt stöd av familjen. Det är fler än man tror som drabbas, men jag tror att man kamouflerar det här bra även om man mår skit.Malmö FF och Göteborg – det är kanske att svära i kyrkan för vissa – är två klubbar som liknar varandra på många sätt.

Klubbens förståelse var däremot sisådär.

– Det blev lite jobbigt, när jag skulle hitta något slags annan roll och en och annan i klubbledningen tyckte det var bättre om jag höll mig borta. Det var lite kärvt där och vi var ganska tidigt klara på att jag skulle se mig omkring efter något annat. Men i dag är mitt förhållande med TFF utmärkt.

Det blev ett jobb i IFK Göteborg. Jodå, som tipselittränare och sedermera assisterande och resten vet ni.

– Jag hade inte förväntat mig att hamna i den här rollen och situationen i ”Blåvitt”. Det är intensivt och krävande, men just nu trivs jag bra med det här. Det går ju bättre och bättre för laget.

Parallellt med det har Göteborgs snacksalige sportchef Mats Gren öppet sagt att man ”sonderar terrängen” i tränarfrågan inför nästa år. Alf Westerberg känner sig komfortabel med det och har på sitt sätt både hängslen och livrem.

– I det turbulenta stadiet när jag tog mig an uppgiften, känns det bra att ha en gripbar period. Men ja, jag har ett avtal som garanterar mig något sorts jobb i Göteborg 2018 också.

Jobben i Kalmar och TFF har varit i en sorts klubbar – de i MFF och Göteborg av en helt annan karaktär. På gott och ont, det hymlar inte Alf Westerberg med.

– Malmö FF och Göteborg – det är kanske att svära i kyrkan för vissa – är två klubbar som liknar varandra på många sätt. De har den starkaste traditionen och identiteten och har det fantastiska intresset, som innebär att när det bränner till så har man plötsligt 500 åskådare på en träning en lördagsförmiddag. Är de inte glada, så får man flytta bilen för säkerhets skull. Det finns så jäkla mycket känslor kring de här klubbarna, att det är tufft att leda dem på alla plan.

– Man får se båda sidorna av myntet. När det går bra – som MFF 2004 och när man vinner vissa stora matcher – finns det inget som slår detta.

Så frågan är var på skalan från juniorer till A-ansvar du trivs allra bäst?

– Det är svårt att säga kategoriskt. Men att vara en brygga mellan U och A och hantera de yngre är en roll som jag trivts med i både MFF och ”Blåvitt”.

Läs mer: Blåvitts ordförande avgår
