Mbappé debutmålskytt i ny PSG-kross
Erik Nilson

PSG ångar på i Ligue 1. Efter 5–1 mot Metz är klubben serieledare tre poäng före tvåan Monaco med en match mer spelad. Målskillnaden är förkrossande 19–3.

Mot Metz på bortaplan gick dock inte allt enligt planerna till en början. Efter ett visst tryck kunde uruguayanen Edinson Cavani hitta nätmaskorna i den 31:a minuten. Fint framspelad av rekordvärvningen Neymar sköt han in bollen utom räckhåll för den japanske landslagsmannen i Metz, Eiji Kawashima.

Men bara sex minuter senare utjämnade Emmanuel Rivière i sin första match i den vinröda Metz-tröjan genom att nicka in ett vackert chippinlägg. 1–1 i halvtid och PSG hade vissa problem.

Svårigheterna blev sedan mycket mindre i den andra halvleken. Framförallt efter att Benoît Assou-Ekotto satte in en vårdslös tackling mot Mbappé och blev utvisad i den 56:e minuten.

Övertaligheten på planen utnyttjade PSG nästan direkt. Inlånade Mbappé, som ska köpas loss nästa sommar för att runda Uefas finansiella regler, klippte till utanför straffområdet och kunde se bollen borra sig in i det bortre hörnet. Fransmannen fick alltså göra mål för den franska storklubben i sin första match. Efter målet blev Metz-tränaren Philippe Hinschberger rasande och uppvisad på läktaren.

PSG dominerade resten av tillställningen totalt och gjorde tre mål till genom Neymar, Cavani och Lucas Mora.

På tisdag väntar premiärmatchen i säsongens Champions League för PSG när man åker till Glasgow för att spela mot Celtic.

Läs mer: Uefa utreder PSG efter rekordaffärerna
