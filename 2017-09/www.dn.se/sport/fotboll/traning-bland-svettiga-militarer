Träning bland svettiga militärer
Lars Grimlund

Vad?AIK tränar för att efter landslagsuppehållet hitta formen inför derbymatchen mot Hammarby.

Var?På militärhögskolan Karlbergs gräsplan. Träningen höll på mer än en och en halv timme och efter det åt spelarna lunch tillsammans i klubblokalen.

Väder och vind?Mest vind. Det var mulet, solen förmådde inte slå igenom.

Vilka saknades?Huvudtränaren Rikard Norling och lagkaptenen Nisse Johansson var hemma på grund av sjukdom, Chinedu Obasi är skadad och riskerar missa derbyt och målvakten Oscar Linnér var på landslagsuppdrag med U21-landslaget.

Publik?Aldrig över tio åskådare, det handlade i regel om sex eller sju personer som följde träningen från sidan.

Var det militärövning på Karlberg?Ja, det såg ut så i alla fall. Ett stort antal militärer sprang sig svettiga när de tränade på att transportera en bår tyngd med vattenbehållare i stället för skadade människor.

Vad tränade fotbollsspelarna på?Det inleddes med att fystränaren Johan Svensson såg till att de blev uppvärmda. Sedan tog assisterande tränaren Bartosz Grzelak över och drillade uppspelen. Man avslutade med tvåmålsspel på liten plan

Vilka visade klass?Planen var liten och det blev rätt trångt men Amin Affane är alltid sevärd på små ytor. Daniel Sundgren visade samma inställning som på riktiga matcher, det ger pluspoäng. Nicolas Stefanelli, nyförvärvet från Argentina, är både kvick och har näsa för var målet är beläget. Stefan Ishizaki såg arg ut, slängde i väg en spelaratrapp som det vore ett spjut och drog ned till omklädningsrummet först av alla, var han med i förlorande laget?

Hur ser en trolig derbyelva ut i dagsläget?Oscar Linnér – Haukur Hauksson, Per Karlsson, Nisse Johansson – Johan Blomberg, Amin Affane, Kristoffer Olsson, Stefan Ishizaki, Daniel Sundgren – Nicolas Stefanelli, Henok Goitom.

Hur laddar man för söndagens derby?Torsdag är vilodag, på fredag blir det förmiddagsträning på Karlberg som vanligt, på lördag stänger man dörrarna när laget tränar på Friends arena.

Läs mer: Hammarbys Junior går en kamp mot klockan
