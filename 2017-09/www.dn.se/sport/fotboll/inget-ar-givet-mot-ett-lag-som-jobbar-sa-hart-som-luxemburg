”Inget är givet mot ett lag som jobbar så hårt som Luxemburg”
Nils Palmgren

I morgon, onsdag, sätter sig Lasse Jacobsson, till vardags tränare i Markaryd i division fyra, ner i svenska fotbollförbundets lokaler i Solna och börjar klippa samman en film om Sveriges nästa VM-kvalmotståndare, Luxemburg.

Jacobsson var på plats när Luxemburg slog Belarus med 1–0 och han satt på läktaren i Toulouse på måndagskvällen och såg hur ett allt mer förtvivlat Frankrike bara fick 0–0.

Och då hade ändå fransmännen tur.

– Det var Luxemburg som hade den farligaste chansen egentligen, säger Lasse Jacobsson som tyckte det var fantastiskt att få uppleva matchen på plats.

– Det var en oerhörd bra insats av Luxemburg. Frankrike har ett oerhört stort bollinnehav och kommer till mycket skott, men de blockar och målvakten står rätt.

Det oavgjorda resultatet innebär att Sverige fortfarande har chansen att vinna kvalgruppen och direktkvalificera sig till VM i Ryssland.

Men Lasse Jacobsson varnar för det ”nya” Luxemburg som han sett växa fram under VM-kvalet.

– De blir bara bättre och bättre. De höll nollan i två matcher i den här kvalrundan, så det känns som de är ett lag som växer för varje samling.

Lasse Jacobsson pekar på att det är en ny generation luxemburgska spelare som tagit över i landslaget.

– De är ett oerhört ungt lag. De har många spelare från 17 år och upp till 22, 23 år. Många har varit i olika akademier i Frankrike och Belgien tidigt och fått sin utbildning där. Många av de yngre spelar i Frankrike, Belgien och en del i Tyskland.

Hur spelar de?

– De försöker vara ett spelande lag och försöker spela sig genom lagdelarna. De är starka i sitt omställningsspel och skickar inte långt men de är snabba att ta ut bollen på fria ytor och gå till attack.

– Det är ett trevligt lag att se på, sedan har de inte kvaliteten riktigt än, säger Lasse Jacobsson som också framhåller Luxemburgs starka försvarsspel.

– De är bra organiserade och står rätt och har två bra mittbackar som tar allt som fransmännen skickade in i luften. De jobbar kopiöst hårt för varandra, så det är inget som är givet mot ett sådant gäng.

Sverige vann på bortaplan med 1–0 och det är exakt på dagen ett år efter den matchen som man nu möter Luxemburg hemma på Friends arena.

Hur ska Sverige spela för att säkra tre poäng?

– Det viktigaste är att man är oerhört noggrann och håller sig till den spelplan man bestämt, då är Sverige ett mycket bättre lag än Luxemburg. Jag tror inte det är någon fara med våra spelare, det är nog värre med de här spelarna (Frankrike) som har lite stjärnstatus, mentaliteten är annorlunda.

– Man ska ha respekt för alla motståndare och göra färdigt jobbet, framhåller Lasse Jacobsson.
