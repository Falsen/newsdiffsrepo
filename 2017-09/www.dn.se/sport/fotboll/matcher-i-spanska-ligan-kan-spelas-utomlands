Matcher i spanska ligan kan spelas utomlands
Erik Nilson

Den spanska ligan rankas som Europas bästa och miljontals tv-tittare världen över följer matcherna på den iberiska halvön. Men snart kan några av mötena spelas i bland annat Kina och USA.

”Det är tydligt att La Liga är global underhållning och vi vill att den internationella dragningskraften ska bli större”, säger en talesperson för ligan i ett uttalande till CNN.

Som en del i sin strävan efter att bygga varumärket har nu ligan alltså börjat diskutera matcher utomlands, fortsätter talespersonen och tillägger att diskussionerna är i ett tidigt stadie, men att man från La Ligas sida stödjer idén.

I somras spelades träningsturneringen International Champions Cup på flera ställen runtom i världen. Bland annat spelades stormötet mellan Real Madrid och Barcelona, även kallat ”El Clásico”, på Hard Rock Stadium i Miami inför 66.000 åskådare. Det var första gången på 35 år som ”El Clásico” spelades utanför Spanien.

När Premier League för nio år sedan undersökte möjligheten att låta en 39:e omgång spelas utomlands stötte förslaget på stark kritik och stoppades.

Läs mer: Jens Littorin: Oönskad 39:e match
