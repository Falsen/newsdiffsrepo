Ville ha Sterling för att släppa Sanchez
TT

In i det sista förhandlade klubbarna, men när Arsenal inte fick Sterling hade klubben inget intresse av att släppa Sanchez, vars kontrakt går ut nästa sommar. På presskonferensen inför lördagens möte med Liverpool, avslöjade Guardiola turerna som fick övergången att kollapsa under transferfönstrets sista öppna timmar.

– Arsenal ville göra ett byte och få Raheem. De pratade med mig och jag sade att den chansen är noll, inte en procents chans.

– Han är 22 år, en engelsk spelare och han har potential att bli ännu bättre. Vi försökte komma med ett erbjudande som Arsenal kunde acceptera, men de fick inte den spelare de ville ha i stället och Alexis stannade hos Arsenal.

– Ibland blir det en övergång, ibland inte. Jag vet inte vad som kommer att hända i vinter (transferfönstret öppnar igen i januari). Sanchez är Arsenals spelare, säger Guardiola.

Manchester City får klara sig utan skadade mittbacken Vincent Kompany mot Liverpool, men tillbaka i truppen är mittfältaren Ilkay Gündogan. Den tyske landslagsmannen skadade knäet i december men har varit tillbaka i träning under några veckor.

City och Liverpool står båda på sju poäng. Vinnaren – om det nu blir en sådan – i lördagens tidiga match leder jakten på Manchester United, som öppnat med tre raka segrar och 10–0 i mål.

Liverpools manager Jürgen Klopp lyckades till skillnad från Guardiola i sina affärer med Arsenal och vann dragkampen om engelske landslagsmittfältare Alex Oxlade-Chamberlain. Klopp lyckades dessutom behålla brasilianaren Philippe Coutinho, som Barcelona jobbade hårt på.

Men Coutinhos säsongsdebut dröjer. Trots att han gjorde två inhopp för Brasilien i VM-kvalen mot Ecuador and Colombia får han inte plats i helgens trupp. Coutinho anses inte vara i tillräcklig fysisk form för mötet med City.

Däremot finns det en möjlighet att en annan av Premier Leagues största stjärnor gör sitt första framträdande för säsongen. Eden Hazard är uttagen i managern Antonio Contes trupp till Chelseas bortamatch mot Leicester.

Hazard är helt återställd efter sommarens fotledsoperation.

– Han blir bättre och bättre och jobbar hårt för att bli redo. Jag kan räkna med honom, men jag måste bestämma mig för när det är rätt tillfälle att spela honom, säger Conte.
