Johan Esk:   Var det jag eller Andersson som drabbades av värmeslag?
Johan Esk

Det finns bara en bra sak att säga om dagarna i Bulgarien för herrlandslaget i fotboll.

De hade i alla fall tur med vädret.

Annars var allt skräp.

Förbundskapten Janne Anderssons mage havererade. Albin Ekdals rygg höll inte. Alexander Franssons fot gick sönder och den långa uppladdningen på plats blev en dvala laget inte vaknade upp ur och på planen var de där spelarna som brukar hjälpa och lyfta varandra förvandlade till enskilda småöar som inte ens jobbade tillräckligt hårt.

Glöm och gå vidare.

Det är ett av elitidrottens mest använda uttryck. Det passar inte nu. 2-3 mot Bulgarien är inte en förlust som ska glömmas och gömmas. Den ska arkiveras och plockas fram som en påminnelse om vad som händer om man bara slarvar det minsta med det mest elementära.

Det hårda, kollektiva arbetet. Sveriges trupp kräver att det fungerar prickfritt. Den är inte bättre än så.

Sveriges hade en bra period mot Bulgarien. Det var delar av andra halvlek när Sverige satte hårdare press. Bulgarerna fick svårare att vända spelet och slå bollarna som öppnade upp Sveriges kanter.

Ska Sverige ha någon chans att nå VM måste jobbet när motståndaren har bollen göras i första och sista minuten och alla däremellan.

Sverige har tappat förstaplatsen i kvalgruppen. När Sverige tappade den sista poängen mot Bulgarien tappade laget också drömläget att kunna vara klara för playoff redan före avslutande bortamatchen mot Nederländerna.

Läget i gruppen är fortfarande bättre än vad jag hade trott för ett år sedan men en förlust ställer alltid en förbundskapten inför ett dilemma.

Om man inte ska ändra i ett vinnande lag – hur mycket ska man då ändra i ett förlorande.

Jag tycker att Janne Andersson ska nöja sig med de två ändringar han tvingas till.

Christoffer Nyman ska ersätta avstängde Ola Toivonen bredvid Marcus Berg längst fram. ”Totte” har spelat mycket i sitt klubblag och kan med sin energi stressa sönder alla belarusiska försök till uppspel och eget spel.

Det kommer att vara en av de två bitarna i spelet som måste fungera för Sverige på söndagen. Den andra är att det måste finnas någon som kan ta fram bollen centralt i djupled. Därför ska Oscar Hiljemark spela på Albin Ekdals plats.

Hiljemark kallas in nu. Han borde kallats in redan när Fransson skadade sig i Sofia. Eller, förresten. Han borde varit med från början.

Förra veckan låg jag på en strand på Mallorca och följde liverapporteringen från trupputtagningen. Va? Är inte Hiljemark med?

Jag undrade om det var jag eller Andersson som höll på att drabbas av värmeslag.

Resan var firande av en 20-årig bröllopsdag. För Janne Andersson tog smekmånaden som förbundskapten slut en sen kväll i Sofia.

Dagen efter är han i alla fall bättre i magen och energin börjar återvända i kroppen. Alltid något.

Johan Croneman: Vi kommer snart att få betala för varje enskilt evenemang
