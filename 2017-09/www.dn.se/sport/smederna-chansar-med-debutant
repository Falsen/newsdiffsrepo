Smederna chansar med debutant
Hans Jansson

Smederna vann den första kvartsfinalen med 46–44, men två poäng är ingenting. Därför plockar Eskilstunalaget nu in Leon Madsen som nu är skadefri i stället för polacken Gregorsz Walasek.

Madsen kom till Smederna som ersättare för den dopningsmisstänkte ryssen Grigorij Laguta, men det är först nu han kör sin första match,

Lagledaren Jerker Eriksson ser fram mot kvällens avgörande match.

– Visst hade man önskat att vi haft lite fler än två poäng att gå på, men jag har en bra känsla. Vi kommer att göra vad vi kan för att slå Dackarna, säger Jerker Eriksson.

Leon Madsen har inte kört i Sverige i år, men har tidigare några säsonger i bland annat Vetlanda och Masarna bakom sig.

Den här säsongen har han ett bra snitt från den polska ligan.

– Vi hoppas det ska slå väl ut. Han har kapacitet att ta många poäng, säger Jerker Eriksson.

Dackarna måste alltså vinna matchen med mer än två poäng för att gå vidare till semifinal.

– Vi ska vara starkare på hemmaplan, men sedan ska det klaffa också. Det gjorde det inte när vi möttes i Eskilstuna, säger lagledaren Mikael Karlsson.

Då var det bara Fredrik Lindgren och Patryk Dudek som levererade i ett blekt bortalag.

Lindgren körde in 17 poäng och Dudek 15.

– Det var en tuff bortamatch, vi fick inte i gång så många förare. Det gjorde att vi förlorade. Vi får nöjda med resultatet ändå. Jag tycker vi har ett bra utgångsläge, säger Mikael Karlsson.

I tisdagens andra kvartsfinal möts svenska mästarna Rospiggarna och Lejonen som vann den första kvartsfinalen med sex poäng.

Talangfulle finländaren Nike Lunnas säsong tog slut efter den otäcka kraschen på ovalen i Gislaved. Detta tvingade Rospiggarna att agera och lyckades i sista stund hitta en ledig förare med rätt ingångssnitt.
