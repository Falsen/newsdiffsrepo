RF startar tipsfunktion för misstänkt dopning
Jens Littorin

Wada, den internationella antidopningsbyrån, sätter allt större hopp till underrättelsearbete för att avslöja de som dopar sig. Ett led är medlemsländerna inrättar nationella tipsfunktioner, dit vem som helst kan höra av sig anonymt för att tipsa om något misstänkt. På måndag lanserar RF sajten dopingtips.se,

– Vi har tagit emot tips under många år, men det har inte skett med någon systematik. På det här sättet blir det mer tydligt vart man ska vända sig, säger Matt Richardson, chef för Svensk Antidoping, som bekräftar att underrättelsearbetet nu ska få en mer framskjuten position även i det svenska antidopningsarbetet.

Förhoppningen är att tipsfunktionen kan leda till effektivare och mer riktade dopningstester.

– Tips och information har varit det som lett till stora antidopningsinsatser i världen den senaste tiden. Dessutom finns det mycket som inte fångas upp av kontrollverksamheten, som till exempel distribution av dopningspreparat, säger Richardson.

Vilka hoppas ni ska höra av sig?

– Precis alla. Det här är ingen traditionell visselblåsarfunktion, utan mer ett sätt för alla inom idrotten att kunna ta sitt ansvar. Det ska vara låg tröskel. Sedan får vi på RF göra en bedömning av värdet av informationen och agera utifrån det.

Hur kan ni garantera anmälarnas anonymitet?

– Fördelen är att vi gör det här tillsammans med en tredje part, som är ett filter och gör att vi på RF inte kan komma åt anmälarens IP-adress. Personen som lämnar tipset kan skapa ett konto, som gör att vi kan fortsätta kommunicera utan att vi vet vem vi pratar med. Det finns också en gallringsplikt, som gör att informationen försvinner om vi inte använder den.

RF har sedan två år tillbaka en tipstelefon kring matchfixning, ett annat stort problem för idrotten, men här har det kommit in förhållandevis få tips. Vad talar för att det blir fler om dopning?

– Matchfixning och dopning är inte helt jämförbart i detta avseende. Vi får som sagt redan in tips och jag hoppas de ska bli fler. Om det finns någon del av världen där det här kan vara framgångsrikt så är det i Norden, säger Richardson.

Läs mer: Många friidrottare erkände dopning
