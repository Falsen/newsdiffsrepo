Stenson kan spela igen nästa vecka
TT

”Det blir spel i Chicago och förhoppningsvis även Tour Championship veckan därefter om vi gör hyggligt ifrån oss nästa vecka”, säger Henrik Stenson i ett sms till TT.

Stenson vann slutspelet Fedex Cup och segerchecken på 10 miljoner dollar 2013, men får svårt att upprepa den bedriften i år. Han ligger 26:a inför de två sista tävlingarna och får i första hand rikta in sig på att vara bland de 30 som får spela den sista tävlingen i Atlanta.

”Tour Championship i Atlanta går ju på en bana (East Lake) som passar mig väldigt bra. Chicago (Conway Farms) kanske inte lika mycket, men man vet ju aldrig”, säger den svenske världssjuan, som för två veckor sedan tog sin första seger för säsongen när han vann Wyndham Championship.

Och segrar är just vad Henrik Stenson behöver för att kunna ta hem totalsegern i år.

”För att kunna ha en chans på Fedex Cup krävs ju två vinster så det är inga stora marginaler på den”, säger han till TT.

Stenson är ensam svensk kvar bland de 70 som tävlar nästa vecka. Två färska amerikanska majorvinnare toppar Fedex Cup-rankningen: Jordan Spieth är etta knappt före Justin Thomas.
