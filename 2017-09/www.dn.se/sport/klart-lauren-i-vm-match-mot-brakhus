Klart: Laurén i VM-match mot Brækhus
TT

Mikaela Laurén får sin drömchans till revansch mot norska stjärnboxaren Cecilia Brækhus.– Den här matchen har ingenting med VM-titlarna att göra, säger Laurén.Den 21 oktober möts duon i en VM-match om Brækhus fem världsbästarbälten i weltervikt i norska Stokke, det presenterades på en presskonferens i Oslo under onsdagen.Presskonferensen var nästan en timme försenad. Sedan började en stark ordväxling framme vid podiet.– Hon snackades sig till den här matchen. Hon har kallat mig allt från diva till tjock. Det är dags att göra upp det här en gång för alla. Hon har snackat i flera år, säger Cecilia Brækhus.– Snackat mig till en fajt vet jag inte. Cecilia behöver den här matchen och hon vill möta mig, säger Mikaela Laurén.41-åriga Laurén och 35-åriga Brækhus har mötts i en VM-match i weltervikt (max 66,7 kg) tidigare. Obesegrade Brækhus vann på knockout i sjunde ronden i tyska Rostock i oktober 2010.

Laurén, som vunnit 29 matcher och förlorat fyra som proffs, var tidigare världsmästare i den tyngre viktklassen superweltervikt.– Jag har otrolig respekt för Cecilia som boxare. Men jag tycker att hon stagnerat lite i sin utveckling. Det är en stor möjlighet för mig att ta fem mästarbälten. Som person har jag ingen respekt för Cecilia, säger Laurén.För ett år sedan valde svenskan att gå ner till weltervikt men förlorade då mot Klara Svensson i jakten på ett möte med Brækhus. Svensson fick då i stället chansen att utmana Brækhus, som gått 31 proffsmatcher utan förlust, om norskans titlar i organisationerna IBF, IBO, WBA, WBC och WBO. En match som avgjordes i Oslo och slutade i förlust för Svensson.

– Den här matchen har ingenting med VM-titlarna att göra. Jag har ingenting att förlora. Det känns skönt att gå in i ringen som en underdog, säger Laurén.Lauréns senaste match var segern i superweltervikt mot Kita Watkins, USA, i Sundsvall i april. Brækhus, som varit regerande världsmästare i åtta år, senaste match var segern mot Erica Anabella Farias, Argentina, i Bergen i juni.Spekulationerna om en ny VM-match mellan Laurén och Brækhus har varit igång under flera veckors tid.
