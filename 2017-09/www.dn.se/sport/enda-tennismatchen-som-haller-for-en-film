Enda tennismatchen som håller för en film
Nils Palmgren

Han låter lite trött på rösten till att börja med. Men det beror på att han suttit uppe under natten och sett hur Juan Martín del Potro slagit Roger Federer i US Opens kvartsfinal.

Han missar sällan en match. Björn Hellberg har varit på plats i Wimbledon de senaste 51 åren och han berättar stolt att han inte missat en enda speldag.

Jo, en.

– Finalen 2001, då Goran Ivanisevic vann, spelades en dag senare än den skulle och den dagen hade jag bokat in flyget, så den fick jag se på flygplatsen. men det räknas nästan inte, säger Björn Hellberg när vi pratas vid på telefon.

Lördagen den femte juli 1980 minns han kristallklart. På Wimbledons centercourt skulle Björn Borg - som vunnit turneringen fyra år i rad - möta den 21-årige amerikanske uppstickaren John McEnroe i herrfinalen.

Publiken mötte Borg med jubel, medan amerikanen möttes av buanden.

– Men det vändes mot slutet, säger Björn Hellberg om publikens antipatier, som han ändå hade en viss förståelse för:

– Han (McEnroe) var väldigt obehaglig på banan, det kommer man inte ifrån. Han provocerade domare, linjemän och motspelare och psykade alla och ville så gärna vinna att jag kallar det för rena kleptomanin, han skulle ha varenda poäng.Givetvis hade McEnroe det psykologiska och mentala försprånget, men det som avgjorde var fysiken.

Finalen, som Björn Borg vann efter tre timmar och 53 minuters spel, kallades länge för världens bästa tennismatch. Och det är framför allt de två sista seten som gjort att matchen blivit historisk.

Läs mer: DN:s Helena Lindblad recenserar Janus Metz film ”Borg”

Det fjärde setet gick till tiebreak, ett avgörande som aldrig tycktes ta slut och där McEnroe, först efter tjugo minuter och sju räddade matchbollar, kunde vinna tiebreaket med 18-16.

Där och då trodde Björn Hellberg, liksom alla andra, att McEnroe skulle vinna finalen.

– Givetvis hade McEnroe det psykologiska och mentala försprånget, men det som avgjorde var fysiken.

– Borg vilade dagen före, medan McEnroe spelade en mycket lång dubbel. Så det var fysiken som avgjorde. McEnroe levde oerhört högt på sina snabba, dansanta fötter men han tappade lite i fart och ork, så det gjorde att det var Borgs urstarka fysik som avgjorde matchen, säger Björn Hellberg och tillägger:

– Plus att han (Borg) givetvis hade den mentala styrkan. Den hade han ju alltid. Det var jätteimponerande att kunna tända om där.

Hur var stämningen på centrecourten?

– Elektrifierad. Jag har aldrig upplevt något liknande vare sig förr eller senare. Det var oerhört omtumlande. och när matchen väl var över så tänkte jag så här: hur kommer man att dela upp Wimbledon i framtiden? Tiden före Borg - McEnroe och tiden efter Borg - McEnroe, ungefär som före och efter Kristus.

– Det var en sådan känsla där.

– Det var en oerhörd gastkramning. Jag levde med väldigt intensivt och blev lite illamående på slutet. Jag såg hur folk runt om mig bleknade. Det var en sådan spänning så man nästan kunde ta på den.

Sammanfattar man finalmatchen i siffror så vann Borg bara ett game mer än McEnroe, 28 mot 27. Och tittar man boll för boll, så skilde det bara åtta, 192 vunna för Borg mot 184 för McEnroe.

– Med lite perspektiv kan man säga att det var skönt att Borg fick vinna, för efter det möttes de i tre stora Grand Slam-finaler, en gång i Wimbledon och två gånger i US Open och alla tre matcherna vanns av McEnroe, säger Björn Hellberg, som trots spänningen inte rankar matchen som den bästa Wimbledonfinalen genom tiderna.

Den kommer tvåa efter finalen mellan Nadal och Federer 2008.

– Spänningsmässigt är den oöverträffad, men kvaliteten var rätt så ojämn och det var sällan som båda spelarna var bra samtidigt.

Men Björn Hellberg, som sett filmen ”Borg” och gillar den, säger samtidigt att det inte finns någon annan tennismatch man skulle kunna göra en spelfilm om. Men det beror också på personligheterna Borg och McEnroe med sina olika temperament.

– Plus den rivalitet som fanns mellan de här två. McEnroe var ju racketartisten som kunde göra allt med bollen, medan Borg opererade mest från baslinjen med enastående grundslag och hade en fantastisk kondition.

– Så det var just de här kontrasterna som gjorde matchen extra sevärd.
