Hamilton utklassade Vettel och övertog ledningen i VM
Sven Gustavsson

Efter Sebastian Vettels fina lopp, där han utmanade Lewis Hamilton förra helgen på snabba Spa-banan, drog Ferraris fans, de så kallade tifosis, med stora förhoppningar till hemmaloppet på Monza. De rödklädda fansen anslöt i ett betydligt större antal än på många år.

Men det blev en besvikelse för dem. Farten från Spa fanns inte alls kvar i Ferraris båda bilar, som blev trea och femma.

Lewis Hamilton, som i lördags satte nytt rekord för antal pole position med 69, var ohotad i sin ledning från start till mål. Hans 59:e seger var för övrigt första gången i år en förare vinner två lopp i rad.

– Vi som team försökte maximera allt till bilen i dag. Den var en dröm att köra, summerade Hamilton känslan i Viasat efter utklassningssegern då han också passade på att tacka alla de hängivna formel 1-fansen på plats:

– Energin som finns här är bara jämförbar med möjligen Silverstone, konstaterade britten.

Stallkamraten Valtteri Bottas körde upp sig från fjärde startrutan till andra på bara fyra varv i inledningen av sista formel 1-loppet i Europa för 2017.

Dubbelsegern för Mercedes var ett kraftfullt styrkebesked inför den avslutande tredjedelen av årets formel 1-VM. Faktum är att teamet har varit i ledningen på varje varv som körts på Ferraris hemmabana sedan 2014.

Först på tredje platsen hamnade Vettel, vilket också betydde att Hamilton tog tillbaks ledningen i VM där han nu är tre poäng före Vettel. Men Vettel var över 36 sekunder efter Hamilton i formel 1-historiens femte snabbaste lopp genom tiderna.

Medelhastigheten uppmättes till 243,6 kilometer i timmen med toppfarter kring 350.

– Jag hade lite hjulspinn i starten och det tog ett par varv innan jag kunde lita på bilen, säger Vettel, som trots den stora marginalen fram till Mersa-bilarna var så stor var nöjd med sitt lopp.

Han passade också på att tacka alla hemmafansen på italienska från prispallen.

Toppduon gjorde givetvis ett strålande lopp, men dagens förare var australiensaren Daniel Ricciardo. Han körde upp sig från 16:e startrutan till en slutlig fjärdeplats

Till slut blev det en tämligen händelsefattig Europa-final för formel 1 inför bland andra Game of Thrones-stjärnan Kit Harington. Han som spelar Jon Snow i en av seriens huvudroller.

Förväntningarna på stor dramatik hade byggts upp beroende på den något annorlunda startordningen. Så här långt in på säsongen börjar ändringarna på bilarna slå hårt vad gäller kvalresultaten.

Det blev därför en massa ändringar på motorer, växellådor och liknande inför loppet med bestraffningar som följd. Det var faktiskt bara Hamilton som hade kvar sin placering som nummer ett efter lördagens kval.

Han hade plötsligt fått Lance Stroll vid sin sida i första startledet. Kanadensaren blev därmed den yngsta föraren genom tiderna så långt fram.

Esteban Ocon på tredje startrutan var också en ovan placering.

Nu visade sig både Stroll och Ocon varken tillräckligt snabba eller rutinerade de för att blanda sig i kampen om topplaceringarna. Det ska dock sägas att de inte heller ställde till det trots de ovanliga startpositionerna.

Ocon slutade sexa och Stroll föll ner till sjunde platsen.

Alla startförändringarna gynnade Sauber. Marcus Ericsson och Pascal Wehrlein var nästa sist och sist i kvalet, men flyttades upp till elfte respektive tolfte platserna. Kumla-föraren kunde dock inte alls förvalta den fina startpositionen. Ericsson tappade två placeringar redan i starten och föll sedan nedåt i resultatlistan.

Marcus slutade på 18:e plats sedan han tvingades parkera sin bil efter tekniska problem på näst sista varvet. Wehrlein slutade på 16:e plats.

– Det var ett långt och tufft lopp i dag. Jag hade ingen fart i bilen och hade svårt att få någon känsla i den. Tror vi fick en skada på den i början av loppet, som påverkade, summerade Marcus Ericsson sitt lopp.

Det var golvet i hans Sauber-bil som fick sig en smäll tidigt, vilket påverkade kraften mot marken.

Om två veckor är det dags för kvällsloppet i Singapore.

Läs mer: Sven Gustavsson: En hel höst kvar – men ingen kan stoppa Hamilton
