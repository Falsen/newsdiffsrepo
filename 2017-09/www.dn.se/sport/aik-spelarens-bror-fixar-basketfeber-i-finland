AIK-spelarens bror fixar basketfeber i Finland
Rickard Persson

Sverige, som nyligen tog sig vidare till nästa steg i VM-kvalet, är inte med bland de 24 länderna som gör upp om EM-bucklan. Det är däremot Island och arrangörslandet Finland.

Och basketintresset är på topp i vårt östra grannland. Hartwall arena var utsåld, 12 167 åskådare, i torsdagens premiär mot Frankrike. Det innebär nytt publikrekord för basket i Finland.

På lördagskvällen möter Finland Slovenien, även det i Helsingfors.

En av spelarna som ligger bakom hajpen är 20-årige Lauri Markkanen som i somras blev klar för klassiska NBA-klubben Chicago Bulls.

Lauri är yngre bror till Eero Markkanen, som gjort 16 mål på 49 allsvenska fotbollsmatcher för AIK och som just nu är utlånad till Dynamo Dresden.

Eero är, med fotbollsmått, väldigt lång med sina 197 centimeter i strumplästen. Det är ändå inte mycket jämfört med Lauri, som mäter 213 centimeter.

Lauri Markkanen gjorde 22 poäng i segermatchen (86–84) mot Frankrike.

– Det känns helt sjukt. Tack till publiken, de hjälpte något otroligt, sade Markkanen till tv-kanalen Yle efter matchen som gick till förlängning.

En stor del i Finlands basketlyft anses Henrik Dettmann, som är inne på en ny sejour som förbundskapten, ha.

Dettmann är lyrisk över Lauri Markkanens framfart, men vill också tona ned uppståndelsen kring den unga stjärnan.

– Till slut är det viktigaste att ingen av oss kan vara större än spelet. Tränaren är den som vaktar det. Det är hans enda uppgift. Även i den här moderna tiden när all marknadsföring byggs upp av individualism och egoism, säger Dettmann i en dokumentär i finländska tv-kanalen Yle.

EM avgörs med 24 lag som är uppdelade i fyra sexlagsgrupper med fyra olika värdländer. Förutom Finland spelas EM i Tel Aviv i Israel, Cluj-Napoca i Rumänien och i Istanbul, Turkiet.

Det enda nordiska landslaget som på egen hand kvalificerat sig för mästerskapet är Island, som är rankat 84 i världen. Att jämföra med Sveriges 61:a plats.

Island inledde EM med förlust med 61–90 mot Grekland.
