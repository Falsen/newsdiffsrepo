Grahm: Förra säsongen kände jag en inre stress hela tiden
Malin Fransson

Drömmen blir verklighet tack vare stödet från SOK (Sveriges olympiska kommitté) och Modo.

– Nu får jag testa den där flickdrömmen som jag alltid har haft, säger Erika Grahm.

– Vi har bra uppbackning från SOK och dessutom har jag ett bra stöd från min klubb – något som jag är stolt och glad att kunna säga. Ska svensk damhockey utvecklas är det den vägen som vi måste gå. Vi kan inte bara leva på SOK:s stöd utan i framtiden måste klubbarna stå bakom sina spelare, säger Erika Grahm.

Måndagen den 4 september började ett nytt kapitel i 26-åriga Erika Grahms hockeyliv.

För första gången är hon nu hockeyspelare på heltid.

I sex månader har hon tagit tjänstledigt från jobbet som biljettansvarig på Modo hockey för att ge sig själv bättre förutsättningar att prestera i såväl klubblaget som landslaget.

– Med tanke på att det är en OS-säsong känns det riktigt spännande att kunna göra det här, säger Erika Grahm.

Någon glamourös proffstillvaro väntar dock inte för 26-åringen.

– Tack vare de pengar jag tjänar på att spela hockey kommer min vardag att gå runt, men det är inte ju inte så att jag kommer att kunna spara några pengar. Sedan ska man inte sticka under stol med att det underlättar att vi är två i familjen som delar på utgifterna. När jag berättade för min sambo Jonas om mina tankar sa han direkt att han tyckte det var en suverän idé och att jag skulle göra det.

Erika Grahm fortsätter med ett leende:

– Under säsongen har man som hockeyspelare som tur väl är inte så mycket utgifter eftersom man tillbringar all vaken tid i ishallar och mest går klädda i träningskläder.

De tuffa ekonomiska villkoren för damhockeyspelare diskuterades flitigt förra säsongen. Inte minst såg USA:s landslag till att lyfta frågan till diskussion när de inför VM på hemmaplan hotade med bojkott om inte deras ekonomiska förutsättningar förbättrades.

En fajt de vann.

Flera svenska SDHL-spelare berättade också om svårigheterna med att kombinera yrkeslivet med en elitsatsning, och för några spelare bland annat Sundsvalls lagkapten Beatrice Johansson gick det så långt att de drabbades av utmattningssyndrom.

Erika Grahm har spelat i Modo sedan hon var tonåring och är van vid att ha många bollar i luften, men när Modo våren 2016 åkte ur SHL blev hon ensam kvar på klubbens biljettavdelning som tidigare hade bestått av fyra personer.

– Eftersom jag är en driven person både på och utanför isen körde jag på och tyckte att vi skulle hålla samma kvalitet som när vi var i SHL. Till slut blev det övermäktigt och jag var tvungen att inse att det inte fungerade att fortsätta att driva avdelningen som om vi fortfarande var fyra, berättar Erika.

– Det som räddade mig från att inte krascha var att jag har en fantastisk sambo – som såg till att jag verkligen kopplade av de få timmar som jag var hemma – och att jag alltid har sovit bra. Sömnen är otroligt viktig när man har mycket omkring sig.

När tempot blev allt mer uppskruvat började Erika Grahm fundera på hur hon skulle hitta en bättre balans. Det var då tankarna på att ta tjänstledigt från jobbet och enbart satsa på hockeyn kom.

– Det ska bli väldigt spännande att se hur de här månaderna blir. Jag har alltid varit nyfiken på hur det skulle kännas att kunna leva sin dröm och få ägna sig på heltid åt sitt största intresse,

– Men med det sagt vill jag påpeka att jag gillar mitt jobb och jag på många sätt tycker att det är bra att spelare kombinerar hockeyspelandet med att plugga och jobba. Det ger viktiga lärdomar för resten av livet. Det gäller dock att hitta en balans som fungerar.

Erika tystnar en kort stund innan hon fortsätter:

– Tänk om det i framtiden fanns ett krav att om man spelar i SDHL får man inte jobba mer än 50 procent. Det skulle vara häftigt.

Vad ser du mest fram emot den här säsongen?

– Förra säsongen kunde jag komma till träningen med helt tom blick och utan energi, men den här säsongen hoppas och tror jag att jag kommer att vara en mer harmonisk och närvarande Erika. Jag ser i alla fall fram väldigt mycket mot det som väntar både med Modo och landslaget och bara det är en skön känsla.
