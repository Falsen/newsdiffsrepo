Kajsa Bergqvist: ”Det är mycket bögskämt inom friidrotten”
Nils Palmgren

Kajsa Bergqvist hade avslutat sin fantastiska höjdhoppskarriär, hon hade hunnit vara gift med en känd man (Måns Herngren), när hon för sex år sedan bestämde sig för att berätta att hon var bisexuell.

Det var en nyhet som fick stort genomslag, men själv drabbades hon inte av några negativa kommentarer.

– Jag har inte upplevt att jag blivit utsatt för hat som har nått mig. men man får väl se vad som händer efter programmet, för det finns ju strömningar just nu som är väldigt starka, säger Kajsa Bergqvist som i dag är lyckligt gift med en kvinna.

Vi träffas på tv-huset på Gärdet där hon visat det första avsnittet av den nya tv-serien ”Regnbågshjältar” som hon gjort tillsammans med förre landslagskompisen och expertkommentatorn Peter Häggström.

I programserien träffar de elitidrottare runt om i välden som berättar om hur det varit att ha en tävlingskarriär och samtidigt vara homosexuell. De flesta har, som Kajsa Bergqvist och Peter Häggström själva, kommit ut ur garderoben först efter att tävlingskarriären är över.

– Man önskar att ett sådant här program var fullständigt överflödigt egentligen, det hade varit drömmen. Men det är ju inte det. Vi har känt att det varit superrelevant, säger Kajsa Bergqvist.

Först ut är den brittiska häckstjärnan Colin Jackson, som i programmet för första gången, 50 år gammal, berättar att han är gay. I programmet förklarar han att en av anledningarna till att han aldrig berättat är att han inte, som svart, ville ha ytterligare en stämpel på sig.

Jacksons avslöjande har redan, innan programmet sänts i sin helhet, blivit en världsnyhet. Det säger något om hur känslig frågan om homosexualitet inom idrotten fortfarande är.

Och det är det som gör ”Regnbågshjältar” till en så speciell tv-serie.

– Ett sådant här program finns inte, säger Kajsa Bergqvist samtidigt som hon konstaterar att många tackat nej till att vara med.

– Vi ville ju verkligen ha någon från herrfotboll, herrhockey eller herrhandboll med, men vi lyckades inte ens hitta ett namn att ringa. På ett sätt är det ”åh i Sverige har man kommit så långt, det här är kanske det liberalaste landet i världen”, men samtidigt, titta på vissa sporter: det finns inte någon som känner att de kan vara öppna med hur de lever privat.

– Jag vet inte hur man ska tolka det, säger Kajsa Bergqvist och poängterar att det ändå är något man måste respektera.

– Jag vet inte själv, om jag var mitt i karriären och fått frågan, så kan jag inte säga säkert att jag skulle säga ja.

Peter Häggström och Kajsa Bergqvist. Foto: SVT

Hon tror att det var lättare för henne än för Peter Häggström att komma ut ur garderoben.

– För ”Hägge” var det en större grej. Det är mycket bögskämt inom friidrotten också. Det var det där tugget ”öh, är du bög eller?” hela tiden. Jag hade väl en lättare resa på det sättet får jag nog säga, även om det är långtifrån lätt, säger Kajsa Bergqvist.

– Just det här att få ett litet prefix på allt man gör, att du är fotbollsspelaren som är lesbisk eller bög, gör att man får helt andra frågor.

Gör det att det är svårare att komma ut när man är aktiv?

– Ja, det är saker som tar fokus från själva sporten.

Själv visste hon ganska tidigt att hon var bisexuell.

– Nu träffade jag en man som jag sedan gifte mig med, men innan det så tänkte jag att det kunde blivit vilket som, men jag vågade liksom inte stå för det utåt.

Hade du någon landslagskompis som du pratade med?

– Nej, en del visste väl om det, men jag upplevde aldrig några konstigheter. Mycket har ju hänt sedan jag var aktiv. De senaste åren känns det som det är ett annat klimat, men inte överallt, säger Kajsa Bergqvist och berättar om den sydafrikanska spjutkastaren Sunette Viljoen som var tvåa på OS i Rio de Janeiro och som är med i ett av programmen.

När hon berättade att hon var lesbisk försköt hennes familj henne och de försöker nu också ta hennes barn ifrån henne.

– Sydafrika är det enda landet i Afrika där homosexualitet är lagligt, men det är ju ingen som accepterar det. Vi träffade en svart tjej som är med i programmet som berättade att hon under en period gick på en begravning i veckan. Människor våldtas och slås ihjäl.

Så vad kan idrotten göra?

– Vi har inga svar på hur idrotten ska bli. Jag upplevde idrotten som en otrolig trygghet, men man har också ett otroligt ansvar att skapa en miljö som är öppen för alla. Det måste bli nolltolerans för bögskämt och en mentalitet där man kan skoja och förlöjliga kring det här.

– Och de enda som kan göra det är tränarna och ledarna, slår Kajsa Bergqvist fast.

Läs mer: ”Det skulle vara viktigt med en homosexuell förebild i herrallsvenskan”
