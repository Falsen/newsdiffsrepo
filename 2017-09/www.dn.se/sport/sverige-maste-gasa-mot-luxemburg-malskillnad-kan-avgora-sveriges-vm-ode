Sverige måste gasa mot Luxemburg – målskillnad kan avgöra Sveriges VM-öde
Anders Sännås Lundqvist

Tre poäng mot Bulgarien hade inneburit att Sverige och Frankrike ryckt ifrån i tabellen, varit sex poäng före Nederländerna och sju före Bulgarien, med tre matcher kvar att spela.

Nu blev det inte så, utan Frankrike ryckte, samtidigt som Sverige slarvade bort samtliga poäng på torsdagskvällen.

Om Sverige backat hem för att säkra en poäng i Sofia, via 2-2, hade läget också varit bättre. Då hade Sverige, som grupptvåa, varit fyra poäng före Nederländerna och Bulgarien.

Man ska, med torsdagsmatchen i färskt minne, inte ta något för givet. Men oavgjort mot Bulgarien, följt av full poäng mot Belarus (på söndag i Minsk) och en ny fullpoängare hemma mot Luxemburg den 7 oktober hade då inneburit att andraplatsen varit säkrad, inför bortamötet med Nederländerna i den avslutande matchen, tre dagar senare.

Om man nu utgår från att Frankrike, Sverige och Nederländerna vinner de två kommande matcherna kommer striden om andraplatsen, som innebär playoff om en VM-plats, att avgöras på Amsterdam Arena den 10 oktober.

Då räcker oavgjort för svensk del, med ovanstående scenario.

Men det kan också finnas utrymme för en förlust, då målskillnad följt av antal gjorda mål, fäller avgörandet om två lag slutar på samma poäng.

Sverige har just nu +7 i målskillnad, Nederländerna +3. Sverige har dessutom gjort ett mål mer än Nederländerna efter sju spelade omgångar.

Om den differensen skulle stå sig fram till sista matchen finns utrymme för en uddamålsförlust i Amsterdam. Men verkligheten lär sannolikt se annorlunda ut inför sista omgången.

Sedan ska så klart inte Bulgarien glömmas bort. Bulgarien som just nu är trea i VM-kvalgruppen, bara en poäng bakom Sverige och två före Nederländerna. Laget möter Nederländerna – som inte visade strålande form mot Frankrike på torsdagen – borta på söndag. Att man är starka på hemmaplan har bulgarerna nu visat flera gånger om med segrar över bland annat både Nederländerna och Sverige så att Frankrike vinner den matchen ska inte tas för självklart.

Lyckas Bulgarien ta totalt fyra poäng mot Nederländerna och Frankrike (en seger och en oavgjord) för att sedan vinna mot Luxemburg i sista matchen. Då kan Sverige hamna i en målskillnadsaffär mot Bulgarien i stället.

Viktigt för Sverige blir därför att lossa handbromsen och göra så många mål som möjligt i hemmamötet med Luxemburg. För det kan i förlängningen visa sig bli avgörande i kampen om andraplatsen.
