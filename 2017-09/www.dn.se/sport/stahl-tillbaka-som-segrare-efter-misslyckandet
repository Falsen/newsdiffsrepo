Ståhl tillbaka som segrare efter misslyckandet
Hans Jansson

Sveriges herrar vann landskampen med 216-188 och vann för sjätte året i rad, det har inte hänt sedan krigsåren.

Många i publiken hade kommit för att se Daniel Ståhl denna kylslagna söndag och de blev inte besvikna.

Redan i första kastet hivade 25-åringen i väg diskusen 67,37 meter, ett resultat ingen annan var i närheten av.

– Jag var revanschsugen efter Bryssel och det var skönt att få till det i första kastet och dessutom sätta Finnkampsrekord, säger bjässen från Järfälla som raderade ut Ricky Bruchs 44 år gamla landskampsrekord.

Sverige tog en ganska väntad trippel i grenen då Simon Pettersson slutade tvåa på 61,82 och Axel Härstedt var ynka en centimeter från 60 meter.

Daniel Ståhl tog nu dessutom sin fjärde raka seger i Finnkampen och det var femte året i rad som Sverige hade tre kastare överst i resultatlistan.

– Det är inte många som gjort det vi gjorde. Nu får vi sikta på att göra det i fem år till, säger Daniel Ståhl som tillsammans med förbundskapten Karin Torneklint kastades i vattengraven efter dubbelsegern i landskampen.

Det behövdes fem kastare för att få Ståhl i vattnet.

– Det var starka killar, säger Ståhl som haft en fantastisk säsong.

VM-silvret i London och svenska rekordet (71,29) i Sollentunas GP är höjdpunkterna.

– Mitt mål var att kasta 70 meter, det har jag gjort. Målet var också medalj i London, det klarade jag också, säger Ståhl.

Segern i Finnkampen blev en bra slutpunkt på säsongen.

– Det har varit en lång säsong med mycket fokus på VM. Nu är kroppen mör och det ska bli skönt med ett par veckors ledigt innan jag drar i gång hårdträningen för nästa år, säger Daniel Ståhl som redan satt upp målet 2018.

– EM-guld i Berlin, säger han.

Damkampen var avgjord redan efter lördagens grenar.

Det kändes mer ovisst i herrkampen, men det blev till även en klar segermarginal i herrkampen.

Som traditionen bjuder kastades förbundskapten Karin Torneklint i vattengraven, trots den kylslagna eftermiddagen på Stockholms Stadion.

– Det har varit en rolig helg. På lördagen var det lite motigt på herrsidan, vi fick någon diskning som irriterade ganska mycket. Men alla verkligen levererat, säger Karin Torneklint.

Läs mer: ”Häftigt med Finnkampen”
