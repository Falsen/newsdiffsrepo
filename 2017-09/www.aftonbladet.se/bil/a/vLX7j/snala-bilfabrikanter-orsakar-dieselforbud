Snåla bilfabrikanter orsakar dieselförbud
KRISTOFER GUSTAFSSON

För att spara pengar använder många biltillverkare inte NOx-katalysator för att rena dieselavgaserna. En kortsiktig och smått dumdristig besparing, enligt Auto Motor & Sports genomgång i senaste numret.

Besparingen att inte använda NOx-katalysator leder i stället till giftigare luft i stadsmiljön vilket i sin tur kan leda till dieselförbud i flera städer, som Aftonbladet har redogjort för. På det här viset förstör bilindustrin för sig själv.

För hade bilproducenter renat avgaserna vid verklig körning till samma nivå som de officiella siffrorna anges hade hotet om ett dieselbilsförbud i städer varit ytterst tveksamt.

Mätningarna med 45 moderna dieselbilar som Auto Motor & Sport tagit del av visar bland annat;

• Att nästa alla modeller har väsentligt högre kväveoxidutsläpp i verkligheten än de officiella siffrorna.

• Att en Volvo XC90 D5, i verklig körning, släpper ut 15 gånger mer NOx än det officiella värdet. Ett av de absolut sämsta värdena i studien.

• Att en Renault Captur 1,5 dCi är värst i församlingen. Släpper ut 1.336 mg/km

• Att BMW och Mercedes har gjort mest och bäst för att rena dieselavgaserna.

• Att det är möjligt att rena dieselavgaser vid verklig körning. En BMW 520d släpper exempelvis ut 28 mg/km.

I en kommentar till Aftonbladet skriver Volvos presstalesperson Annika Bjerstaf:

”Volvo Cars kan dessvärre inte kommentera en undersökning som vi inte har fått möjlighet att ta del på djupet och analysera.”

I mejlet fortsätter hon:

”Vi arbetar ständigt med att utveckla och förbättra tekniken i våra motorer så att de ska bli så körvänliga och miljöeffektiva som möjligt. Vi kommer senare i höst med ytterligare ett sådant utvecklingssteg som gäller både diesel och bensin.”

Volvo menar att alla bilar de säljer i Europe är certifierade enligt nuvarande avgaslagstiftning.

”Volvo Cars välkomnar övergången till WLTP och RDE testförfarande i Europa som ligger betydligt närmare verkliga körförhållanden”, skriver hon.
