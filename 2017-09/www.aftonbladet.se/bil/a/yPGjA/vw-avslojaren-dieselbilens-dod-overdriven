VW-avslöjaren: Dieselbilens död överdriven
STEFAN HESSERUD PERSSON

Det har nu gått två år sedan USA:s miljömyndighet EPA upptäckte att Volkswagen fuskat med utsläppen från totalt 11 miljoner dieselbilar världen över. Sedan dess har flera biltillverkare dragits in i skandalen, och dieselmotorn har av flera deklarerats som död.

Avgörande för att avslöja fusket var det japanska företaget Horiba, vars utrustning mäter utsläpp från bilar. Men företagets vd Atsushi Horiba tror inte att skandalen kommer att innebära dieselbilens död.

Elbilar kommer inte ens utgöra en tredjedel av alla bilar globalt, eftersom det inte är möjligt att bygga ut den nödvändiga infrastrukturen för laddbara bilar, sa han nyligen i en intervju i Tokyo, enligt Bloomberg News.

Horiba frågar sig vem som skulle sätta upp en laddstation i till exempel mitten av Arizonas öken. Han anser att bilar med förbränningsmotorer – inklusive diesel – även fortsättningsvis kommer att ha sin plats, inte minst i utvecklingsländer.

– Den forskare som hävdar att 100 procent av alla bilar kommer att vara eldrivna i framtiden har läst för många serietidningar, sa han i intervjun.

– Det är inte en fråga om teknologi, det är bara fakta.

Det finns däremot en hel del som talar mot hans övertygelse. Kina storsatsar på elbilar, och länder som Frankrike, Tyskland och Storbritannien har alla deklarerat att försäljning av bilar med förbränningsmotorer ska förbjudas inom ett par årtioenden.

Volvo har som bekant utlovat elmotorer i alla nya bilar från 2019, och fler biltillverkare tror följa i deras spår. Forskning från organisationen Bloomberg New Energy Finance spår att elbilar, tack vare sjunkande batteripriser, kommer att vara billigare än traditionella bilar redan 2025.

Horiba, som tillverkar ungefär 80 procent av all testutrustning för bilutsläpp världen över, tror att omställningen tar längre tid. De biltillverkare som inte fortsätter investera i förbränningsmotorer kommer inte att överleva de 15 år eller mer som det tar för elbilsteknologin att verkligen slå igen, säger Atsushi Horiba.
