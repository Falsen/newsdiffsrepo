Augustirekord på bilmarknaden


Registreringarna av nya personbilar ökade med 9,5 procent i augusti och nådde den högsta siffran hittills för en augustimånad. För helåret räknar Bil Sweden med ett historiskt rekord för nyregistreringarna på 375 000 bilar, den högsta siffran sedan mätningarna startade 1942.

Det finns flera orsaker, som låg ränta, privatleasing och ökning av antalet tvåbilshushåll. Trycket kan skapa problem för den som vill köpa en ny bil.

– En kund som vill ha en ny bil måste räkna med att de mest populära modellerna inte kan levereras innan årsskiftet, säger Bertil Moldén.

Nyregistreringen av supermiljöbilar ökar också. Under de första åtta månaderna ökade registreringen av elbilar och laddhybrider med 42 procent. Men det är från låga nivåer. Och Bertil Moldén anser att det är på tok för dåligt.

– Morötterna är för svaga för att det ska finnas ett bra omvandlingstryck. Om målet är att vi ska vara fossiloberoende 2030 och fossilfria 2050 går det för långsamt. Vi är för sent ute redan nu, säger han.

Också diselbilarna fortsätter att öka. Under augusti månad har nyregistreringen gått upp med 7 procent. Diskussionen om dieselns miljöpåverkan tycks inte ha gjort några större avtryck.

Men Bertil Moldén menar att dieseln kommer att bestå, men andelen dieselbilar kommer på sikt att gå ner.

– De flesta supermiljöbilar har bensin- och elmotor, få har diesel. Så per automatik innebär det att ökar elektrifieringen minskar dieseln.
