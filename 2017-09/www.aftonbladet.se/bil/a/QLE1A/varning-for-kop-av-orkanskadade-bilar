Varning för köp av orkanskadade bilar
JOSEFIN WESTIN

Bilar som hamnat under vatten när orkanen Harvey härjat i södra USA och snart orkanen Irma kan komma till Sverige på oseriösa vägar och säljas till "fyndpris".

Den som köper en bil från USA måste vara noga med att kolla dess bakgrund, varnar Sveriges fordonsverkstäders förening (SFVF).

– Det är en jätteaffär inom EU där skamlösa människor köper loss de här bilarna hos aktionsfirmor i USA. Dom köper reservbilar för man får inte sälja dom som bilar i USA, säger Bo Ericsson, vd på fordonsverkstäders förening.

I Texas bedöms upp till en miljon bilar ha fått vattenskador efter Harveys framfart. Många av dem har varit helt översvämmade, och blir inlösta av försäkringsbolag.

– Ofta har de ju legat i lerigt vatten.

Därefter klassas de som skrot, varpå fordonen i sin helhet säljs som reservdelar.

Sedan kan den utdömda bilen, under namnet "reservdelar", köpas av något oseriöst företag som exporterar den till Europa – där den säljs som en bil med fyndpris.

Väl i Europa städas bilarna upp och byter ägare ett par gånger.

– Sen när man går tillbaka och ser vilka som har ägt den så ser det inte konstigt ut. Sen står du där med en obrukbar bil som rostar som skam och kostar 200 000 kronor att få ordning på. Det är ofta ganska dyra bilar och inte direkt en folka polo utan Mercedes, BMW, Audi och amerikanska bilar som Cadillac.

Enligt Ericsson säljs orkanbilarna via olika säljsajter i Sverige.

SFVF uppmanar hugade bilköpare att skaffa en rapport om fordonet från Carfax, där det framgår om bilen varit inlöst av ett försäkringsbolag i USA.

– För du kommer inte se något på utsidan. Det är det som är så bekymmersamt. Det tar ett tag innan korrosionen sätter igång. Det blir så när den har stått på havsbotten. Det kryper in i varje balk och det tar ganska lång tid. Men att få in saltvatten till där det finns ström och andra kontaktdon, det går relativt snabbt.

Carfax följer det här mycket noga.

– För närvarande arbetar vi nära våra amerikanska kollegor och flera organisationer inom hela bilindustrin för att uppskatta antalet drabbade bilar av Harvey. Med tanke på våra tidigare erfarenehter av översvämningar av den här omfattningen och de specifika områdena som påverkas skulle det kunna bli hundratusentals, säger Christian Wittman, marknadschef på Carfax.

Även Wittman hävdar att många av dessa översvämade bilarna kommer till Europa och fixas upp och hamnar i exempelvis Sverige.

– Under 2013 såg vi en ökning på minst 300 procent av amerikanska översvämningsbilar som importerats till Europa på grund av orkanen Sandy under 2012.
