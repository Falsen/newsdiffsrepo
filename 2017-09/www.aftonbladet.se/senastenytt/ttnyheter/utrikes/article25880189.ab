Detta har hänt i ubåtsfallet


Ubåtsfallet. Den svenska journalisten Kim Walls kvarlevor har hittats i vattnet utanför ön Amager i Köpenhamn. Torson har identifierats med hjälp av dna.

Den danske uppfinnaren Peter Madsen är häktad misstänkt för att ha mördat henne.

Det här vet vi hittills:

Kim Wall, en svensk journalist bosatt i Danmark, skulle göra ett reportage om den danske uppfinnaren Peter Madsen ombord på hans ubåt. Ubåten lämnade hamnen på Refshaleøen i Köpenhamn vid 19-tiden torsdagen den 10 augusti.

Under natten mot fredagen slår Walls partner larm om att ubåten inte har återvänt till sin kajplats. Tidigt på fredagsmorgonen påbörjas sökandet efter ubåten UC3 Nautilus, som är 17,8 meter lång och väger 40 ton. Klockan 10.14 på fredagen syns ubåten vid Kögebukten, söder om Köpenhamn. Madsen meddelar då via radio att han är på väg tillbaka till hamnen. Vid 11-tiden sjunker plötsligt ubåten. Madsen räddas av en privatbåt, men Kim Wall återfinns inte. Madsen hävdar att han släppte av henne kvällen före. Den tekniska undersökningen visar sedan att han sänkt ubåten med flit.

Måndagen den 21 augusti hittas en kvinnotorso i vattnet vid Amagers sydkust, som är en del av Köpenhamn. Enligt polisen har kroppen stympats med avsikt. På onsdagen, den 23 augusti, bekräftar polisen att det är Kim Wall som har hittats död. Kvarlevorna har identifierats med dna. Torson och blod från ubåten har matchats med dna från Kim Walls tandborste och hårborste.

Misstänkte Peter Madsen har i Köpenhamns byret (tingsrätten) sagt att han "begravde" Kim Wall till sjöss sedan hon dött i en olycka ombord på hans ubåt.

Madsen är häktad misstänkt för mord.

TT
