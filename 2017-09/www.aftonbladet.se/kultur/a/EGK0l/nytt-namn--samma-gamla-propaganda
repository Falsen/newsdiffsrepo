Nytt namn – samma gamla propaganda
PETTER LARSSON

Att den högerradikala propagandaasajten Avpixlat i ­helgen döptes om till Samhällsnytt speglar rörelsens ambitioner att skapa en mer salongsfähig image. Namnbytet kombineras med en ny layout, en omvandling från ren opinionsbildning till mer av nyhetsartiklar och en mer saklig ton.

Nu låtsas man jobba med journalistik, och har till och med lyckats rekrytera en pensionerad före detta nattchef från en mellanstor tidning som chefredaktör.

Så försöker man ta fajten om läsarna med de mer nyhetsinriktade sajterna på yttersta högerkanten.

Att det fortfarande handlar om en propagandasajt är dock tydligt. Bara enstaka artiklar är något annat än negativt vinklade invandringsfrågor, och fungerar mest som alibi. I den enda längre opinionstexten relativiserar Mats Dagerlind nazismens brott genom att jämställa dem med kommunismens.

Till denna ding-ding-bubbla har man nu rekryterat järnrörsmannen Erik Almqvist och svenske mästaren på falska identiteter och fejkade debattartiklar ”Egor Putilov” som skribenter, namn som onekligen krockar med professionaliseringsambitionerna.

Till dem sällar sig den pensionerade professorn i socialantropologi Jonathan Friedman. Han har sedan 90-talet rört sig i samma tankevärld som högerradikalerna, där invandringen skadar Sverige, men där en politisk korrekt elit tvingar på folket en mångkulturalistisk ideologi och brännmärker sina motståndare som rasister. Nu hänger han av sig den akademiska skölden för gott och ställer sig i den organiserade rasismens tjänst som krönikör.

Med honom får rörelsen sin första respekterade – eller en gång i tiden respekterade – intellektuelle, av en helt annan kaliber än de lätträknade akademiker som tidigare dragits till det bruna ljuset.

Därmed gör han förmodligen rörelsen en otjänst. Som fristående sanningssägare kunde han skapa legitimitet år den höger­radikala världsbilden. Som propagandist är den sista resten av trovärdighet nu bortblåst.

Och kommentarsfältet?

Där är allt sig likt: En stadig flod av framförallt islamofobi, ibland över gränsen för hets mot folkgrupp.

”Släpper man in islam i landet och låter den ideologin bre ut sig. Ja, då dröjer det inte länge innan muslimerna börjar ta över. Behövs inga vapen. Det räcker med barnvagnar”, skriver till exempel en läsare. ”Gräshopporna anfaller Svensk välfärd” anser en annan. ”Var muslim är en potentiell terrorist / mördare”, hävdar en tredje.

Det spelar ingen roll hur proffsigt redaktionen författar sina artiklar. Läsarna låter sig inte luras.
