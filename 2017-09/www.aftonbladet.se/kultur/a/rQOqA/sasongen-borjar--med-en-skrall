Säsongen börjar – med en skräll
PATRIK SYK

Du kanske inte märkte det, men ett myteri begicks i somras på en av Europas mest respekterade redaktioner. Världen blir sig aldrig lik igen.

Nu blev det kanske väl dramatiskt men det är ju så vi fungerar, vi fotbollssupportrar. Men så pratar vi ju ändå om The Guardians långkörare Football Weekly, en av podcastvärldens verkliga klassiker. Så tidigt ute att den faktiskt var en av anledningarna till att själva ordet podcast etablerades. I över ett decennium har vi lyssnat troget. Skrattat åt de fnösktorra ordvitsarna och kämpat oss igenom raspiga telefonlinjer till Sid Lowe in Spain. Två avsnitt varje vecka. Många hundra timmar.

Så när programledare James Richardson, experten Iain Macintosh och producenten Ben Green för några veckor sedan (och helt utan förvarning) lämnade in sina uppsägningspapper så var det inte utan att det gick ett upprört sus genom fotbollsvärlden. I stället skulle trion nu producera sin egen show, The totally football show, ett identiskt format till och med publicerat på samma dagar som originalet. Till råga på allt tog de huvudsponsorn med sig när de gick. Ett gammalt hederligt myteri helt enkelt.

Intressant blir nu om The totally football show kan utmana moderskeppet på allvar eller om nykomlingen drunknar i den uppsjö av fotbollspoddar som skvalpar där i kölvattnet. Ingen tvekan om att James Richardson är en av Storbritanniens populäraste programledare, men klarar han sig utan The Guardians massiva genomslag? Det är plattform kontra profil. Vi som befinner oss i branschen kikar nyfiket på med skräckblandad förtjusning.

Tydligt är att plattformen åtminstone inte längre är nödvändig ur ett kvalitetsperspektiv. En enkel studio byggs för några tusenlappar och publicering sker ändå via samma verktyg som de stora redaktionerna. Så vad ska man då med de stora plattformarna som The Guardian, BBC (eller Aftonbladet för den delen) till? Säsongen har precis börjat, om någon månad börjar vi nog skymta ett resultat.

PS. Nästa vecka går Hanna Olsson på patrull. Övriga i patrullen är Sandra Wejbro och Kristoffer Bergström. DS.
