Publish and logga ut från Twitter
MARTIN AAGÅRD

Publish and be damned!

Inte om du heter Sveriges radio.

Public service hukar fortfarande under twitterdrevens och alternativmediernas piska.

Det blev uppenbart igår när Ekot valde att redigera en av sina texter på uppmaning av några arga moderata twittrare, bland dem Carl Bildt.

Texten var en faktaruta, en lista över de tillfällen då partiledarkandidaten Ulf Kristersson orsakat rubriker under de senaste 30 åren. Att kalla det skandaler är väl mycket sagt. Men han har under årens lopp synts i media i flera mindre smickrande sammanhang.

Det var en typ av text man skriver efter enkel sökning i arkiven – en oerhört klassisk sammanställning som görs när en politiker aspirerar på ett tyngre uppdrag.

Vad har han i bagaget? Kan det ligga honom i fatet?

För vad trodde ni, moderater? Att journalistik handlar att skriva om allt bra och fint våra ledare gjort? Den journalistiken lämnar vi med varm hand över åt Korean Central News Agency.

Men efter att ha skällts ut med hull och hår på internet valde Ekot alltså att dra tillbaka och göra om texten. Ekots twitterkonto bad om ursäkt för vad man kallade ett ”felsteg” och lovade att göra den ”ofullständiga” listan mer ”balanserad”.

Hur "balanserar" man en skandal? Genom att hävda att den aldrig inträffat?

Public service kan inte fortsätta vara så här strykrädda. Medier som inte törs stå för sin egen nyhetsvärdering riskerar med tiden att göra sig helt irrelevanta.

Den fria pressen har på sistone blivit allt kaxigare mot ”alternativmedia” och är numera ganska bra på att stå mot såväl orkestrerade twitterdrev som känslodrypande kritik från profiler med stor publik på sociala medier.

Den har förstått att en modern redaktör numera måste Publish and logga ut från Twitter.
