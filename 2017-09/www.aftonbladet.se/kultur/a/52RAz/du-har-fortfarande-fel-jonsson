Du har fortfarande fel, Jonsson
MIKAEL NYBERG

Hej Gunnar

Det här börjar bli tjatigt. Du skriver om krigsövningen Aurora på ledarsidan i Dagens Nyheter. Du tycker att de som protesterar mot att USA:s krigsmakt rullar in med tung beväpning på svensk mark är fel ute. Ett skäl du framför är följande: ”… det var trots allt Ryssland som raserade säkerhetsordningen i Europa genom att flytta gränser med våld, i Ukraina”.

Det är ett vanligt argument från den tidning du företräder. Det förekommer också i den internationella debatten. Det förbättrar inte saken. Påståendet är falskt. Den europeiska säkerhetsordningen var i upplösning långt innan Ryssland i strid med folkrätten lade beslag på Krim.

Det har jag redan vid två tillfällen påpekat för er i inlägg här på Aftonbladets kultursida – första gången 25 maj 2015, andra gången 13 januari i år.

Jag upprepar: Är kriget på Balkan bekant?

Vi kan träta om ansvar och förlopp, men ostridigt är att europeiska gränser under 1990-talet ritades om med våld och att USA och dess allierade i allra högsta grad var delaktiga i processen.

Jag vet inte om ni anser er stå över invändningar i sak eller om du helt enkelt förbisett mina tidigare påminnelser. För säkerhets skull skickar jag en kopia på detta brev till din mejladress. Jag tror att fler än jag skulle vara tacksamma för svar.

En sak till. Du tycker dig höra ett larm från ”försvars- och Natofiender”. Jag kan inte tala för alla som motsätter sig krigsövningen Aurora, men jag tror att min uppfattning delas av de flesta: Det bästa försvaret är att hålla Sverige utanför stormaktsallianserna. Om några ska kallas försvarsfiender är det de politiker, de militära befälhavare och den krigsindustri som i årtionden gjort sitt bästa för att omvandla armé, flotta, flygvapen och specialförband till legostyrkor i USA:s följe.

För inte så länge sedan skickade dessa Natovänner bokstavligt talat hela det svenska territorialförsvaret till skroten. Operationen leddes av ett amerikanskt konsultbolag med anknytning till Pentagon, CIA och NSA. Också detta har jag skrivit om i Aftonbladet (14 maj -14).

Hör gärna av dig om du vill veta mer.

Hälsningar
