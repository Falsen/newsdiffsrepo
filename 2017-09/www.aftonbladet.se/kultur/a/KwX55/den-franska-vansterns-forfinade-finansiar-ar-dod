Den franska vänsterns förfinade finansiär är död
OLLE SVENNING

Pierre Bergé dog häromdagen, 86 år gammal. Mer än hälften av de åren levde han med världens kanske mest upphöjde och gåtfulle modeskapare Yves Saint-Laurent, YSL.

Bergé var en av vår tids sista renässansfurstar: kulturellt förfinad, hängiven kampen för homosexuellas rättigheter. Han var en del socialistiska eliten och räddade krisande vänstertidningar som fick behövligt kapital. Bergé symboliserade ”kaviarvänstern”.

Redan som sjuttonåring sökte han sig till homosexuella och litterära miljöer i Paris och berättade gärna om den kallelse han fick: André Prevert, den store poeten, ramlade ut genom ett fönster utan att ens skadas. Han landade på Pierre Bergés axlar.

Bergé gav ut gayorienterade tidningar, oftast med avancerat litterärt innehåll. Allierade sig med Albert Camus men alla mest med Jean Cocteau. Och samlade konst, möbler, antikviteter. Han styrde YSL till måttlösa framgångar, också när modeskaparen själv var omtöcknad av opium, psykotisk eller invecklad i någon destruktiv sexuell relation.

Förmögenheterna växte och kapital strömmande ut för att bekämpa aids, som då härjade: sjukhus, forskning, ny medicin. Bergé betalade.

Han närmade sig president François Mitterrand, en gång också verksam i modebranschen, sexuellt ytterst tolerant, dessutom djupt kulturintresserad. Tillsammans vann de presidentvalval. Bergé belönades med en egen Opera; en feodal gest.

Han fick också ta hand om landets verkliga prestigetidning, Le Monde, som behövde kapital.2007 höll Bergé den socialistiska kandidaten Ségoléne Royal med ett flott högkvarter. Året efter dog YSL, en lång kärlekshistoria var förbi.Bergés förmögenhet beräknas till runt 20 miljarder.

Hans föräldrar var anarkister och som en gest till deras ära har Bergé alltid betalat skatt och aldrig flytt till något grannland.
