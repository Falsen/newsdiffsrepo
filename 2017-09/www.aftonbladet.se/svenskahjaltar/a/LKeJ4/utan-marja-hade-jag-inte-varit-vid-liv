”Utan Marja hade jag inte varit vid liv”
OLOF ADLERCREUTZ

Paret hade haft en kväll tillsammans med Marjas barn och hade just gått och lagt sig.

– Allt var som vanligt, jag hade inte riktigt hunnit somna men låg i sängen. Så hörde jag att han började andas konstigt, nästan som en snarkning, berättar Marja, nyligen börjat jobba som undersköterska.

Hon tänder sovrumslampan och knuffar till sin sambo för att väcka honom. När Glenn fortsatt inte svarar börjar hon istället skaka honom för att han ska vakna till.

– Jag såg att han hade ändrat färg, så jag lyssnade på honom och ropade på honom, säger Marja.

Glenn, skulle hon strax upptäcka, hade slutat andas och även hans fötter började bli blå. Marja började omedelbart göra en hjärt-lungräddning, eller HLR.

– Han kom tillbaka till och från.

Marja fick tag på sin telefon och ringde sin vuxna son, som bor granne med paret.

– Han kom över och ringde efter ambulans medan jag gjorde hjärt-lungräddning.

Vad gick genom ditt huvud medan allt det här hände?

– Jag hann inte tänka, jag tänkte bara att jag måste göra HLR.

Marja fortsatte kämpa för att hålla Glenn vid liv fram till att ambulansen kom och sjukvårdarna kunde påbörja sitt arbete.

– När ambulansen kom så skulle jag fortsätta hjälpa men då sa tjejen som kom att ”vi tar över”. Då började jag gråta.

Glenn kördes i ilfart till sjukhuset, där läkarna kunde konstatera att han drabbats av en hjärtsjukdom.

– Det var en så läskig situation, det är ju chockartat när det drabbar en nära anhörig.

Tack vare Marjas ingripande klarade sig Glenn och på sjukhuset opererade de in en pacemaker.

– Utan hennes rådiga insats den natten skulle jag inte vara vid liv, berättar Glenn.
