Pappan såg sin sexårige son flyta i iskalla älven
CHRISTINA NORDH

För fler liknande artiklar − följ Svenska Hjältar på Facebook

Den 19 juli i år är temperaturen i Kalixälven bara tio grader och vattnet står ovanligt högt.

På en liten höjd, 22 meter från älvkanten, har Christofer Pettersson, 27, sin stuga i Nurmasuando, sju kilometer utanför Masugnsbyn. Och just den här dagen är han utomhus för att skruva på ett staket på sin förstukvist.

– När jag skulle hämta lite nya skruvar hörde jag att det var någon som skrek, men jag trodde att det var någon som varit och bastat och nu badade i älven. Jag tänkte att det var kallt och lite hurtigt, säger Christofer.

– Sedan hör jag ett skärande skrik och någon som hoppar i. Det är Ulf och jag hör hur han skriker medan han simmar. Då ser jag att det flyter någonting längre ut.

Där, omkring 15 meter ut i den kalla älven, finns sexårige Isak. Det enda som syns av honom i vattnet är hans bakhuvud och axlarna.

Ulf Blomqvist, 46, är klädd i lager på lager och på fötterna har han tunga Nokiastövlar med foder och tjocka sockor, men han slänger sig i vattnet direkt.

– Jag vill till min son, men halvvägs ut så känner jag att det här kommer att bli jobbigt. Så jag börjar skrika och ropa och ser att Christofer springer till båten och börjar ro mot oss. Då har jag redan nått fram till Isak, men eftersom jag inte når botten där kan jag inte lyfta upp honom och få honom rättvänd, säger Ulf.

– Jag ror framlänges så att jag kommer med bakändan mot dem, Ulf hänger på relingen och säger ”Hjälp mig att lyfta upp honom. Jag orkar inte”. Då får jag några konstiga magiska krafter och orkar lyfta upp barnet i båten. Han är alldeles blå i ansiktet, säger Christofer.

Christofer försöker få liv i Isak.

– Jag fick göra lite hjärt-lungräddning på honom. Jag vet inte om jag gjorde rätt eller inte, men jag pumpade några gånger på honom lite försiktigt. Jag lade honom lite på sidan och slog i ryggen, sen kom det lite kräks och vatten ut, säger han.

Sedan får Ulf tag i honom och gör hjärt-lungräddning.

– Jag rycker åt mig min son och drar honom till mig mot relingen, sedan gör jag mun mot mun på honom och hjärtmassage. Efter andra inblåset börjar hans ögon att öppnas, och jag skriker åt Christofer att ro in till land, säger Ulf.

Under tiden ringer hans fru Jeanette, 45, och flera grannar SOS Alarm. Men till sjukhusen i både Gällivare och Kiruna är det tio mil. SOS skickar ut ambulans från Kiruna och ambulanshelikopter, från Vittangi skickas räddningstjänsten ut.

Drygt en halvtimme senare landar ambulanshelikoptern, på vägen vid en bro några hundratal meter bort från husen. Isak har under tiden skalats av de blöta kläderna och byltats in i filtar.

Grannen Peter Isaksson – som är Jeanettes kusin – har en fyrhjuling med släpvagn, där lyfts Isak in för vidare färd till helikoptern och sjukhuset i Gällivare där han blir kvar över natten för observation.

– Sjukvården sa att ”det är tur att han blev nedkyld så snabbt för det skyddar de inre organen, så hinner inte de få syreskador när de inte andas”, säger Ulf.

– Så det är ett stort tack till Christofer, stort tack till hans flickvän och stort tack till Peter Isaksson och hans fru, säger Jeanette.

Dagen efter när Isak och Ulf kom tillbaka till huset kunde Christofer andas ut.

– Det var det mest magiska ögonblicket, då kom de på fyrhjuling både Isak och Uffe. Isak hoppade runt och lekte och sa ”Det enda jag vill göra är att åka fyrhjuling”. Att få se det så att man kunde släppa den otäcka bilden i huvudet, säger Christofer.
