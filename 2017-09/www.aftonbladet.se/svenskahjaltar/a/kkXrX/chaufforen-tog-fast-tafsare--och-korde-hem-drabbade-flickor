Chauffören tog fast tafsare – och körde hem drabbade flickor
VIKTOR ADOLFSSON

På onsdagsförmiddagen när en buss stannade i centrala Helsingborg stod en man konstigt nära vägen vid busshållplatsen.

När två flickor i 14-årsåldern skulle kliva på sprang mannen snabbt fram och tog en av flickorna på rumpan. Då bestämde sig busschauffören för att stanna bussen och ta upp jakten.

Enligt polisens Facebookinlägg sprang han ikapp och tog fast tafsaren och gjorde ett så kallat envarsgripande. Han höll kvar mannen och larmade polis som sedan kom till platsen.

”Den misstänkte, en man i 40-årsåldern, var för berusad för att höras men omhändertogs på plats. Han är misstänkt för sexuellt ofredande och förhördes efter tillnyktring”, skriver polisen.

Busschauffören från Skånetrafiken var dock inte klar där. Han bestämde sig för att göra ännu en insats – genom att köra hem flickorna.

”Flickorna var mycket skärrade och eftersom den aktuella bussen vid det här laget var tagen ur trafik så körde busschauffören helt enkelt hem flickorna i bussen”.

I inlägget skriver polisen i nordvästra Skåne att chaufförens insats förtjänar alla hyllningar.

”Poliserna på plats var helt tagna över denne chaufförs empati och ville att denna historia ur verkligheten skulle nå våra Facebookföljare. Engagemang och rättspatos = ett steg närmare ett bättre samhälle!”.

Busschauffören som tog fast den misstänkta gärningsmannen visade sig vara Tony Jönsson från Helsingborg. Han menar att mannens beteende var oacceptabelt

– Jag accepterar inte sådant beteende. Inte mot någon. Oavsett vilket tillstånd man är i ska man veta vad man gör. Jag blev arg, jag blev jättearg. Att ta sig friheten att röra vid andras kroppar det är inte rät. Det kvittar hur gamla folk är, det får inte gå till på det viset, säger Tony till Aftonbladet.

Tony tycker inte att hans insats förtjänar sådan uppståndelse men berättar att han fått stor uppmärksamhet i lokala medier och grattats med blommor på jobbet.

–  Jag är glad över att jag kunde göra någonting. Det hade kunnat bli så mycket värre.

Det är så ovanligt att folk gör någonting. Vågar man inte göra någonting så kan man ropa på någon annan så att andra reagerar och kan hjälpa till. Jag tror folk är rädda för att göra någonting.

För fler liknande artiklar − följ Svenska Hjältar på Facebook
