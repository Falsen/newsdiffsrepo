Andrea: ”Det gjorde så ont inom mig att ingen hjälpte”
OLOF ADLERCREUTZ

Malmöbon Andrea var tillsammans med sin man och barn på Willys i Malmö när hon såg den för henne okända kvinnan ligga på golvet i kraftiga smärtor.

– Hon höll sig om magen och andades häftigt. Det enda jag förstod var ”jag har ont, jag har ont”. Flera personer var i butiken – men ingen mer än Andrea och hennes man gjorde en ansats för att hjälpa kvinnan, som var i uppenbara plågor. Andrea fick kontakt med kvinnan som lyckades få fram att hon hade medicin i sin väska.

– Jag rotade fram hennes tabletter och ropade på min man att få bort hennes barn därifrån, säger Andrea, som själv har barn.

Samtidigt som hennes man tog hand om barnen fick han kontakt med personalen i butiken. Händelsen satte spår i Andrea som blev besviken på att ingen ryckte in för att hjälpa till, trots att kvinnan tydligt behövde undsättning.

– Det gjorde så ont i mig att ingen gjorde någonting eller tog hand om barnen. Det var riktigt hemskt att de här tre barnen fick se sin mamma ligga på golvet och ha jätteont. Jag kan inte sluta tänka på det, säger Andrea, som inte vill ställa upp med sitt efternamn.

Kvinnan fick vila en stund hos butikspersonalen och mådde – tack vare sin medicin och Andreas hjälp – så småningom bra nog att ta sig ut till parkeringen där hennes syster kommit för att hämta henne.

– För mig är det en självklarhet att man ska hjälpa, det är ofattbart att folk inte hjälper varandra.

För fler liknande artiklar − följ Svenska Hjältar på Facebook
