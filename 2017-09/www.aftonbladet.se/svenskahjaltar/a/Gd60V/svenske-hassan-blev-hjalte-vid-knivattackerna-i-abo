Svenske Hassan blev hjälte vid knivattackerna i Åbo
OLOF ADLERCREUTZ

Det har gått två veckor sedan knivattacken i finska Åbo. För Hassan Zubier har livet så smått börjat övergå till en helt ny vardag.

De kärleksfulla meddelandena trillar fortfarande ner i Hassans inkorg. I skrivande stund har över 5 000 personer hört av sig och vill tacka honom för hans insats.

Hur mår du?– Det är så bra jag kan ha det. Jag och min sambo lever, det är det som är huvudsaken. Jag kommer sitta i rullstol som det ser ut nu säger läkarna, berättar Hassan.

Hassan och hans flickvän och svärmor var vid tillfället på resa genom Sverige och Finland tillsammans med parets åtta veckors bebis. De hade kommit till Åbo samma dag och var just på väg över torget när attentatsmannen slog till.

– Vi gick förbi två tjejer varav jag hade fått ögonkontakt med en av dem. Vi hade hunnit kanske 10-20 meter när jag hör ett hjärtskärande skrik.

Hassan minns att han vänder sig om och ser att en av tjejerna springer skrikandes därifrån, den andra ligger på marken med gärningsmannen över sig. Utan att tveka reagerar han instinktivt och springer rakt mot gärningsmannen.

– Jag bara springer fram och skriker. Han tittar upp och springer iväg. Jag springer efter några meter och tänker ”shit, tjejen då”.

Hassan, som är utbildad sjukvårdare, vänder tillbaka och sätter omedelbart igång med att vårda den svårt knivhuggna kvinnan. Då går mannen till ny attack, den här gången måttar han knivhugg mot Hassan.

– Jag sparkar bort honom men han kommer tillbaka och jag känner hur något klappar till mig i bakhuvudet.

Kniven hade trängt in i nacken och, får Hassan reda på senare, skurit av nerver innan den trängt in genom ryggmärgen. Trots skadorna fortsätter han sina försök att hålla kvinnan vid liv. Hans flickvän gör i sin tur sitt bästa för att stoppa Hassans egna blödning.

Vid det laget råder kaos på torget, uppger Hassan. Gärningsmannen går till attack mot flera andra på platsen men återvänder igen till Hassan och försöker nu hugga hans flickvän.

Hassan ställer sig mellan mannen och flickvännen men när han ska höja vänsterarmen som skydd vägrar armen att lyda.

– Jag reser mig upp och känner att något är fel. Jag är förlamad i halva kroppen och jag skriker på engelska ”titta på mig, titta på mig”.

Du skyddade henne? – Jag skyddade henne. Hon stod bredvid mig när hon borde ha sprungit men hon stod bredvid mig och stoppade blodet.

Han lyckas vrida kroppen innan nästa stöt kommer, något som kan ha räddat hans liv. Vart och ett av knivhuggen, fyra totalt, hade kunnat döda honom om de hade gått in en millimeter till kommer läkarna att berätta för honom senare på sjukhuset.

Vad minns du av gärningsmannen?– Jag såg honom rakt i ögonen. Jag uppfattade det som att han hade ett mission, ett uppdrag han skulle slutföra. Han skulle döda kvinnorna på torget eller de som hjälpte kvinnorna.

Minns du vad du hade för känslor när det här hände?– Det var först vid andra knivhugget som jag insåg att ”fan, det här är en terrorattack”. Men mitt huvudmål var hela tiden att ta hand om den här tjejen.

Hassans insats till trots lyckades han inte rädda kvinnans liv. Tillsammans med en läkare som kommit till platsen insåg de att hennes skador var för svåra.

– Jag och läkaren försökte hitta hennes puls, men jag förstod snart att hon var borta, hon var död.

Efter attacken har Hassan hyllats som en hjälte i Finland. Samtidigt som han är tacksam för läkarna och sjukvårdskunniga på platsen riktar han kritik mot de som istället för att hjälpa valde att filma händelseförloppet med sina telefoner. Och att ett främlingsfientligt parti valde att dra politiska poänger på händelsen. Sannfinländarnas partiledare Jussi Halla-aho kommenterade strax efter dådet att det inträffade på grund av Finlands asylmottagande, skriver Hufvudstadsbladet.

– Hur kan man visa sådan grymhet när två av ens landsmän dött och utnyttja situationen för att skapa främlingsfientlighet. Det är så omänskligt så det finns inte.

Samtidigt har han hyllats av flera finnar som velat tacka honom för sin insats. Värmen från kärleken han fått får honom att orka kämpa vidare, trots att han kommer att behöva sitta i rullstol resten av sitt liv.

– Som det ser ut är rullstolen min vän nu. Det är som det är. Jag måste titta framåt. Jag har en 8 veckors baby, jag har en familj och jag måste blicka framåt.

Hur känns det?– Det är klart att jag är ledsen, klart att jag är förbannad. Men man måste kämpa varje dag. All den här kärleken jag fått, 5 000 meddelanden från mestadels finnar som skickar sin kärlek till mig. Det hjälper mig, det får mig att komma framåt.
