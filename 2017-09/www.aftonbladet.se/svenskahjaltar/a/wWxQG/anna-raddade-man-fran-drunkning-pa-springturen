Anna räddade man från drunkning på springturen
OLOF ADLERCREUTZ

Mammalediga Anna Ottoborg var ute på sin springrunda längs Stångån i centrala Linköping när hon upptäckte mannen i 65-årsåldern som uppträdde märkligt.

– Jag såg honom stå vid en ramp där man kan sitta, och helt plötsligt kastar han sig i vattnet.

Utan att tveka ingrep Anna, som till vardags jobbar som ambulanssjuksköterska, för att få upp mannen ur vattnet.

– Jag tänkte först att det här är inte normalt, men sedan tänkte jag att nu måste jag agera, annars kommer inte det här att gå bra.

Mannen, som enligt polisens rapport hade avvikit från sjukhuset, gav ett oberäkneligt intryck och Anna var orolig att han skulle dra ned även henne i det kalla vattnet.

– Jag fick tag på en livboj och kunde dra in honom nära kanten och få upp honom ur vattnet.

Av en slump fick Annas fru Leonore, som var på promenad med parets gemensamma son, syn på henne på håll när hon kämpade med att få mannen att ta tag i livbojen.

Hon skyndade sig till platsen och tillsammans med en för dem okänd man fick de upp mannen ur vattnet. Tack vare deras agerande undkom mannen därmed att dras med i det strömma vattnet i Stångån. Anna kunde därefter ringa 112 och mannen var klart nedkyld när polis kom till platsen.

Trots att hon uppfattade mannen som oberäknelig så var det för henne självklart att ingripa.

– Som medmänniska och med den medkänslan man har så hjälper man ju till. Man ska vara försiktig och tänka på sin egen säkerhet, men ändå göra det man kan om det går.

Mannen kunde sedan köras till sjukhus av polisen.

För fler liknande artiklar − följ Svenska Hjältar på Facebook
