Det här ska du sälja online just nu
CLARA ÖHRN

Nu är det höst och det är dags att börja rensa och få ordning och reda hemma. Många letar efter inredning och kläder att förnya hemmet och garderoben med. Därför är det också guldläge för den som vill sälja sina saker second hand.

– Det märks verkligen att svenskarna ser alltmer positivt på att köpa och sälja second hand. Varje dag byter drygt 4 400 secondhand-plagg garderob på Tradera och försäljningen av second hand-mode har ökat med 34 % på två år, säger Sofia Hagelin, pressansvarig på Tradera.

Tänk säsongsbetonat om du vill göra en bra och snabb affär. Just nu letar många efter höstkläder. Passa på att sälja kappor, kängor och skinnjackor nu. Vinterjackor och skor bör du vänta med tills minusgraderna kommer.

– Hösten är årets andra största pik så har man inte passat på att rensa i byrålådorna så är det nu man ska göra det, säger Linnéa Augero, presschef på Blocket.

Har barnen växt ur förra säsongens regnkläder är det många som letar efter det just nu. Skaljackor, galonisar och gummistövlar har hög efterfrågan på köp- och säljsajterna.

Vill du göra en lyckad affär och se till att få dina grejer sålda kan det vara klokt att inte prissätta kläderna för högt. Titta runt på sajterna och för att se hur vad andra tar betalt för liknande plagg.

– Ska man sälja kläder, och vara skicklig på det, så ska man inte ta för mycket betalt. Det är bättre att ha tre hundra i handen än ett par gamla jeans som bara ligger där i garderoben, säger Linnéa Aguero.

När det blir kallare tillbringar vi mer tid inomhus och vill mysa framför teven. Soffor, soffbord, byråer och skrivbord ligger därför i topp tio på listan över vad det söks mest efter just nu på Blocket.

Har du gamla designermöbler eller porslin hemma är de alltid hett byte. Tillfälliga kollektioner och designsamarbeten från de stora kedjorna letar folk ofta efter.

– Snart kommer Ikeas samarbete med Hay. Då kommer många gå in och leta efter det. Har man andra Hay-grejer hemma ska man passa på att sälja det då också, säger Linnéa Aguero.

Den gröna inredningstrenden med mycket blommor och växter gör sig också påmind och även det har blivit allt mer populärt att införskaffa second hand.

– Sticklingar har börjat ta fart nu och har vuxit explosionsartat. Växterna är tillbaka i våra hem det ser man ju även i inredningstidningarna, säger Sofia Hagelin på Tradera.

Har du elektronikprylar som mobiltelefoner, surfplattor och tv-spel är de alltid bland de mest efterfrågade. I samband med att de nya mobiljättarna släpper sina nya modeller vill många sälja sin gamla mobiltelefon.

– Apple förväntas komma ut med en ny telefon den 12 september så många vill byta inför den nya lanseringen, berättar Sofia Hagelin.

Motorsegmentet är ständigt populärt och är perfekt att både sälja och köpa begagnat. Har du tröttnat på din moppe, elcykel eller mountainbike är det dags att sälja nu, innan vädret blir för kallt.

– Försäljningen av mopeder har fördubblats i år jämfört med förra året, berättar Sofia Hagelin på Tradera.
