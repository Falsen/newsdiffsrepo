Stor kundflykt från Nordea - efter flyttbesked
JOSEFIN WESTIN

Efter ett halvår av spekulationer meddelade så Nordea på onsdagen att storbanken byter land för sitt huvudkontor från Sverige till Helsingfors i Finland.

Det här har upprört många, inte minst Nordeas kunder.

– Fråga läsarna som är bankkunder i Nordea om de tänker byta till annan bank.Jag och flera med mig kommer att göra det, skriver en läsare till Aftonbladet.

Och nu verkar anstormen ha blivit verklighet.

Enligt statistik från Lånbyte har över kunder med bolån för över en miljard kronor ansökt om att få lämna banken.

Sajtens brukar normalt ha ett inflöde på 400 miljoner kronor plus eller minus. Kunder som aktivt söker upp dom.

– Vi har robotar som gör noteringarna åt oss men vi har olika flaggor som larmar när någonting är avvikande. Först trodde vi att det var ett dataintrång men märkte sedan att vi hade ett starkt inflöde från Nordea, säger Alexander Widegren, vd på Lånbyte.se.

Han och hans kollegor började sedan att mäta det och märkte snabbt att det var ett överflöde.

– I går förmiddag (torsdag reds anm) var nästan varannan kund från Nordea. Nu är det nästan 70 procent från Nordea. Ungefär 50 miljoner i timmen flödar ut från Nordea.

Normalt brukar Nordea ligga på sin marknadsandel som är 13–14 procent.

– Från att beslutet om flytten togs så small det till.

Inte verkar det ha blivit bättre av att storbankens ordförande, Björn Wahlroos, i en intervju med Dagens Nyheter uppger att skattebetalarna aldrig har hjälpt Nordea utan endast Nordbanken.

– Detta är ju helt galet var det inget som frågade honom om Nordea skulle kunna existera idag. Om inte Nordbanken fick hjälp. Jag ska byta bank, skriver en annan kund till Aftonbladet.

Nordea känner dock inte till denna massiva flytt.

– Det är inget vi mäter av från dag till dag så det känner vi inte till, säger Petter Brunn, presschef på Nordea.

Men det tar nämligen från fyra till fjorton dagar innan bytet går igenom.

– Nästa vecka kommer den här miljarden ha lämnat Nordea. Just nu lever Nordea i blindo, säger Alexander Widegren.

Han tror dock att beloppet kan bli bra mycket högre. Om det fortsätter i samma tempo är utflödet från Nordea uppe i drygt två miljarder till i kväll, fredag.
