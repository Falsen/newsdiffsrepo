”Skattebetalarna har inte hjälpt Nordea”
JOSEFIN WESTIN

I onsdags meddelade Nordea efter ett halvår av spekulationer att banken flyttar huvudkontoret från Sverige till Finland.

Nu svarar Nordeas ordförande Björn Wahlroos för första gången på kritiken i en intervju med Dagens Nyheter.

För kritiken efter flyttbeslutet har inte låtit vänta på sig. Till och med statsminister Stefan Löfven (S) hävdade att storbanken borde ha visat Sverige större tacksamhet än så här:

– Jag förstår om folk är frustrerade och förbannade. Utan svenska skattebetalares insatser så hade den här banken över huvud taget inte funnits. Att då tacka dem genom att säga att man flyttar huvudkontoret till ett annat land, det gör att jag förstår frustrationen folk visar, sa Löfven på torsdagen.

Men Björn Wahlroos menar att det inte stämmer.

– Skattebetalarna har aldrig hjälpt Nordea, de har hjälpt Nordbanken. Det är jätteviktigt att understryka, säger han till DN.

Det var på 1990-talet som den svenska staten tog över den havererade banken som då var Nordbanken.

Sen fick Nordea ett jättetillskott av staten i en nyemission efter finanskrisen 2009. Det menar Nordeas ordförande är en helt annan sak.

– Vi tvingades tillsammans med de andra bankerna in i ett garantiprogram som en enda bank behövde, bara för att den inte skulle känna sig ensam.

Wahlroos uppger dock för DN att han har förståelse för att de svenska skattebetalarna tycker att de hjälpt Nordea.

– Ja, för dem som var med på 90-talet när det var Nordbanken, men inte för 2008–2009.

Flyttbeslutet var dock superlätt och togs av en enig styrelse.

Från den 1 oktober 2018 räknar Nordea med att Finland är ny juridisk hemvist för Nordea.
