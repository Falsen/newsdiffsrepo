Så här påverkar Nordeaflytten dig – och Sverige
STEFAN HESSERUD PERSSON

Nordeas flytt av sitt huvudkontor till Finland kommer inte att påverka vare sig bankens kunder eller medarbetare. Det beskedet gav Sverigechefen Anna Storåkers igår, strax efter att planerna tillkännagavs.

– Vår verksamhet kommer att finnas kvar i Sverige och i de andra nordiska länderna – precis som förut. Var vårt moderbolag har sitt huvudkontor förändrar ingenting, säger hon i ett pressmeddelande.

Gällande de anställda är det endast ett fåtal personer nära ledningen som berörs av flytten, enligt Nordea.

Flera fackförbund har gjort klart att de kommer att avbryta sina affärer med Nordea, och sannolikt kommer en del kunder att följa efter.

Däremot skulle flytten kunna ge klirr i kassan för övriga bankkunder i Sverige. Det menar branschorganisationen Bankföreningen. Eftersom statens insättningsgaranti nu kommer att omfatta betydligt färre insättningar, borde det leda till att övriga banker avkrävs lägre avsättningar till den fond som ska täcka avgifterna.

– Det borde leda till att kraven på fondering sänks på de övriga bankerna. Det betyder lägre avgifter på de övriga bankerna – och förmodligen också lägre kostnader för bankernas kunder, säger Johan Hansing, chefsekonom på  Bankföreningen, till Svd Näringsliv.

Hur flytten påverkar svensk ekonomi är mer osäkert. Vissa menar att de finansiella riskerna nu minskar i händelse av en eventuell bankkris, när ansvaret för att reglera Nordeas verksamhet nu faller på europeiska myndigheter. Det är också en ståndpunkt finansminister Magdalena Andersson (S) framfört.

Den uppfattningen delas inte av Riksgäldens direktör Hans Lindblad. Han anser att en bankkris fortfarande skulle leda till betydande störningar i svensk ekonomi, samtidigt som inflytandet vid en eventuell krishantering nu minskar.

– Det skulle kännas tryggare om vi har fortsatt kontroll över den största banken i Sverige, har han tidigare sagt till Dagens industri, innan planerna blev officiella.

Stockholms handelskammare anser att Stockholms status som finansiellt center i Norden nu naggas rejält i kanten.

– Nordeas huvudkontorsflytt är allvarlig och den kastar stora mängder grus i maskineriet för att stärka Stockholm som finansiellt center i Norden. När börsens största bolag flyttar sitt huvudkontor så sänder det dessutom negativa signaler om Stockholms attraktivitet för huvudkontor generellt, säger Maria Rankka, vd för Stockholms handelskammare, i en kommentar.

Finansmarknadsminister Per Bolund (MP) håller däremot inte med.

– Sverige har fortsatt stor banksektor och Nordea kommer att ha stor verksamhet här. Jag bedömer att det inte kommer att påverka intresset för Sverige som ett finansiellt centrum, säger han till TT.
