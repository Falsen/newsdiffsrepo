Bengts paket skickades fel sex gånger
STEFAN HESSERUD PERSSON

Det började med att tyskaläraren Bengt Lundström i Mölndal skulle beställa en undervisnings-dvd från Tyskland. Beställningen gjordes den 6:e augusti, och fyra dagar senare kom paketet till Sverige.

Egentligen skulle det hämtas ut på Hemköp i Mölndal, men istället skickades det till Coop i Kållered. Men när Bengt kom dit hade paketet skickats därifrån.

– De såg att paketet hade skickats till fel utlämningsställe och egentligen skulle till Hemköp. Så de skickade tillbaka det till posten. Men det kom aldrig till Hemköp, säger Bengt.

Dagen därpå hade han fått en ny avi om att paketet fanns att hämta på Coop. Men när han kom dit hade paketet återigen skickats därifrån.

Proceduren upprepades flera gånger. Totalt skickades det till Coop sex gånger enligt SVT Nyheter Väst, som var först med att rapportera om händelsen.

Bengt åkte mellan Coop, Hemköp och Postnords postterminal i Mölndal utan att lyckas få stopp på loopen. Han ringde även till Postnord centralt – utan framgång.

– Det kändes som att vara med i dolda kameran. Det är sanslöst att de inte ens rättar till det när man ringer till dem, säger han.

Till slut åkte han än en gång till Coop i Kållered och instruerade personalen att hålla kvar paketet om det skulle dyka upp där igen.

– Jag gav dem mitt namn och telefonnummer och bad dem ringa. Mycket riktigt ringde telefonen dagen därpå. De frågade om jag ville komma och hämta paketet eller om de skulle skicka det till mig. ”Nej, skicka inte iväg paketet, jag kommer!” svarade jag.

Då hade det gått två veckor från det att dvd:n kom till Sverige.

– Det var tack vare mig som paketet hamnade rätt. Postnord gjorde ingenting. Nu handlade det här om en undervisnings-dvd, men tänk om det hade varit viktig post, säger Bengt.

Postnord tar på sig ansvaret för det inträffade.

– Felet är vårt till 100 procent. Ombudet har gjort rätt som scannat paketet som felsorterat men vi har handlagt det på ett felaktigt sätt och kört det till fel ombud, säger Mats Stålgren, regionchef vid Postnord i väst, till SVT Nyheter Väst.

Han lovar nu att händelsen ska tas upp på arbetsplatsen så att något liknande inte inträffar igen. Bengt Nordströms förhållande till Postnord har fått sig en törn.

– Jag drar inte på smilbanden precis när jag ser en av deras bilar. Det kändes nästan som att de drev med mig, säger han.
