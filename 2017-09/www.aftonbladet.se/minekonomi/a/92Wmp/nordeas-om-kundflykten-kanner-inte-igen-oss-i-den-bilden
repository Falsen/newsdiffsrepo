Nordeas om kundflykten: ”Känner inte igen oss i den bilden”
JOSEFIN SILVERBERG

– Vi har robotar som gör noteringarna åt oss men vi har olika flaggor som larmar när någonting är avvikande. Först trodde vi att det var ett dataintrång men märkte sedan att vi hade ett starkt inflöde från Nordea, säger Alexander Widegren, vd på Lånbyte.se till Aftonbladet.

Sajten gick under fredagen ut med statistik över att Nordeakunder med bolån för en miljard kronor har ansökt om att få lämna banken. De andra tre storbankerna hade under samma tidpunkt tillsammans ansökningar på 338 miljoner kronor, rapporterar TT.

Även Länsförsäkringar bank och Skandiabanken hävdar att de fått en ökning av förfrågningar om bankbyte.

– Det är otvetydigt att det kommer från ett håll, säger Arne Ohlson, chef för privatkunder på Länsförsäkringar Bank, till Svenska Dagbladet.

Mellan klockan elva på torsdagen och elva på fredagen hade kunder med bolån för 1,1 miljarder kronor begärt att flytta sina lån från Nordea till andra banker, enligt Lånbyte.

Anna Storåkers menar att kundaktiviteten under torsdagen och fredagen varit helt normal.

– Ser man på det inkommande flödet av lånelöften och bolåneansökningar under den här torsdagen och fredagen jämfört med normala torsdagar och fredagar så ser vi att vi har ett helt normalt inflöde av ansökningar säger hon och fortsätter:

– Vi har även tittat på aktivitet av flytt från bolån och de papper man behöver vid en sådan förfrågning. Där har vi ett 30-tal fler förfrågningar än normalt,

Menar du att Lånbytes siffror inte stämmer?

– Jag kan inte kommentera deras information eller siffror, men de stämmer inte alls med den bild som vi har, säger Anna Storåkers.

Reaktionerna i sociala medier och bland Aftonbladets läsare har varit starka. Många upprörs över bankens val att flytta huvudkontoret till Finland. Kunder har hört av sig till Nordea med frågor om hur de kommer att påverkas.

– Den här debatten väcker jättemycket känslor och reaktioner. Då välkomnar vi till en dialog och försöker svara på så många frågor som vi kan. Då känner sig kunderna väldigt lugna. Vi berättar att det här inte har någon påverkan för dem som kunder, vår verksamhet fortsätter precis som vanligt.
