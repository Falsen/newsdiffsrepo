Så skyddar du dig mot bostadskraschen
STEFAN HESSERUD PERSSON

Bostadspriserna har på sina håll börjat plana ut, och marknaden kyls ner av en våg av nybyggnation. Nästa år förväntas dessutom Riksbanken börja höja räntan - något som kan bli en tuff smäll för rekordbelånade bolånetagare.

Allt är som upplagt för en priskrasch, menar Claes Hemberg, sparekonom på Avanza.

– En liten räntehöjning skulle slå hårt. Idag betalar snittsvensken 32 000 kronor om året i boränta. Om några år kan det vara 62 000 kronor. Då finns inga pengar kvar till mat och kläder. Stigande räntor kan starta en lågkonjunktur, säger han.

Även Ingela Gabrielsson, privatekonom på Nordea, ser risker med dagens situation. Men hon tror snarare på att prisökningarna tar en paus, än att marknaden kraschar.

– Det måste tillkomma mer än räntehöjningar, som ett börsfall och stigande arbetslöshet, som gör att många tvingar sälja sina bostäder samtidigt. Så ser det inte ut i våra konjunkturbedömningar. Men ingen vet om och när ett eventuellt prisfall inträffar, därför är det viktigt för bostadsägare att ha koll på sin ekonomi.

Claes Hemberg menar att bolånetagare måste räkna med att priserna kan falla med 30–40 procent.

– 1992 föll de till hälften, eller med 60 procent i vissa områden. Jag tror inte att banken kommer att jaga varje bolånetagare om priserna faller, men det gäller att man inte behöver skilja sig samtidigt, eller flytta någon annanstans. Är man sambo är man bättre rustad än som singel. Annars får man se till att bli kär snabbt! säger han halvt på skämt.

Han anser att de som köpt dyrt de senaste åren och har små marginaler kan behöva fundera på att flytta till något billigare redan idag. Ingela Gabrielsson ger samma råd.

– Det bästa man kan göra om man inser att man sitter illa till är att flytta till en billigare bostad. Det är väldigt klokt att göra i god tid. Någon kanske måste ta första steget att flytta från Vasastan i Stockholm, eller motsvarande i andra städer, säger hon.

Andra uppmaningar är att amortera mer, och att fundera på att binda delar av sitt bolån för att skydda sig mot stigande räntor.

Det avråder däremot Claes Hemberg från.

– Du betalar 14 000 kronor mer om året på ett vanligt bolån om du binder i två år jämfört med att ha rörligt. Lägg hellre pengarna på ett sparkonto som en buffert mot kommande räntehöjningar, säger han.

Redan nu ska man skaffa sig en ”bokraschkudde” för att rusta sig för framtiden, anser Claes Hemberg.

– Du som börjar förbereda dig nu kommer att tåla en eventuell priskrasch, medan du som hoppas att den inte kommer får det det jobbigt, säger Claes Hemberg.

Och skulle hans profetia slå fel har du sparade pengar som du kan göra något annat med om några år, tillägger han.

– Du kommer i så fall ha ett bra sparande som du kan använda till något roligt. Kraschkudden kan bli en ”kulkudde”.
