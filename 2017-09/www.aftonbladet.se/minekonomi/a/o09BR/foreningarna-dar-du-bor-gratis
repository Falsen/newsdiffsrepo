Föreningarna där du bor gratis
STEFAN HESSERUD PERSSON

De flesta av oss betalar tusentals kronor varje månad för att ha tak över huvudet. Men det finns bostadsrättsföreningar där du bor gratis – förutsatt att du inte har några bolån att betala av förstås.

Några av dem har dessutom ekonomin helt under kontroll, visar en undersökning från allabrf.se, en söktjänst för att jämföra bostadsrättsföreningar.

– Ofta har det hänt något extraordinärt, som att föreningen lyckats sälja av en vind eller kunnat bygga på två våningar ovanpå huset. På så vis har de blivit lånefria och kunnat erbjuda noll kronor i månadsavgift i en bra tid framåt, säger Hampus Dahlstedt, grundare av allabrf.se.

Totalt finns det ett 50-tal föreningar i Sverige med noll kronor i månadsavgift. Men en stor del av dessa är oäkta. Det innebär att de har väldigt höga inkomster från exempelvis uthyrda bostäder och lokaler – något som kan ha negativa skattekonsekvenser för boende.

Allabrf.se har tagit fram fem exempel på äkta föreningar med gratis månadsavgift, och som samtidigt har ekonomin i balans. Dessutom finns ytterligare en förening i Täby i Stockholm som under hösten förhandlar om att sälja sin parkeringsplats för 1,7 miljarder till en byggherre som planerar bygga en skyskrapa.

– Det skulle innebära gratis boende i 10 år och utdelning på upp till en miljon per medlem. Det visar på de extrema värden som kan finnas ”gömda” i en förening, framför allt i Stockholmsområdet där marken är så dyr, säger Hampus Dahlstedt.

En så låg månadsavgift som möjligt behöver dock inte alltid vara positivt. Risken är att avgiften är för lågt satt – vilket på sikt sätter föreningen i knipa.

– Låga månadsavgifter är inte alltid bra. Ekonomin behöver vara i balans. Det absolut viktigaste att hålla koll på är den framtida förändringen i årsavgiften, säger Hampus Dahlstedt.

Det finns flera faktorer som påverkar månadsavgiften i framtiden. Föreningens skuldsättningsnivå är en sådan. Hög skuldsättning kan innebära flera tusenlappar i höjd månadsavgift om räntan stiger.

– Alla kan se vad månadsavgiften ligger på idag. Men de som kan se lite in i framtiden står på säkrare grund, och kan potentiellt sett göra en bättre affär, säger Hampus Dahlstedt.

Allabrf.se har betygsatt alla föreningar enligt ett antal viktiga parametrar. Hampus Dahlstedt råder också bospekulanter att kontakta styrelseordföranden i den förening man tittar på en lägenhet i.

– Mäklaren kanske inte ger de mest djupgående svaren under en visning. Det är viktigt med en second opinion för att förstå hur månadsavgiften kan tänkas förändras, säger han.
