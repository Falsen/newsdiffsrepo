Krav på att jättelikt svartbygge rivs
JOSEFIN WESTIN

För 13 år sedan stod ett hus på 60 kvadratmeter, med ett uthus på 32 kvadrat på tomten. I dag har det utökats med 222 kvadratmeter - utan bygglov.

Nu ger miljö- och byggnadsnämnden i Laholms kommun fastighetsägaren ett halvår på sig att riva det stora svartbygget.

Av de 222 olovligt byggda kvadratmetrarna ligger dessutom 117 kvadrat på mark som inte får bebyggas.

– Det handlar om ganska många kvadratmeter mer än vad man får bygga, och det är på punktprickad mark. Det finns ingen möjlighet att ge bygglov i efterhand, säger nämndens ordförande Ove Bengtsson (C), till tidningen.

Fastighetsägaren sökte bygglov 2008. Men ritningarna var för dåliga och något lov beviljades aldrig.

Så mannen byggde ändå.

Kommunen försökte redan 2009 om att hota om vite om han fortsatte. Efter det hände inget mer från myndighetshåll på flera år, eftersom "ärendet föll mellan stolarna". 2016 togs saken upp igen och fick ny fart.

I januari tog nämnden till och med polisen om hjälp för att gå in på tomten och mäta upp de byggnader som finns där i dag.

Mannen har yttrat sig i ärendet och varit tydlig med att han inte tänker göra något åt sitt svartbygge.

Därför tyckte kommunens tjänstemän inte att enbart ett vite var tillräckligt. De ville ha tillägget att kommunen kan riva utbyggnaderna på mannens bekostnad, skriver Hallandsposten. Men kommunpolitikerna nöjde sig med följande vitesföreläggande.

Mannen har ett halvår på sig att riva svartbygget - annars måste han betala ett vite på 300 000 kronor.
