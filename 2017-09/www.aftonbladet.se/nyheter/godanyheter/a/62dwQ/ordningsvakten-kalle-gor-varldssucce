Ordningsvakten Kalle gör världssuccé
JONNA CLAESSON

Det var ungefär en vecka sedan som Kalle Alm, 50, från Västerås jobbade som ordningsvakt på Västerås höstmarknad. När en bil körde upp bredvid honom började föraren prata med Kalle på arabiska och Kalle svarade – även han på arabiska.

Föraren i bilen blev mäkta imponerad av Kalles språkkunskaper och filmade konversationen. Det Kalle inte hade någon aning om var att videon publicerades på Facebook och kom upp i över en miljon visningar på några dagar.

För Kalle tog det ett tag innan han insåg att han plötsligt blivit kändis i den arabisktalande världen.

– Jag har svårt att fatta det. Jag är en vanlig svenne som lärt mig arabiska, säger han till Aftonbladet.

Under veckan som gått har stora medier som brittiska BBC News och Huffington post Arabi plockat upp nyheten om det virala klippet, frågan alla ställer sig är hur han har lärt sig arabiska och varför.

– Det var min ex-fru som är från Syrien som var lite på mig när vi skulle få barn. Hon var noga med att barnen skulle lära sig modersmålet. Så hon sa det ”nu börjar vi prata arabiska” så att familjen skulle förstå vad jag pratade om. Alla kunde ju inte så bra svenska.

Kalle har alltid varit lite av ett språkgeni och har snappat upp många språk genom att bara lyssna och våga prata. Men just arabiskan har han lärt sig från arabiska tv-kanaler.

– Jag monterade parabol i samband med det så jag kan ju en del om kanalerna, jag har alla hemma. Vissa serier från Syrien gjorde att jag lättare förstod och kan härma, säger han och fortsätter:

– Jag är brottare så jag åkte runt mycket och fick då med mig engelskan. Sedan träffade jag en spansk tjej som inte kunde så mycket svenska, då fick jag med mig spanskan. Jag förstod ju att jag har det här i mig.
