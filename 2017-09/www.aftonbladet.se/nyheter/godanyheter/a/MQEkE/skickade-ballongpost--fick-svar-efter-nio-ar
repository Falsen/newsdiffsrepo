Skickade ballongpost – fick svar efter nio år
MALIN WIGEN

År 2008 firade personal, barn och föräldrar 20-årsjubileum på förskolan Borgen i Upplands Väsby i Stockholm. Dagen till ära skickade de upp heliumballonger i luften, vissa av dessa innehöll små lappar.

– Där hade vi skrivit att de gärna fick skicka ett brev till förskolan om när och var de hittat den, säger biträdande förskolechefen Marie Anestedt som var med då.

Nu, nio år senare, har de äntligen fått svar.

– När jag kom tillbaka efter sommaren låg brevet här hos oss, säger hon och fortsätter:

– Det är fascinerande.

Det visade sig att det var en man från Vallentuna som hittat en av ballongerna vid några klipper på Stora Hummelskär i Ålands hav. Han tog hem meddelandet i den till sin fru och de bestämde sig för att svara, skriver Mitt i.

– Det här fantastiska paret hade tagit sig tid att svara på det. Det är lite läckert att de plockade upp det här och skickade ett svar.

Marie Anestedt har varit i kontakt med några föräldrar till barnen som gick på förskolan vid tidpunkten de skickade ballongerna.

– De har pratat om det hemma. Vissa kom ihåg lite, men de var ju små.

Hon har även försökt att prata med de nuvarande förskolebarnen.

– Jag har visat lite bilder från förr men det är svårt att greppa för barn i fyra- till femårsåldern. De har mest skrattat åt hur vi såg ut. Men vi har pratat med dem om skräp och hur länge det kan finnas kvar i naturen – med tanke på den gamla ballongen.

För fler liknande historier – följ Goda nyheter på Facebook
