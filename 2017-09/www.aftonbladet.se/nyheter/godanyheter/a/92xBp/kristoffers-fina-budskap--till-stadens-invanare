Kristoffers fina budskap – till stadens invånare
MALIN WIGEN

”Du är värdefull”, ”Du är fin” och ”Jag älskar dig” är några av budskapen som boende i Karlskrona möttes av på cykelbanorna i helgen. Den som ligger bakom dessa är Kristoffer Andersson, 31 år.

Det var i fredags morse som han köpte ett gäng gatkritor med idén om att gå ut att göra andra glada.

– Jag cyklade ut och skrev olika uppmuntrande budskap på olika platser där folk passerar och ritade lite hjärtan.

Och hans aktion har gett resultat har han fått höra.

– Det är en hel del som har blivit jätteglada och tagit bilder. Det verkar som många människor har tagit del av det.

Kristoffer tänker att det behövs en motpol i samhället, till allt negativt vi får höra.

– Då kan det vara bra med något positivt som människor kanske blir stärkta av. Som de förhoppningsvis sedan kan dela med sig av till andra. För det är det jag hoppas – att det inte bara är jag som gör något utan att det också kommer leda till att någon annan kommer att sprida glädje på sitt sätt.

Det här är inte det enda Kristoffer har gjort för att ge omgivningen ett leende på läpparna. Han har ett projekt vid namn Kärlekssurr med syftet att göra folk glada. Han har bland annat delat ut gratis smoothies och sprungit baklänges i ett lopp – utklädd som pingvin.

– Jag vill sprida kärlek och medmänsklighet, säger han.
