Äldreboendets hiss gick sönder – då grep hockeyspelarna in
MALIN WIGEN

På äldreboendet Petäjäkoti i finländska Tammerfors i Finland finns det en hiss – och i början av augusti gick den sönder. Detta har gjort att många på boendet inte kunnat ta sig ut ur byggnaden överhuvudtaget.

När nyheten om situationen nådde Eetu Koponen, lagledare för ungdomslaget Harjun Kiekko Sports Club, bestämde han sig för att agera. Laget skulle hjälpa de äldre på boendet.

– Killarna meddelades omedelbart, säger han till Ilta-Sanomat.

Så i fredags kom idrottare i åldrarna 18 till 21 till äldreboendet för att göra en insats. Men det var bara en kvinna som fick hjälp då det ska ha varit magsjukdom på äldreboendet, enligt Eetu Koponen.

– Vi hjälpte en kvinna ut och tillbaka. Hon var verkligen nöjd med den hjälp hon fick. Nästa vecka hjälper vi till igen, säger han.

Hockeyklubben la ut en bild från äldreboendet på sin Facebooksida – där de hyllas:

”De boende har inte kunnat gå ut när det har varit omöjligt att röra sig mellan våningsplanen, men nu får de röra på sig då spelarna åtog sig uppdraget att hjälpa”, skriver de i sitt inlägg.

Hjälpen har välkomnats berättar Hennele Patjas, chef för äldreboendet.

– De boende har varit tacksamma för hjälpen och är naturligtvis glada när de möter nya människor, säger hon.

Nu väntar de på leverans av nya delar till hissen, det är först när leveransen kommit som man kan reparera den – leveransen kan dock dröja veckor. Man hoppas att den ska fungera igen i oktober, skriver Ilta Sanomat.

För fler liknande historier – följ Goda nyheter på Facebook
