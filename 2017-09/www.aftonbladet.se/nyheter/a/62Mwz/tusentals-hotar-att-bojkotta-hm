Tusentals hotar att bojkotta H&M
MALIN WIGEN

Facebookgruppen Annonsrådet, som granskar reklam, har gått ut och riktat stark kritik mot H&M:s val av modeller till en "plus size"-kollektion som används på klädjättens sajt. De menar att modellerna är av ”normal” storlek och att det bidrar till att unga tjejer och kvinnor förmedlas en skev kroppsbild. Dessutom är de kritiska mot att ”plus size”-begreppet ens används då motsvarande inte finns på herravdelningen.

Klädföretaget har fått svara på kritiken, ett svar som Annonsrådet inte är nöjda med.

– Man hade velat höra att de förstår vad vi säger och att de ska titta på det här, men istället har de totalt slagit ifrån sig kritiken vi levererar, säger Annonsrådets grundade Amanda Oxell.

Därför har de nu uppmanat till bojkott av H&M. I skrivande stund är det snart 5000 som bestämt sig för att sluta handla hos klädkedjan.

– Vi kommer inte handla på H&M till dess de tar bort bilderna på de här modellerna och ersätter med andra som faktiskt ser ut att tillhöra den målgruppen som kollektionen riktar sig åt.

Enligt Amanda sprids bojkotten som en löpeld i sociala medier och fler och fler ansluter sig.

– Vi hoppas på att vi kommer få bättre respons från H&M.

När Aftonbladet kontaktar H&M har de samma svar på kritiken som tidigare.

– För H&M+-sortimentet jobbar vi med många olika modeller för att visa upp en variation och inspirera våra kunder till vårt senaste mode. Alla de modeller vi anlitar befinner sig inom storleksspannet för konceptet, alltså storlek 44-58, säger Petra Buchinger, presskontakt H&M Sverige, och fortsätter:

– I dagsläget erbjuder vi H&M+-konceptet på damavdelningen då vi ser att det finns en efterfrågan på det. På herravdelningen erbjuder vi plagg upp till storlek XXL. Hur detta kommer att se ut i framtiden är för tidigt att svara på nu, men vi utvärderar löpande vårt sortiment som en del i att lyssna till våra kunders efterfrågan och vår målsättning. Våra kunders åsikter är viktiga för oss och vi lyssnar på feedbacken.

Amanda menar att det är problematiskt att H&M sätter sin egen måttskala när de väljer att använda sig av modeller som inte ser ut som ”plus size” – och påför den på yngre tjejer och kvinnor.

– Om de gör det på det här sättet så bidrar de aktivt till ökad ohälsa bland unga tjejer, dålig självbild, skeva kroppsideal och ätstörningar. Det är en viktig fråga, att de inte ger mer repsons än de gjort är inte bra.
