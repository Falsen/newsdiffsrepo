Här övar Sydkorea på att slå ut Kims kärnvapenbas
NIKLAS ERIKSSON

Sydkoreas försvarsdepartement släppte på måndagen bilder som visar hur de övar på att slå ut Nordkoreas största kärnvapenanläggning. Under övningen ”pricksköts” Hyanmoo-robotor mot mål i havet med samma avstånd som till platsen för Kim Jong-Uns senaste kärnvapentest, uppger AP.

I övningen deltog även sydkoreanska F-15-stridsplan. På filmen som myndigheterna släppte syns stridsplanen släppa Taurus-missiler med en räckvidd på 500 kilometer, skriver Yonhap.

Sydkorea kommer även att förstärka med ytterligare fyra enheter av det amerikanska robotförsvarssystemet THAAD. I nuläget finns två enheter norr om Seoul.

Donald Trump och Sydkoreas president Moon Jae-In har enats om att ta bort taket för hur kraftfulla stridsspetsar sydkoreanska robotar kan bestyckas med, skriver nyhetsbyrån Yonhap. Beslutet fattades under ett telefonsamtal på måndagen.

Sydkorea har tidigare begränsats till stridsspetsar på maximalt 500 kilo, enligt ett bilateralt avtal med USA från 2001.

Under måndagskvällen, svensk tid, uppgav högt uppsatta säkerhetskällor i Sydkorea att landets militära ledning vill lägga mer krut på de militära insatser i stället för fortsatta samtal med grannen i nord, uppger Yonhap.

FN:s säkerhetsråd höll också krismöte angående Kim Jong-uns kärnvapenambitioner under måndagen och USA:s sändebud meddelade att deras tålamod med Nordkorea var på att nå vägs ände.

– Han ber om krig, säger Nikki Haley, USA:s FN-ambassadör.
