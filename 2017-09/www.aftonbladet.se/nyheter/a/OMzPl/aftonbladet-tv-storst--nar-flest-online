Aftonbladet TV störst – når flest online
PETTER OVANDER

Det finns flera sätt att mäta onlinevideo på. Aftonbladets livesändning om Sveriges nya prins startades till exempel över 100 000 gånger. Men Aftonbladet har länge varit tydlig med att det är hur många tittare som faktiskt nås som är det viktiga – det som kallas räckvidd.

Vid årsskiftet 2015/2016 gick Aftonbladet TV därför ur mätvalutan Kia, eftersom Kia då började räkna videovisningar så fort reklamen startade i stället för att räkna på redaktionellt innehåll.

– Det var ett helt ointressant sätt för oss att mäta. För oss är det betydelsefullt att mäta tittning på vårt innehåll, det är ju det som gör oss relevanta. Och när det gäller reklam ska vi kunna visa upp effekt för annonsörerna. Då är räckvidden viktig, säger Lotta Folcker, chef för Aftonbladet TV.

Aftonbladet TV:s fokus har legat på reklameffekt och avdelningen har under året tagit fram en rad exempel som visar den positiva effekten.

– Det här är oerhört viktigt för oss. Aftonbladet TV ska bära en stor del av Aftonbladets intäkter framåt. För att lyckas med det måste vi ha räckvidd och vi måste kunna bevisa effekt. Nu har vi båda.

Aftonbladet TV har de senaste åren gått från att vara ett kostsamt satsningsområde till att i dag vara ett framtidsområde som bidrar till Aftonbladets lönsamhet. Breaking news är styrkan i hela Aftonbladet TV och video i dag helt integrerad del av Aftonbladet.

– Aftonbladet är Sveriges primära nyhetskälla, det bevisas gång på gång, inte minst vid stora nyhetshändelser. Utöver det har vi Sveriges största onlineprogram med AB Morgon, som ständigt gästas av intressanta gäster – förra veckan var de flesta partiledarna där. Vi har Sveriges bästa sportredaktion som gör allt mer video och vi skapar hela tiden nytt innehåll i nya former och program. Ett bra betyg för våra tv-satsningar är att  vårt och Viafrees program "200 sekunder" nominerats till Kristallen i kategorin Årets granskning. Vi har dessutom hela vårt nya spår med minidokumentärer.
