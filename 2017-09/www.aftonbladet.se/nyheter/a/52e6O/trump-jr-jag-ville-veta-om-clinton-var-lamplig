Trump jr: ”Jag ville veta om Clinton var lämplig”
JOAKIM MAGNÅ

Donald Trumps äldste son Trump jr anlände till utfrågningen i kongressbyggnaden Capitol Hill i Washington på torsdagsförmiddagen, lokal tid.

Det slutna förhöret inleddes med att Donald Trump jr läste upp ett förberett uttalande inför justitieutskottet. Utfrågningen gäller ett möte som Trump jr hade i Trump Tower i New York i juni 2016, där han bland annat träffade den ryska advokaten Natalia Veselnitskaja.

Trump jr säger i anförandet, som läckt till New York Times och andra amerikanska medier, att han gick med på mötet eftersom han var nyfiken på den komprometterande information han erbjudits om Hillary Clinton. Han uppger att han var öppen för att få veta mer om Clintons ”lämplighet, karaktär och kvalifikationer” som president.

Han berättar att han hela tiden avsåg att rådgöra med sina advokater om det lämpliga i att använda informationen från den Kreml-kopplade Natalia Veselnitskaja, skriver New York Times.

– Jag tänkte att jag åtminstone skulle höra vad de hade att säga. Beroende på vilken, om någon, information de hade skulle jag sedan rådgöra med mina advokater för att fatta ett informerat beslut, säger han i uttalandet, enligt tidningen.

Donald Trump jr säger att han var tveksam inför mötet.

– Senare visade det sig att min skepticism var berättigad. På mötet erbjöds ingen meningsfull information.

Trump jr påpekar att mötet var en biprodukt av hans pappas kaotiska valkampanj, snarare än ett försök att samverka med Ryssland. Han beskriver arbetet med kampanjen som en ”utmattande” och ”livsomvälvande” upplevelse.

Utfrågningen sker inom ramen för senatens utredning om eventuella kopplingar mellan Donald Trumps presidentvalskampanj och den ryska regeringen.

Ryssmötet planerades i en mejlkonversation mellan Donald Trump jr och publicisten Rob Goldstone. Förutom presidentsonen och Natalia Veselnitskaja deltog presidentens svärson och särskilde rådgivare Jared Kushner, dåvarande kampanjchefen Paul Manafort samt ytterligare ryssar.

Trump jr offentliggjorde själv mejlväxlingen i juli tidigare i år.

Det är brottsligt att inte tala sanning i förhör i kongressen.
