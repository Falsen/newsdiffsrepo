Ekot: Dan Eliasson bröt mot säkerhetsregler
NIKLAS ERIKSSON

Polisen klarade inte längre av att administrera sin personal- och lönehantering. För att lösa problemet tog de hjälp av det kanadensiska företaget CGI som äger polismyndighetens lönesystem Palasso, uppger Ekot.

I systemet finns hemliga uppgifter om polisens anställda och ska enligt Ekot ge ”en unik inblick hur polisen arbetar”.

För att kunna ge CGI tillgång till uppgifterna krävs enligt säkerhetsskyddsförordningen en kryptering som godkänts av Försvarsmakten.

Men i stället för att använda en godkänd kryptering beslutade rikspolischef Dan Eliasson år 2015 om ett undantag. Något som han inte får göra då det rör  sig om hemliga uppgifter som kan påverka rikets säkerhet, uppger Ekot.

Pia Gruvö, it-säkerhetschef på Militära underättelse- och säkerhetstjänsten, säger att det är mycket tydligt att rikspolischefen inte har någon rätt att fatta beslut om sådana undantag.

– Det bryter ju mot säkerhetsskyddsförordning och vad som kan hända där det har vi ju sett nyligen då, säger Pia Gruvö till Ekot.

Och utvecklar:

– Det var ju någon generaldirektör som fick avgå för brott mot säkerhetsskyddsförordningen.

Enligt Gruvö har bara regeringen rätt att fatta beslut om sådana undantag. Något sådant beslut ska inte finnas enligt regeringskansliet, uppger Ekot.

Dan Eliasson vill inte svara på Ekots frågor om ärendet. Rikspolischefens myndighet lämnar i stället ett skriftligt svar:

”Vi känner oss trygga med att polisens tekniska lösningar är utformade och införda i enlighet med gällande regelverk ”.
