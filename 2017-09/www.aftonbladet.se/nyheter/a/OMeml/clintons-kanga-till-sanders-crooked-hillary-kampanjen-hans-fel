Clintons känga till Sanders: ”Crooked Hillary-kampanjen hans fel”
SIMÓN BUSTAMANTE

Hillary Clinton förlorade som bekant förra höstens presidentval i USA till Donald Trump och har sedan dess hållit relativt låg profil.

Men nästa vecka ger hon ut sina memoarer om kampanjtiden – och passar på att slunga flera smockor mot sin demokratiske primärvalsrival Bernie Sanders, rapporterar Fox News.

I utdrag från kommande boken ”What Happened” som dykt upp på nätet anklagar Clinton den demokratiske socialisten för att i brist på riktiga politiska argument istället ha fokuserat på ”pikar mot och ifrågasättande av min person”.

Hillary Clinton menar rent av att Bernie Sanders retorik i förlängningen lade grunden till Donald Trumps smutskastande ”Crooked Hillary”-taktik under presidentvalskampanjen.

”Hans (Sanders) attacker orsakade varaktig skada som gjorde det svårare att ena progressiva under presidentvalet”, skriver Clinton i sina memoarer.

Hillary Clinton jämför även den demokratiske socialisten med en karaktär från filmen ”Den där Mary”, en ”sinnesrubbad liftare” som vill marknadsföra en kopia av en redan existerande träningsteknik – men hans tar en minut kortare att genomföra.

”Så var det att debattera med Bernie”, skriver Clinton och fortsätter:

”Varje gång vi föreslog en djärv infrastrukturplan eller ett nytt ambitiöst lärlingsprogram för unga, lanserade Bernie praktiskt taget samma sak – fast större.”

Hillary Clinton går även hårt åt Bernie Sanders anhängare, som pekas ut som sexistiska nättrakasserare. ”Jag vet inte om det besvärade Bernie eller inte”, skriver hon och passar samtidigt på att anklaga Sanders för att inte vara demokrat.

”Det är inte förtal – det är vad han har sagt. Han ställde inte upp i primärvalet för att se till att en demokrat vann Vita huset, utan för att splittra det demokratiska partiet. Jag är stolt över att vara demokrat och önskar att Bernie också var det.”
