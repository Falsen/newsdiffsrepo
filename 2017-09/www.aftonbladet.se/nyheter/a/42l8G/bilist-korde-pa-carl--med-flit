Bilist körde på Carl – med flit
MALIN WIGEN

Tisdagens cykeltur kunde ha slutat illa för Carl Bylund när han var ute med sitt cyklistgäng. När han och de övriga cyklade på rad längs vägen märkte de att en bilist var irriterad.

– Han körde om oss väldigt tajt och trängde nästan ut oss. ”Oj kan man hålla sig på hjulen här” tänkte jag, säger Carl.

Bilisten tvärnitade och samtliga fick väja undan honom. När Carl tog sig förbi var han så nära bilen att han rörde backspegeln med sin armbåge.

– Tyvärr är det något som hänt tidigare, det är ingen extremsituation som cyklist, utan något man får räkna med.

Det var det som hände sen som fick Carl att reagera.

– Jag hörde hur han accelererade och började jaga mig. Jag hade ingen chans att komma undan. Jag insåg att han skulle plocka mig där.

Carl fick en tackling i sidan och flög av cyklen. Hur långt vet han inte.

– Den sekvensen är helt sjuk när jag tänker på den. Jag hade tankar och känslor som jag aldrig haft tidigare.

Carl lyckades ta sig upp igen på några sekunder och kände en adrenalinrush.

– Det var ofattbart att det stod en bil med ett trasigt hjul en halv meter ifrån mig, jag hade lika gärna kunnat ligga under den.

Han ville veta vad som fått bilisten att agera så och slet upp bildörren. När han såg att det satt en femåring bredvid föraren, som han antar var mannens son, lugnande han sig. Carl frågade varför han kört på honom och svaret fick honom att häpna.

– Han sa att han kört på folk tidigare och att han har rätten på sin sida.

Carl insåg att det var lönlöst att få ett vettigt svar och gav upp. För att föraren inte skulle fly platsen innan ambulans och polis kom tog Carl bilnyckeln.

– Jag kände att ungen inte skulle ut och åka med den här människan.

Christer Fuxborg, presstalesperson vid polisen i region Väst, känner till händelsen.

– Vårdslöshet i trafik känns det givet att det handlar om, det kan också bli fråga om grov sådan vilket har fängelse i straffskalan. Men det finns också andra tänkbara brottsrubriceringar här, säger han till Expressen och fortsätter:

– Det kommer att visa sig för det här kommer utredningsenheten vid Trafikpolisen att gå till botten med, säger Fuxborg.

Carl fick inga större skador utan är mest öm i kroppen och stel i nacken. Men det har tagit på honom mentalt.

– Det är en rätt svår känsla att bearbeta av att en vilt främmande människa är så dedikerad att skada mig att han skadar sin egen bil med flit och utsätter sin egen son för risk.

Han har dock fått massivt med stöd efter att hans vän skrev om händelsen på Facebook. Nu hoppas han på att detta ska väcka debatt om hur man beter sig mot sina medmänniskor i trafiken.

– En bil är ingen leksak eller vapen, och ska inte användas på det sätter heller, men ibland så gör folk det, säger han och fortsätter:

– Många bilister tror att de äger vägen men så är det inte, den är till för alla trafikanter. Det måste göras ett förtydligande på något sätt, och det måste komma från politikernivå.
