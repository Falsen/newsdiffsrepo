Världens tyngsta kvinna blir hälsoambassadör
EBBA THORNÉUS

36-åriga Eman Ahmed Abd El Aty var fram till i vintras med sina drygt 500 kilo världens tyngsta kvinna, vilket Aftonbladet tidigare skrivit om.

Hon hade då varit sängbunden i 25 år och tappade efter en stroke både talförmågan och fick sondmatas.

Efter en stor insamling i hennes namn lovade en indisk kirurg att hjälpa Eman Ahmed Abd El Aty. I samband med flytten från hemmet i Alexandria tvingades man att riva en vägg till lägenheten för att därefter flyga henne i ett fraktflygplan, och i lastbil köra henne till sjukhuset i Mumbai där hon sedan lyftes in på sjukhuset med en lyftkran.

Efter operationen i Indien flyttades Eman Ahmed Abd El Aty till ett sjukhus i Abu Dhabi i Förenade Arabemiraten där hon nu befinner sig.

Förutom att ha tappat mer än 350 kilo kan hon i dag även tala, äta själv och är gladare på länge uppger Ekots utsände.

Ytterligare operationer väntar dock för att ta bort överflödig hud och hennes knän för att se om hon behöver rullstol i framtiden eller inte.

Efter det hoppas sjukhuset, som lagt ner flera miljoner på Eman Ahmed Abd El Atys vård, att hon ska kunna bli hälsoambassadör och informera barn i Mellanöstern om vikten av hälsosam mat och att röra på sig för att undvika fetma och för tidig död.

– Det är vår plan att göra Eman till en ambassadör i kampen mot fetma och föreläsa i skolor, fast det är lite tidigt än, kanske om ett år, säger chefsläkaren, Yassin El-Shahat på Burjeel-sjukhuset till Ekots utsände.

Fetma är ett stort problem i Mellanöstern där omrking var tredje barn är överviktigt i Förenade Arabemiraten och grannländerna uppger Ekot.
