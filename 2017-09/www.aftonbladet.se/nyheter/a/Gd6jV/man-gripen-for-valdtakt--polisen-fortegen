Kvinna misstänks ha våldtagits vid nattklubb
GUSTAF TRONARP

Den misstänkta våldtäkten ägde rum i centrala Sollefteå under natten till lördagen. Börje Öhman, kommunikatör på ledningscentralen vid polisen i region nord, uppger att brottsplatsen ligger i anslutning till en nattklubb.

– Det ska ha skett inomhus vid en nattklubb. Jag kan inte vara mer detaljerad än så i nuläget, säger han.

Ordningsvakter på klubben omhändertog en misstänkt gärningsman och kontaktade polisen.

– Han är gripen och vi har hållit ett inledande förhör. Vi har även förhört kvinnan, säger Börje Öhman.

Är de bekanta med varandra?

– Det vet jag inte.

Platsen spärrades av för att polisen skulle kunna genomföra en teknisk undersökning.

Kvinnan fördes till sjukhus för att genomgå en kontroll.

Larmet om det inträffade kom in vid 02.14.
