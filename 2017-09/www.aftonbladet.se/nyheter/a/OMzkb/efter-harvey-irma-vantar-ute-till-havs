Efter Harvey - Irma väntar ute till havs
KARIN AHLBORG

Det är orkansäsong och när Harvey nu klingat av riktar National Hurricane Center blickarna mot nya hot.

Ute i Atlanten ligger stormen Irma som forskarna redan nu varnar för kan bli ett monster som når orkanstyrka när den om en vecka kan drabba USA:s kust, skriver USA Today.

Ännu är det för tidigt att med någon säkerhet förutspå vilken väg Irma kommer att ta men risken bedöms som stor att den drar över Karibien och vidare mot USA:s östkust.

Även om den nu klassas som en kategori 2-storm är prognosen att den utvecklas till en mycket farlig orkan, enligt AccuWeather.

– Irma kan mycket väl bli en allvarlig orkan och utvecklas till kategori 4 innan den når Små Antillerna, säger AccuWeathers orkanexpert Dan Kottlowski.

I en kategori 4-orkan når vindarna hastigheter mellan 209 och 251 kilometer i timmen.

Som om Irma inte räcker håller väderinstituten också ögonen på ett oväder i Mexikanska golfen som än så länge tycks beskedlig men har förutsättningar att utvecklas till en tropisk storm som kan drabba redan sargade Texas och Louisiana efter helgen.
