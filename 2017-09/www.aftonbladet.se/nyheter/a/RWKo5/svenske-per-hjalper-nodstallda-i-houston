Svenske Per hjälper nödställda i Houston
NIVETTE DAWOD

Den trettiogradiga värmen är tillbaka i Houston, USA:s fjärde största stad, och en hel del vatten börjar sakta att dra sig undan. Men förödelsen efter orkanen Harvey, den värsta i landet på många år, syns fortfarande tydligt på flera håll.

Hela kvarter är översvämmade, vägar är avstängda eftersom de snarare påminner om sjöar, och tiotusentals människor har evakuerats efter att ha förlorat allt.

Dessutom är skolor och arbetsplatser stängda. Samma sak gäller butiker och restauranger. Något som vid första anblick kan verka som en småsak efter en naturkatastrof, men för någon som flytt med bara kläderna den burit kan det bli komplicerat.

– Mamman i familjen har inte kunnat gå till jobbet eftersom hon inte har några vettiga kläder, säger Ian Knowles.

Vi står utanför den femte stängda klädbutiken där Per Deshayes, Caitlin Omoregie, 29, och Ian Knowles, 37, som alla bor i Houston, tänkt handla åt Ians hustrus arbetskamrat, vars familj behöver hjälp.

– Vi vill gärna handla i lokala butiker så att de som jobbar där gynnas och kan få behålla sina jobb även om företaget skadats under orkanen. Det är flera butiker som har tomma hyllor, och där det är metervis med vatten fortfarande efter översvämningarna, säger Per.

I dag är det framför allt kläder till hela familjen, på fyra personer, som står på listan. Tidigare dagar har Per Deshayes delat ut mat, vatten, underkläder och hygienartiklar, bland mycket annat. Även husdjursmat har gått åt. Många har räddat sig själva - och husdjur - men inte klarat av att ta med mat till hunden.

– Folk har reagerat med sådan värme, det har varit överväldigande. Alla här i Houston hjälper till. Igår tackade till och med ett hjälpcenter nej till vår hjälp eftersom de hade haft 15 000 personer som registrerat sig för att hjälpa. Så idag hjälper vi sådana som inte bor på hjälpboenden, säger Per.

Per och Caitlin har båda startat insamlingskonton på nätet. Trots att Per jobbat som internetentreprenör i flera år är det första gången han startar en internetinsamling.

– Jag märkte att många i Sverige ville hjälpa till, så jag startade en insamling. Nu plingar det hela tiden i telefonen, säger han.

Hur kommer det sig att du vill göra det här?

– Du vet aldrig hur en naturkatastrof träffar. Den här gången var jag och min familj lyckligt lottade. Åskan slog ner vårt hus i centrala Houston och vi blev strömlösa i några dagar, men fick direkt flytta in hos våra grannar. Vi har inte haft en droppe vatten i huset. Andra har fått hela sina hem förstörda och kommer att behöva jobba jättehårt för att få ett normalt liv igen. Det är klart att man måste kunna hjälpa, det behöver inte vara något stort, bara att göra något litet känns jättebra.

Familjen som ska få de tre kassarna med kläder som Per, Caitlin och Ian köper idag vaknade natten till lördagen av att hemmet var fyllt av vatten.

– De gick och la sig på fredagen och trodde att de var säkra, eftersom de bor utanför de områden som man trodde skulle drabbas av orkanen. När de vaknade var huset översvämmat. Pappan bar ut den nioåriga dottern och sin hustru. Sonen som är 13 år tog sig ut själv. Därefter hjälpte pappan en 80-årig granne i säkerhet, säger Ian Knowles.

Nu bor hela familjen hos en släkting, och har snart en veckas uppsättning av kläder och prylar till skolstarten.

– Barnen ser väldigt mycket fram emot att få börja skolan när den öppnar igen. De hade ju precis köpt nya ryggsäckar och sådant till höstterminen, men allt sådant är kvar i huset, säger Caitlin.
