Dödssiffrorna stiger efter jordskalvet i Mexiko
JOSEFIN SILVERBERG

Det kraftiga skalvet har känts i Mexiko City, där människor rapporteras fly skakande byggnader. Tsunamivarning utfärdas nu för flera länder i centralamerika, skriver nyhetsbyrån Reuters på Twitter.

– Det är ett jättestort skalv. Stora skalv på upp till magnitud sju sker med några års mellanrum i Mexiko men det här är extra stort, säger seismologen Björn Lund vid Uppsala universitet.

Risken för tsunamivågor strax efter skalvet är stor menar seismologen:

– I de närmsta områdena borde vågen redan ha dragit in. Det är högst troligt att det blir en, sen hur stor den blir beror på flera faktorer, hur nära havsbotten skalvet skett, om det är långgrunt och så vidare.

Tsunamivarningen utfärdades för Mexiko, Guatemala, El Salvador, Costa Rica, Nicaragua, Panama, Honduras och Ecuador. En tsunami med en högsta våghöjd på 0,7 meter har bekräftats vid Mexikos kust, enligt Pacific Tsunami Warning Center, rapporterar Reuters. Inga större vågor har rapporterats efter skalvet.

Trots att epicentret för jordskalvet skedde i havet utanför kusten i södra Mexiko kändes skalvet av i huvudstaden i norra delen av landet.

1986 drabbades Mexiko av en jordbävning av magnituden 7,8 och skapade då stora skador på byggnader i Mexiko City. Tusentals dog till följd av jordbävningen.

– Nu är det stora risker för efterskalv under den närmsta veckan. De kan komma upp i magnitud 7. Har man byggnader som redan är skadade så är risken stor att de skadas ännu mer. Men de lokala myndigheterna brukar ha en bra beredskap för jordskalv, även om byggnadsstandarden inte alltid är så bra som man skulle önska, säger Björn Lund.

I bergsområdena kan det även finnas risk för jordskred i och med skalvet berättar han. Även i Colombia har skalvet känts av i flera större städer.

Dödstalen har under dagen stigi.  Tre av dödsfallen inträffade i Chiapas, uppger delstatens guvernör Manuel Velasco, enligt nyhetsbyrån Reuters. Två personer i Chiapas ska ha dött när en vägg rasade. Dessutom har två barn omkommit i delstaten Tabasco i Mexiko enligt AP.

Enligt guvernören I Tabasco, Arturo Nunez, ska ett av barnen ha dött när en vägg kollapsade. Det andra barnet var ett spädbarn som dog på ett barnsjukhus efter att strömmen gått och barnets respirator slutat fungera.

Ett hotell ska också ha kollapasat i Oaxaca-regionen säger Mexikos president, men ingen ska ha dött i husraset.Tio kroppar har hittats I Juchitan i södra Mexico och ytterligare döda har hittats i Oaxaca. I Guatemala ska två personer ha dött, enligt landets Röda Korset-organisation. Totalt är det alltså nu 32 personer som har mist livet i naturkatastrofen.

Amerikanska National Hurricane Center rapporterar om att stormen Katia nu uppgraderats till orkannivå 1 och förväntas dra in över östra Mexiko under helgen.

▪▪ Texten uppdateras
