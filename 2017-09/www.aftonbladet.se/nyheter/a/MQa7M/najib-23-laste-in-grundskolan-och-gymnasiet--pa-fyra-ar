Najib, 23, läste in grundskolan och gymnasiet – på fyra år
MALIN WIGEN

År 2011, när Najib Bege var 17 år, kom han till Sverige från Afghanistan. Det var inte lätt i början när han började skolan – Najib  hade svårt att hänga med då han var analfabet.

– Jag kunde inte kommunicera med lärare. Jag kunde varken prata engelska eller svenska och jag kunde inte matematik. Det var svårt att hänga med på lektionerna. Jag kände att ”det här går inte”.

Najib började jobba vid sidan av skolan – som bland annat städare, diskare och bartender. Det var det som blev vändningen.

– Efter två år började jag inse att jag ville jobba med människor, jag ville bli statsvetare.

Med ett mål som motiverade honom satsade han på att läsa in både grundskolan och gymnasiet – och nu efter fyra år har han kommit in på sin drömutbildning, samhällsvetarprogrammet, på Mittuniversitetet i Sundsvall.

– Jag trodde aldrig att det skulle gå så snabbt. Jag trodde aldrig jag skulle komma in på universitet nu, jag trodde att det skulle ta 20 år. Nu är jag mer självsäker, det går att klara det man tror är omöjligt, säger han och fortsätter:

– Det känns fantastiskt. Nu kan jag visa andra att om jag som var analfabet lyckades komma in på universitet så är allt möjligt – bara man har vilja och styrka.

Förutom att ha satsat på skolan och jobbat har Najib varit engagerad i integrationsfrågor i Nordanstig, där Bergsjö ligger. Han har bildat en förening som erbjuder kurslitteratur till elever som förbereder sig för högskolan på komvux. Han skulle gärna öppna en liknande förening i Sundsvall – där han börjar sin utbildning på måndag.

– Jag har redan köpt böckerna och redan börjat plugga. Vi ska läsa statsvetenskap nu, det är jättespännande. Jag älskar politik.

Najibs mål är att studera så länge han kan, han skulle vilja ta en master. Och i framtiden vill han jobba med människor och att hjälpa till på något sätt – han skulle till exempel vilja lyfta frågan om hedersförtryck.

– Det finns här i vårt demokratiska samhället. Det är viktigt att prata om sådant.
