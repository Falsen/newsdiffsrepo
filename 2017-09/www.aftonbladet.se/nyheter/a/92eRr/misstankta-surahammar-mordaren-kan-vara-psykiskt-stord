Misstänkta Surahammar-mördaren kan vara psykiskt störd
KARIN AHLBORG

Elena Åsberg stacks ner intill en återvinningsstation mitt på dagen i början av augusti.

Dagen efter greps den nu häktade mannen misstänkt för dådet.

Mannen har genomgått en så kallad paragraf 7-undersökning för att undersöka om han lider av någon psykisk störning. Enligt Rättsmedicinalverket finns det fog att misstänka att 31-åringen led av en allvarlig psykisk störning vid tiden för dådet och man rekommenderar en större rättspsykiatrisk undersökning för att utröna om han bör dömas till rättspsykiatrisk vård istället för fängelse om tingsrätten finner honom skyldig.

Mannen har inga naturliga kopplingar till Surahammar och ingen känd relation till Elena Åsberg.

Han skulle den aktuella dagen ha arbetat på ett bygge i Västerås, har hans kolleger uppgett för Aftonbladet och det fanns ingenting i hans arbetsuppgifter som skulle ha fått honom att köra de 25 kilometrarna till Surahammar.

I juni åtalades 31-åringen för att ha dödshotat personal på en vårdcentral i Västerås.

En av läkarna som hotades sa i förhör att hon var säker på att mannen skulle komma att döda någon.
