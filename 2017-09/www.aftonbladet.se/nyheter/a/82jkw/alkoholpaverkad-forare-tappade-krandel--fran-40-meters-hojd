Onykter förare tappade krandel – från 40 meters höjd
ISABELLE NORDSTRÖM

Vid 08.11 kom larmet om en arbetsplatsolycka på ett bygge i Huvudsta i Solna. En lyftkran hade tappat en krandel som fallit nästan 40 meter rakt ner bland massa byggarbetare.

Mirakulöst träffades ingen.

– Ingen skadades, men det var nära att det inträffade, säger Anna Westberg, presstalesperson vid Stockholmspolisen.

Fyra personer är dessutom gripna misstänkta för brott i samband med händelsen.

– Föraren av kranen blåste positivt, säger Anna Westberg.

Brottsrubriceringen är i nuläget framkallande av fara för andra.

Platsen är avspärrad är teknisk undersökning.

En anställd på byggarbetsplatsen berättar för Aftonbladet att man påpekat brister i säkerheten länge.

– Det var ren tur att ingen skadades, säger personen, som vill vara anonym.

Enligt personen ska de övriga tre gripna arbetat med att sätta upp anordningar på kranen samt haft ansvar för säkerheten nere på marken under lyftet.

– Men personen som hade hand om avspärrningarna var inte där, säger den anställde, som inte själv såg när olyckan inträffade.

– Jag hörde en stor jävla smäll. En kille var alldeles bredvid, han var rätt skärrad.

På byggarbetsplatsen bygger företaget Veidekke studentlägenheter.

– Det är i högsta grad en allvarlig incident som har inträffat, säger Sture Nilsson, företagets regionchef för Stockholmsområdet.

Veidekke har anmält händelsen till Arbetsmiljöverket för att få olyckan utredd. Enligt Sture Nilsson har byggbolaget nolltolerans mot alkohol och droger.

– Vi gör slumpmässiga drogkontroller på alla byggarbetsplatser. Angående just den här mobilkranföraren var det ingen av de närvarande som såg några signaler på att den här personen var påverkad, säger Nilsson.

Veidekke kommer nu att se över samarbetet med kranoperatören efter olyckan.

– Självklart kommer vi att genomlysa vårt samarbete ytterst noga utifrån detta, säger Sture Nilsson.
