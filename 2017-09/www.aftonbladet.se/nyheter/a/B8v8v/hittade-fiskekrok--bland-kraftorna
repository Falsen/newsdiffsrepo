Hittade fiskekrok – bland kräftorna
JONNA CLAESSON

Det var i tisdags som Rebecka Lindmark gick förbi frysdisken på Ica och fick ett ordentligt sug efter kräftor. Hon köpte ett litet paket från Pandalus Seafood och gick hem för att tina dem. Men precis innan hon satte tänderna i den första kräftan såg hon något som hon trodde var ett långt hårstrå.

– När jag tog tag i det såg jag ju att det inte alls var ett hårstrå utan en fiskelina.

Rebecka drog och drog i linan tills den tog slut och i änden hängde en stor fiskekrok.

– Jag vågade inte direkt äta vidare och tänkte att det var tur att det var jag som fick just det här paketet och inte ett barn eller en äldre person som kanske inte hade uppmärksammat det.

Kroken låg lös bland kräftorna och Rebecka frågar sig hur den har kunnat gå igenom hela processen från kokning till paketering. För att uppmärksamma händelsen skrev hon ett inlägg på Facebook.

”Pandalus Seafood inspirereras av klassiska jultraditioner när de tipsar om hur du gör kräftskivan till en succé - istället för klassikern gömma mandeln i gröten lanserar de i år konceptet "på kroken", skrev hon i inlägget.

– Jag skrev det med lite humor och allvar såklart och taggade dem i inlägget, dessutom mejlade jag dem. Till svar fick jag att det hela var beklagligt och bad mig skicka tillbaka fiskekroken, säger hon och skrattar.

Pandalus vd Peter Arvidsson säger att en fiskekrok bland deras kräftor aldrig förekommit förut.

– Vi vet faktiskt inte hur det här har gått till. Det har aldrig hänt förut. Vi har skickat frågan vidare till Turkiet. Det är beklagligt och jag har skickat några checkar till henne och hon ska skicka tillbaka kroken till oss så får vi utreda det. Något bättre svar har jag inte, säger han.
