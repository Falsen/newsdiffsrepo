Postnordchaufför får sparken efter misshandel
ALEXANDRA CARLSSON TENITSKAJA

Torsdagens händelse filmades och på bilderna syns hur lastbilschauffören först blockerade renaultens försök att köra förbi, både på in- och utsidan. Till slut körde Postnord-chauffören tvärs över flera filer och tvingade föraren av renaulten att stanna vid mitträcket på motorvägen.

Därefter syns lastbilschauffören hoppa ur förarhytten samtidigt som Renault-föraren öppnade sin bildörr. Postnordföraren knuffade därefter bildörren mot bilisten och ställde sig sedan bredvid den andre mannen. Därefter utdelar Postnordchauffören flera slag mot renaultföraren.

Per Ljungberg är kommunikationschef på Postnord och fick ta del av det inspelade materialet redan på torsdagskvällen. Han blev mycket upprörd över det inträffade.

– Jag är fortfarande grymt upprörd och händelsen är såklart totalt oacceptabel. Den berörda chauffören har fått lämna sitt jobb, han arbetade hos en av våra underleverantörer, säger Per Ljungberg.

Han säger också att Postnord är mycket mån om att komma i kontakt med den misshandlade personen, för att be om ursäkt.

– Vi har försökt eftersöka honom med hjälp av polisen, men utan resultat. Vi vill väldigt gärna komma i kontakt med mannen för att framföra en ursäkt, säger Per Ljungberg och uppmanar den berörda personen att höra av sig.
