Per tog mäktig bild på ”blåsare” i skyn
MALIN WIGEN

Per Broström, från Mora, befann sig hos sin fästmö en regnig sommardag i början på augusti. Han satt och tittade ut genom fönstret på molnen och upptäckte att det var ljusa moln som kikade fram mellan gläntorna på de större mörka molnen.

– Så var det ett ansikte där helt plötsligt, det dök upp ganska snabbt. Så då slängde jag fram mobilen och tog ett kort, säger han.

Och det var tur det. Sekunden efter var det ansiktsformade molnet borta.

När Per kikade närmare på bilden som han tagit med sin cirka fem år gamla mobiltelefon upptäckte han att bilden var bättre än han trott. De ljusa molnen såg ut att komma från ansiktets mun och bilda blåst.

– Det såg ut som att en blåsare blåste bort mörkret med ljuset, säger han och fortsätter:

– Det blev nästan en religiös bild av det hela och jag är inte religiös själv. Jag tror ju framför allt på forskningen och dess rön. Jag är inte så mycket för gudabilder och sådana saker, säger han.

Bilden, som även uppmärksammats av SVT, har fått flera att häpna.

– Det hör av sig folk hela tiden. Det var en ögonblicksbild i rätt stund, det var riktigt häftigt.
