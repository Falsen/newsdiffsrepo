Madsen filmades timmarna innan han gick till sjöss med Kim Wall
KARIN AHLBORG

Under dagen innan Peter Madsen och Kim Wall gav sig ut på u-båten Nautilus följdes uppfinnaren av ett australiskt filmteam för dokumentärfilmen med arbetsnamnet ”Rocket Man”.

Filmen och förhören med filmmakarna är viktiga pusselbitar för att skapa en bild av vad som egentligen hände ombord på båten - något som endast Peter Madsen känner till.

– Det är klart att videomaterialet  är intressant för oss. Det allra viktigaste för oss är dock att kartlägga deras båttur. Jag vill framför allt veta vad han gjorde när han avseglat, det intresserar jag mig för allra mest, säger Jens Møller som leder utredningen.

Filmteamet från Australien leddes av Emma Sullivan som har avböjt att kommentera den filmade intervjun som gjordes med Madsen innan polisen har förhört dem.

Tidigare har vittnen sagt att de sett Kim Wall intervjua Peter Madsen i hans rymdlaboratorium innan de gick ombord på Nautilus men det verkar nu vara en förväxling och att den som intervjuade Madsen var någon ur det australiska filmteamet.

Filmmaterialet kan hjälpa polisen att kartlägga vad som föregick den ödesdigra båtturen, till exempel vilken sinnesstämning Madsen befann sig i.

Ekstrabladet har pratat med en man som var bekant med Madsen och talade med honom samma dag.

– Han var glad och sa att alla hans projekt flöt på men han sa ingenting om att han skulle gå ut med u-båten, säger den anonyma mannen.

Han har själv varit ute med Madsen i Nautilus men kan inte komma på vilken slags olycka som Kim Wall skulle ha råkat ut för ombord, som Madsen hänvisar till.

– Jag vet faktiskt inte vad som skulle kunna hända ombord som någon dör av, säger han till tidningen.

Den australiska dokumentärfilmen om Madsen var en i en trilogi om ”märkvärdiga danskar” som skulle ha visats i Aarhus som en del av dess kulturhuvudstadsår men förra veckan beslöt arrangörerna att ta bort filmen från programmet av hänsyn till Kim Walls anhöriga.

På tisdag kommer Peter Madsen att begäras omhäktad misstänkt för mord och brott mot griftefriden.
