17-åring knivhögg polis – var avstängd från gymnasiet
ADAM WESTIN

En 17-årig pojke sitter häktad misstänkt för mordförsök på en polisman som patrullerade i Björns trädgård, vid Medborgarplatsen i Stockholm, den 31 augusti.

17-åringen hittades utan id-handlingar och spårades via hans busskort, enligt uppgifter till Aftonbladet. Han bor på ett HVB-hem söder om Stockholm.

Dagens Nyheter skriver att 17-åringen varit inskriven på ett språkintroduktionsprogram på en gymnasieskola i Stockholm sedan den 21 augusti.

Den 25 augusti hamnade han i slagsmål i skolans matsal. Polis larmades men dök inte upp på skolan. Fyra dagar senare ska han ha slagit ner en elev, efter ett möte med skolledningen.

Den gången kom polisen.

– Det stämmer att skolan tillkallade polis. Man var också väldigt tydlig från skolans håll att de borde ta med pojken till psyket. Men de tyckte inte att det behövdes eftersom situationen lugnat sig, säger en förvaltningschef i kommunen där pojken är placerad, till Dagens Nyheter.

Trots att det funnits information om att 17-åringen hade psykiska problem ska detta inte ha nått varken skolan eller placeringskommunen, enligt förvaltningschefen.

– Det skolan har fått är papper där han beskrivs som en fysiskt aktiv person som tycker om att simma och som är intresserad av poesi. Det var den informationen som följde med. Det jag har fått veta nu är att han har mått dåligt tidigare, men detta var inget vi hade kännedom om, säger förvaltningschefen till DN.

Den knivhuggna polisen Ted Eriksson, 33, uppgav igår för Aftonbladet att han har svår huvudvärk och smärtor i nacken. Kniven hade träffat översta bröstryggkotan och huggit av en bit av kotan.

Samtidigt säger han att han känner sig mentalt stark.

– Det är fortfarande många tankar men de positiva tankarna har ändå överhanden.

Ted Eriksson säger att han på grund av smärtan har svårt att sova, men att han får ”allt stöd man kan tänka sig”.
