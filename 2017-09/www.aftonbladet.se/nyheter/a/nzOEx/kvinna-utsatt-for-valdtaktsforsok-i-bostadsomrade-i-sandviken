Kvinna utsatt för våldtäktsförsök i bostadsområde i Sandviken
EBBA THORNÉUS

Larmet om händelsen inkom till polisen vid 16.43 på tisdagen.

En 30-årig kvinna hade då utsatts för ett våldtäktsförsök i ett skogsparti vid bostadsområdet Vallhov i Sandviken.

Kvinnan blev överfallen bakifrån när hon var ute och rastade sin hund. Den okända mannen ska ha slitit ner kvinnan på marken, satt sig över henne och börjat slita sönder hennes kläder.

Kvinnan gjorde då kraftigt motstånd och sparkade mannen samtidigt som hennes hund skällde kraftigt och gick till angrepp mot mannen som flydde från platsen i riktning mot järnvägen och Stensätra.

Kvinnan ska ha fått skrubbsår efter händelsen och uppges vara i chock.

– Hon kommer att höras under dagen. Vi kommer även försöka ta reda på om hunden kan ha orsakat skador på mannen som kan vara till hjälp i utredningen, säger Mikael Hedström presstalesman i region Mitt.

Platsen där brottet skedde är på promenadspåret mellan Stensätra ochVallhov, vid Fredriksgatan och Kalvdansvägen, och polisen vädjar nu till allmänheten om att få in iakttagelser och tips om överfallet.

Alla tips och iakttagelser kan meddelas till polisen på telefon 114 14 och man hänvisar till våldtäktsförsöket i Vallhov, Sandviken.
