Larm om salmonella i köttfärs
ALEXANDRA CARLSSON TENITSKAJA

Vissa butiker har redan sålt slut på köttet som misstänks vara smittat.

Butiken City Gross i Kalmar har sålt nästan 57 kilo av köttet som levererats från KLS Ugglarps.

Privatpersoner som ännu inte ätit upp köttet, uppmanas att lämna tillbaka det.

Ted-Ola Stenshed är kommersiell direktör för KLS Ugglarps och han säger att företaget själva upptäckte bakterien i den ordinarie provtagningen.

– Vi hittade bakterien i två av fem prov och det innebär att vi kunde begränsa spridningen till en viss upplaga. Det gäller alltså endast tärnat kött. Och för att vara väldigt säkra på att konsumenter skyddas har vi valt att dra tillbaka hela partiet, säger Ted-Ola Stenshed.

Han säger också att det smittade köttet kommer från anläggningen i Kalmar, men har skickats till kunder över hela landet.

– Vi har informerat alla leverantörer och kommer nu att göra en utredning för att säkerställa var det smittade köttet kommer från. Butikerna ska själva informera sina kunder om de har råkat köpa kött från det misstänkt smittade partiet.

KLS Ugglarp arbetar bara med svenska bönder.

Mats Lindblad jobbar som smittskyddssamordnare på Livsmedelsverket. Han säger Salmonellainfektioner är mycket ovanliga i Sverige.

–  Vi har ett kontrollprogram där vi varje år kontrollerar 3000 slaktade djur. Av dessa är det ett väldigt litet antal som är smittade. Vi använder dessa prover som underlag för utländska leverantörer för att kunna visa hur ovanligt Salmonella är i Sverige, säger Mats Lindblad.

Han säger också att Livsmedelverket ändå rekommenderar alla köttätare i Sverige att alltid steka igenom sin köttfärs, oavsett om det är nöt eller griskött.

– Om man har en helt köttbit, då kan det vara okej att den är lite rosa i mitten, för bakterierna är på utsidan. Om man äter köttfärs, då blandas ju allt kött runt. Det bör man alltid steka igenom, säger Mats Lindblad.
