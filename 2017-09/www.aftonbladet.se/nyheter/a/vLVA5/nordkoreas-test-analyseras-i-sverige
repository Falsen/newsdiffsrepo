Nordkoreas test analyseras i Sverige
MATILDA WENNERHOLM

Analyserna har pågått på FOI under söndagen. De visar bland annat hur stor kraft provsprängningen hade.

– Vi har rapporterat in att den är mellan 100 och 200 kiloton, med en viss osäkerhet i siffran, säger Anders Ringbom.

Det kan jämföras med kraften i den atombomb som släpptes över Hiroshima i Japan under andra världskriget. Den mätte mellan 15–16 kiloton. Söndagens kärnvapentest var det mest kraftfulla hittills av Nordkorea. Det var det sjätte testet landet gjort och följer ett år efter det senaste, som skedde i september i fjol.

– Våra siffror säger att det här var 6-7 gånger kraftigare än explosionen 2016, säger Anders Ringbom.

Det finns två olika typer av kärnvapen - ”vanliga” atombomber och vätebomber. Nordkorea har i en tv-sändning hävdat att det var en bomb av det senare slaget som användes vid provsprängningen.

– Vi är inte hundra procent säker på att det var en vätebomb. Styrkan som vi mätt upp säger dock att det är ganska sannolikt, säger Anders Ringbom.

Skillnaden mellan en atombomb och en vätebomb är att atombomben innebär att man utlöser fission, en klyvning av stora och tunga atomkärnor. En vätebomb bygger på att fissionen i sin tur startar fusion, sammanslagning av små lätta atomkärnor.

– Då blir det betydligt större laddningsstyrka än vapen som bara använder fission som exempelvis atombomberna över Nagasaki och Hiroshima, säger Anders Ringbom.

Sverige är medlemmar i CTBT, det internationella provstoppsavtalet som förbjuder testsprängningar av kärnvapen. I avtalet ingår att länderna analyserar de provsprängningar som sker, i ett utbrett samarbete.

– Från vårt nationella datacenter analyserar vi information från ett stort internationellt nätverk med mätstationer, säger Anders Ringbom

Mätstationerna finns i de länder som skrivit under och ratificerat CTBT. I det här fallet har främst stationer runt Koreahalvön varit aktuella - men de finns betydligt närmre än så. Bland annat här i Sverige i värmländska Hagfors.

FOI undersöker också om provet genererat radioaktivitet.



– Men det kan dröja dagar innan vi vet någonting om det, säger Anders Ringbom.



Märks radioaktiviteten i så fall av här i Sverige?



– Nej, inte från kärnvapenprov, det är ganska osannolikt.

Resultaten som FOI kommit fram till har lämnats in till utrikesdepartementet.
