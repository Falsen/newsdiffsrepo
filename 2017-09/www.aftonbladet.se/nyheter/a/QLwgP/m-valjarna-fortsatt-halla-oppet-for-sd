M-väljarna: Fortsätt hålla öppet för SD
SUSANNA HÅLLBUS

I förra veckan avgick Moderaternas partiordförande Anna Kinberg Batra. Efter sig lämnar hon ingen given arvinge.

Men moderaternas väljare är rörande överens om en sak: nästa partiledare ska fortsätta på linjen att man ska samtala med Sverigedemokraterna om det behövs. Det svarar hela 70 procent av de tillfrågade M-väljarna i en ny undersökning från Aftonbladet/Inizio.

– Man ska komma ihåg att de moderater som inte uppskattade öppningen till Sverigedemokraterna lämnade partiet. Det är en av förklaringarna, trots att det var just det draget som gjorde att Anna Kinberg Batra tappade så mycket stöd. De väljare som är kvar är de som slutit upp på den linjen, säger Karin Nelsson, analyschef på Inizio.

Publikfavoriten till partiledarposten, Carl Bildt har ingen lust att ta över stafettpinnen. När han under onsdagen fick frågan om kandidaternas viktigaste egenskap svarade han:

– Att vederbörande är moderat.

Annat är det med kärnväljarna.

Svaret blev tydligt när de fick de peka ut de tre viktigaste egenskaperna hos en ny partiledare. Alternativen ”förtroendeingivande” och ”tydlig i sina värderingar” får 53 procent vardera, när moderaten själv får välja.

På andra plats kommer ”förmåga att fatta beslut” (40 procent) och ”statsmannamässig” (36 procent).

Svaren speglar moderaternas självbild, tycker Karin Nelsson, analyschef på Inizio.

– Ja, det är klart att man vill att att ledaren ska vara statsmannamässig, man aspirerar ju på att regera. Nästa moderatledare ska vara statsministerkandidat, säger Karin Nelsson.

”Positiv” och ”entusiasmerande” är inte så viktigt (14 respektive 12 procent). Längst ner hamnar ”humoristisk”, som bara 5 procent av m-väljarna tycker är viktigt.

– Kandidaten kan vara knastertorr. Det är viktigt att visa att man tar ansvar för och leder landet, säger Karin Nelsson, analyschef på Inizio.
