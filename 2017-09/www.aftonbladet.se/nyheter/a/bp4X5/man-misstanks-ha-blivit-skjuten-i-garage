Man misstänks ha blivit skjuten i garage
SUSANNA HÅLLBUS

Vid 21.30 på fredagskvällen körde en privatbil in till akuten i Malmö. I bilen fanns en man i 20-årsåldern. Han hade skottskador.

Sjukvårdspersonalen larmade polisen.

– Vi har inte fått in samtal om misstänkt skottlossning. Första infon var när sjukhuset ringde, säger Fredrik Bratt, presstalesperson på polisen i region Syd.

Den skadade mannen var vaken och kunde tala med polispatrullen som kom till sjukhuset. Däremot ville han inte berätta om brottet han ska ha utsatts för.

– Han var inte alls intresserad av att medverka i utredningen, säger Fredrik Bratt på polisen.

Polisen säger sig ha anledning att misstänka att ett garage på Von Rosens väg i Rosengård är brottsplatsen.

– Rent utredningsmässigt kan jag inte gå in på detaljer om varför vi tror det. Men vi har spärrat av där. Tekniker och vapenhund är på väg, säger Fredrik Bratt.

Brottsrubriceringen är inte fastställd än.

– Vet faktiskt inte, men med tanke på att det handlar om skjutvapen brukar det ligga på försök till mord, säger Fredrik Bratt, presstalesperson vid polisen i region Syd.

✓ Texten uppdateras.
