Ögonvittnet Alex, 28: ”Gick jävligt snabbt”
ALEXANDRA CARLSSON TENITSKAJA

Alex Nätterlund jobbar precis i närheten av brottsplatsen.

– Jag stod ute och rökte och plötsligt kommer det massvis med poliser från alla håll. Och så ser jag en polisman som står på knä och har blod i nacken eller axeln, det är svårt att säga, säger Alex.

Han berättar också att en man snabbt greps av polis.

– Det är ju alltid poliser på Medborgarplatsen, eftersom att det sitter folk och demonstrerar där. Men efter att det hände, kom det så många polisbilar från alla håll. Man blir ju chockad, allt gick jävligt snabbt, man förstod inte vad som hände.

Enligt uppgifter till Aftonbladet patrullerade polisen på Medborgarplatsen. En person smög sig upp bakom polismannen och högg honom oprovocerat i nacken.

Kollegan sprang ikapp den misstänkte gärningsmannen och grep honom.

Den skadade polismannen ska ha förts till Karolinska sjukhuset. Skadeläget är oklart, enligt polisen.

Alex Nätterlund säger att stämningen på Medborgarplatsen har lugnat sig.

– Det är ju lugnt nu, men det är mycket poliser och avspärrningar fortfarande, säger han.

Ett gäng skolelever som skulle ta bilder på Medborgarplatsen berättar att de såg gripandet så fort de klev ut från tunnelbanan.

– Vi såg polismannen som blivit knivhuggen. Han höll sig för nacken. Han hade blivit skuren någonstans mellan axeln och halsen. Det var jättemycket blod, det rann på ryggen, säger en av eleverna.

– Vi blev lite rädda, men det såg ut som om polisen hade läget under kontroll. Det kom förstärkning jättesnabbt, det var säkert fyra, fem bilar.

Några meter därifrån höll polisen på att gripa den misstänkta knivmannen, vilket ett ögonvittne fångade på film.

– Polisen höll fast honom, han försökte komma loss. Sen släpade polisen honom till polisbilen på Götgatan, säger vittnet.

Området spärrades av efter händelsen.
