Svenska paret väcktes av skalvet: ”Sängen vaggade”
JOSEFIN SILVERBERG

Först förstod Luleåparet inte vad som skedde. De låg i sängen på hotellrummet i Mexiko City, sista dagen på semestern.

– Jag förstod först inte vad det var, sängen vaggade. Vi hörde larm från bilarna. Sen hörde vi människor prata spanska och såg folk på gatan utanför, säger Hind Yakzan.

De tog sig snabbt ut från hotellrummet och ner på gatan.

– Jag hann ta mina skor men min man gick ut barfota.

Vad Hind kan se har ingen byggnad där de befinner sig skadats allvarligt. Jordskalvet är av magnituden 8 och en tsunamivarning har även utfärdats för Centralamerika till följd av jordskalvet.

– Alla är hela och rena vad jag kan se. Folk sitter ute på trottoaren, får handdukar och vatten av hotellägare och snackar med varandra.

UD har inga uppgifter om skadade svenskar i området.

Daniel Larsson bor tillsammans med sin flickvän i San Cristobal De Las Casas som ligger i södra Mexiko. Paret låg och sov på övervåningen i sitt hus, när hela byggnaden började skaka kraftigt.

– Människor skrek i panik och flydde ut på gatorna. Vad vi kan se är det bara mindre skador på husen här men vi befinner oss cirka 15 mil från kusten där epicentrum var, säger Daniel Larsson och berättar att han och hans flickvän mår bra, men är lite chockade.

► Texten uppdateras.
