Polisen: Vi har inte brutit mot lagen
ADAM WESTIN

För att administrera sin personal- och lönehantering har Polismyndigheten tagit hjälp av det kanadensiska företaget CGI som äger polismyndighetens lönesystem Palasso, uppger Ekot.

I systemet finns hemliga uppgifter om polisens anställda och ska enligt Ekot ge ”en unik inblick i hur polisen arbetar”. För att kunna ge CGI tillgång till uppgifterna krävs enligt säkerhetsskyddsförordningen en kryptering som godkänts av Försvarsmakten.

Men i stället för att använda en godkänd kryptering beslutade rikspolischef Dan Eliasson år 2015 om ett undantag. Något som han inte får göra då det rör sig om hemliga uppgifter som kan påverka rikets säkerhet, enligt Ekot.

Men nu tillbakavisar polisen kritiken, och hävdar att man varken brutit mot säkerhetsskyddslagen eller säkerhetsskyddsförordningen.

– Polismyndigheten har inte agerat på ett sådant sätt att hemliga personuppgifter har läckt ut till obehöriga. Polisens skyddsvärda uppgifter är väl skyddade, skriver polisen i ett pressmeddelande.

Polismyndigheten skriver att man inte har outsourcat arbetsuppgifterna, och att det inte finns någon risk att känslig information om anställdas och deras anhörigas personuppgifter hamnat i orätta händer.

– Det har blivit ett missförstånd kring grunderna för beslutet att inte använda kryptolösningen från Försvarsmakten. Det finns utrymme att använda andra säkra lösningar när det, som i detta fall, gäller IT-nätverk som kontrolleras av oss själva. Här har vårt beslut varit otydligt, vilket vi beklagar, skriver Polismyndigheten.

Polisen har kopplat in Justitiekanslern såväl som Säpo för att se om något fel har begåtts.

– Vi har nu dels underställt frågan till Säkerhetspolisen. Vi har också kontaktat Justitiekanslern. Vi vill att JK till tar ställning till om något brott mot tryckfrihetsförordningen har begåtts med tanke på de uppgifter som nu har framkommit i media och som enligt polisens bedömning omfattas av sekretess, skriver Polismyndigheten.
