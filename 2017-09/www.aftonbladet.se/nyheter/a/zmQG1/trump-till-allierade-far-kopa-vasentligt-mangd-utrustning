Trump till allierade: Får köpa väsentligt mängd utrustning
EBBA THORNÉUS

Det var i söndags som Nordkorea utförde sitt sjätte och mest kraftfulla kärnvapentest på anläggningen Punggye-ri i landets nordöstra delar.

Testet har lett till kraftfulla fördömanden världen över och riskerar att trappa upp den redan spända stämningen på Koreahalvön ytterligare då Nordkorea inte visat några tecken på att upphöra med sina tester.

Bland annat då Nordkorea enligt obekräftade uppgifter observerats flytta en långdistansmissil mot landets västra kust där man har flera uppskjutningsanläggningar uppger Reuters som hänvisar till underrättelsekällor som pratat med sydkoreanska Asia Business Daily.

Förflyttningen ska ha skett nattetid för att undvika att bli upptäckta.

Trots önskan om en fredlig dialog från bland annat Kina och Ryssland är USA och Sydkorea sedan tidigare överens om att vidta militära åtgärder mot Nordkorea och under helgen har Japans premiärminister Shinzō Abe även diskuterat Nordkorea med president Donald Trump.

Några närmare detaljer om vad det rör sig om för åtgärder från Sydkorea och USA:s sida har tidigare inte framkommit men Sydkorea har öppnat för att flytta fler militära resurser till landet, i vilket kärnvapen skulle kunna ingå, uppger flera internationella medier.

På tisdagen gav president Trump en hint om hur USA kan komma att bistå sina allierade framöver.

”Jag tillåter Japan och Sydkorea att köpa en väsentligt ökad mängd av mycket sofistikerad militär utrustning från USA”, twittrade Trump.

I skrivande stund är det oklart hur länderna ställer sig till erbjudandet.

USA kommer även förse Sydkorea med fyra nya robotförsvarssystem, så kallat THAAD-system. Länderna är även överens om att häva sydkoreanska missilrestriktioner, för att Syd ska kunna utveckla mer kraftfulla vapen och slå till med större kraft mot Nordkorea, skriver AP.

”Nordkorea är en skurkstat som har blivit ett stort hot och en skam för Kina, som försöker hjälpa till men utan att lyckas.” har presidenten tidigare twittrat och på frågan om USA kommer attackera landet svarade presidenten kort:

– Vi får se.

USA:s försvarsminister James Mattis har tidigare sagt att man kommer försvara sina allierade och bemöta varje hot från Nordkorea, men att man inte strävar efter att utplåna landet – trots att man har all möjlighet.

Under tisdagen kom besked att den sydkoreanska flottan genomfört en övning i Japanska sjön med skarpa vapen, som en kraftig signal till grannlandet samt att USA kommer att delta i övningar under veckan.

Sydkorea har tidigare genomfört en militärövning med ballistiska robotar och i övningen simulerades en attack mot ett område i Nordkorea där landet testat sina kärnvapen.
