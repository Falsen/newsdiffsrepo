Trump: Får köpa väsentligt ökad mängd militär utrustning
EBBA THORNÉUS

Det var i söndags som Nordkorea utförde sitt sjätte och mest kraftfulla kärnvapentest på anläggningen Punggye-ri i landets nordöstra delar.

Testet har lett till kraftfulla fördömanden världen över och riskerar att trappa upp den redan spända stämningen på Koreahalvön ytterligare då Nordkorea inte visat några tecken på att upphöra med sina tester.

Trots önskan om en fredlig dialog från bland annat Kina och Ryssland ä USA och Sydkorea sedan tidigare överens om att vidta militära åtgärder mot Nordkorea och under helgen har Japans premiärminister Shinzō Abe, vid två tillfällen, diskuterat Nordkorea med president Donald Trump.

På frågan om USA kommer att attackera Nordkorea har Trump tidigare svarat ”vi får se” till reportrarna.

USA:s försvarsminister James Mattis har tidigare sagt att man kommer försvara sina allierade och bemöta varje hot från Nordkorea, men att man inte strävar efter att utplåna landet – trots att man har all möjlighet.

På tisdagen twittrade president ytterligare om hur USA kommer att bistå för att kunna hjälpa sina allierade:

”Jag tillåter Japan och Sydkorea att köpa en väsentligt ökad mängd av mycket sofistikerad militär utrustning från USA”, twittrade Trump.

USA kommer även förse Sydkorea med fyra nya robotförsvarssystem, så kallat THAAD-system. Länderna är även överens om att häva sydkoreanska missilrestriktioner, för att Syd ska kunna utveckla mer kraftfulla vapen och slå till med större kraft mot Nordkorea, skriver AP.
