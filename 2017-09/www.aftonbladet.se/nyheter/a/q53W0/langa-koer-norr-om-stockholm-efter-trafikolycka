Långa köer norr om Stockholm efter trafikolycka
OSKAR FORSBERG

Klockan 18.07 larmades polis, ambulans och räddningstjänst till E4 norr om Stockholm. I höjd med Märsta hade två personbilar krockat.

– En av bilarna ligger upp och ner och två personer är skadade, säger Anders Bryngelsson på polisen i region Stockholm.

Olyckan har lett till mycket långa köer i norrgående körriktning.

– Det är begränsad framkomlighet på platsen, säger Anders Bryngelsson.

Det finns i nuläget inga uppgifter om hur allvarligt skadade de inblandade är. Det finns heller ingen prognos över hur lång tid det kommer att ta innan vägen är helt öppen för trafik igen.
