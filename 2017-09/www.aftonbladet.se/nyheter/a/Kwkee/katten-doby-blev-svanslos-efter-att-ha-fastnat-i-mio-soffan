Katten Doby blev svanslös efter att ha fastnat i Mio-soffan
EBBA THORNÉUS

Det var i fredags som Magdalena, 6, och Robert 11, bjudit hem några kompisar till hemmet i Huddinge för att ha en mysig filmkväll i familjen Jecinacs biorum.

I köket stod mamma Jovanka och lagade mat när hon plötsligt hörde flera skrik från nedervåningen.

– Jag sprang ner för att se vad som hänt och då ser jag att Doby fastnat med svansen under soffan i samband med att min dotter skulle veckla ut fotstödet.

– Alla bara skrek. Barnen skrek och Doby skrek.

Familjens 2-sitssoffa kommer från möbelaffären Mio och har en elektriskt så kallad reclinerfunktion, vilket innebär att den via en knapp kan fällas bakåt.

Enligt Jovanka var det elektriska systemet under soffan helt oskyddat och Dobys svan hade snurrats in sig i metallstången som gör att fotstödet kan åka framåt.

Familjen försökte under en halvtimme få loss katten som skrek av sina smärtor.

–  Barnen hjälpte till att hålla soffan så att jag och min man med hjälp av olika verktyg kunde kapa systemet under soffan så vi kunde få loss svansen.

Efter den dramatiska händelsen åkte familjen till sjukhuset med Doby.

– De sa att svansen inte gick att rädda och att vi var tvungna att kapa den.

Jovanka berättar att hela familjen fortfarande mår jättedåligt av det som hänt.

– Vi har gått igenom ett helvete och barnen lider fortfarande. De mår jättedåligt och känner skuld för det som hänt. Men jag kan ju inte vara arg på min dotter. Hon är bara sex år gammal och har inte gjort något fel. Jag tycker att Mio borde ha skyddat den delen under så att något sådant här inte ska kunna hända.

– Vi är jätteglada att katten lever att det inte var till exempel foten som fastnade för då hade de säkert behövt avliva den. Men jag vill inte att fler djurägare ska drabbas av detta. Detta kan hända både katter, hundar, marsvin och kaniner.

Mios vd Björn Lindblad säger till Aftonbladet att han blir helt tagen av att höra om det fruktansvärda som hänt Doby och att han beklagar situationen.

– Detta är en produkt som funnits jättelänge på marknaden och vi har aldrig haft något liknande fall eller incident tidigare. Givetvis kommer vi följa upp detta och kontakta leverantören för att ta reda på vilka åtgärder som vi kan vidta framöver.

På frågan varför det elektriska systemet inte hade något skydd svarar Björn att han inte kan ge något konkret svar då han inte har produkten framför sig.

– Men vi kommer att gå vidare med detta då det verkligen inte får inträffa igen.
