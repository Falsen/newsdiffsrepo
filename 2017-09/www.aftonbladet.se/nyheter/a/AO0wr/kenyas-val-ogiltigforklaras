Kenyas val ogiltigförklaras
TT

Det blir ett nytt presidentval i Kenya, efter oppositionskanditaten Raila Odingas anklagelser om fusk.

Efter Odingas överklagande beslöt Kenyas högsta domstol i dag att Uhuru Kenyattas seger i valet i augusti är ogiltig. Därmed ska ett nytt val hållas inom 60 dagar.

Enligt Högsta domstolen begick valkommissionen "oegentligheter och olagligheter" under valprocessen.

Den sittande presidenten Uhuru Kenyatta utsågs till vinnare i valet den 8 augusti, med 54 procent av rösterna.

Många människor protesterade på gatorna efter att Kenyattas seger meddelats. Över 20 personer dödades.

Odinga har två gånger tidigare, 2007 och 2013, hävdat att han förlorat på grund av valfusk. Valet 2007 ledde till oroligheter där över 1 100 människor dödades. Även 2013 tog Odinga saken till domstol, men förlorade då.

Domstolens beslut går inte att överklaga.

Hade Kenyattas seger bekräftats skulle han ha svurits in för nästa mandatperiod redan under fredagen. Nu blir det alltså i stället en ny valrörelse.
