Fler än 1 000 kan ha dödats i Burma
JOSEFIN SILVERBERG

– Tusen personer, kanske fler, har redan dött, säger FN:s rapportör Yanghee Lee enligt nyhetsbyrån AFP.

Det är dubbelt så många som de officiella siffrorna pekar på ska ha dött i Rohingyaprovisen i Burma. FN:s flyktingorgan UNHC säger under fredagen att cirka 270 000 rohingya har flytt till Bangladesh sedan 25 augusti.

”Den begränsade kapaciteten i lägren är redan uttömd. Flyktingar har nu bosatt sig i provisoriska läger som har poppat upp som svampar längs vägarna och i områdena Ukhiya och Teknaf", skriver UNHCR i ett pressmeddelande.

"Den stora majoriteten är kvinnor, däribland mödrar med nyfödda barn, och familjer med barn. De är i dåligt skick, utmattade, hungriga och desperata att få skydd."

Militären har sedan i slutet av augusti genomfört flera koordinerade attacker mot regionen. Boende i provinsen, de flesta muslimer, har länge utsatts för diskriminering i det i annars buddistiskt landet skriver AFP. Många nekas medborgarskap  och ses som illegala invandrare från Bangladesh, trots att de bott i Burma i generationer.

– Jag tror att detta kommer att vara en av de värsta katastroferna som världen och Burma sett under de senaste åren, säger Yanghee Lee enligt AFP.

Den muslimska minoriteten har varit starkt diskriminerad under lång tid men våldet har eskalerat de senaste åren då Burma ökat sina militära insatser i provinsen.

– Konflikten har ökat under 2016–2017 med militära insatser mot Rohingyas, samtidigt så finns gerillagruppen Arsa, Rohingyas räddningsarmé. Det som utlöste våldsamheterna var en specifik händelse där en burmesisk kvinna blev våldtagen och det skylldes på rohingyas. Men diskrimineringen mot rohingyas har varit länge, har professorn och islamologen Jan Hjärpe tidigare sagt till Aftonbladet.
