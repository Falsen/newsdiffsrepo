Stor vattenläcka i Sundsvall
STAFFAN DICKSON

Den stora vattenläckan inträffade vid Skepparplatsen nedanför Sundsvalls kommunhus, uppger räddningstjänsten.

– Mittsverige vatten var först på plats och sedan har de larmat dit oss, säger inre befäl Lars Dolk.

Till följd av översvämningen uppstod stora störningar i trafiken i centrala Sundsvall.

Strax efter klockan 16 på eftermiddagen hade läckan tätats.

– De fick stopp på den för en stund sedan. Räddningstjänsten är kvar på platsen. Vi använder sänkbara pumpar för att pumpa ner vattnet i Selångersån som går mitt i Sundsvall, säger Lars Dolk.

– Vi har klarat oss från större vattenskador i fastigheterna runtomkring, fortsätter han.

Det här är inte första gången centrala Sundsvall drabbas av en större vattenläcka.

– Vi ska byta ut den här ledningen innan jul, det är den som har gått sönder nu. Men tyvärr har vi inte hunnit byta än, det här är tredje gången vi har läcka, säger Janne Nordin, driftchef på Mittsverige vatten, till Sundsvalls Tidning.
