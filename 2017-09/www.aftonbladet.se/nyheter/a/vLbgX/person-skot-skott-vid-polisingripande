Person sköt skott vid polisingripande
ADAM WESTIN

Incidenten skedde strax efter klockan 13.30 i Fisksätra i sydöstra Stockholm.

– I samband med kontroll av några personer på plats så är det en person som tar upp ett vapen och skjuter ett par skott i luften, säger Lars Byström vid polisens ledningscentral.

Poliserna som utförde kontrollen var civila. Skotten ska inte ha riktats mot någon av poliserna. Enligt vittnesuppgifter till Aftonbladet hördes två smällar.

Aftonbladets reporter rapporterar om ett stort pådrag på plats, med flera polisbussar.

Det finns inga uppgifter om skadade. Polisen ska ha tagit skydd i samband med händelsen och sent på eftermiddagen var skytten fortfarande på fri fot.

– Vi letar efter skytten, säger Lars Byström vid polisens ledningscentral.

En förundersökning om grovt vapenbrott och framkallande av fara för annan har inletts.
