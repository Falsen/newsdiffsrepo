Forskare: Nordkoreas kärnvapenberg riskerar rasa
EBBA THORNÉUS

Det var i söndags som Nordkorea utförde sitt sjätte och mest kraftfulla kärnvapentest på anläggningen Punggye-ri i landets nordöstra delar.

Testet har lett till kraftfulla fördömanden världen över och riskerar att ytterligare trappa upp den redan spända stämningen på Koreahalvön då Nordkorea inte visat några tecken på att upphöra med sina prover.

Men nu varnar seismologiska experter för att berget, under vilket Nordkorea sannolikt genomfört sina sex tester, riskerar att kollapsa, vilket kan leda till att strålning sprids över hela regionen inklusive Kina.

Det uppger geofysikern Wen Lianxing för South China Morning Post.

Analysen baseras på data från över 100 jordbävningscentrum i Kina och grannländerna och har tagits fram genom att forskarna mätt och analyserat de seismiska vågor som orsakats av provsprängningarna.

Om analysen stämmer är risken för en mänsklig katastrof stor menar Wang Naiyan, forskare och tidigare ordförande för China Nuclear Society.

– Vi kallar det att ”ta av taket”. Om berget kollapsar och hålet exponeras så kommer det släppa ut många dåliga saker, säger Wang Naiyan.

Han tillägger dock att Lianxings beräkningar kan vara felaktiga då de seismiska vågorna far med olika hastigheter genom olika bergarter, vilket gör det svårt att göra exakta förutsägelser utifrån datan.

Söndagens provsprängning följdes av två jordbävningar omkring åtta minuter senare, som forskarna menar utlöstes av explosionen.

Enligt Naiyan är långt ifrån alla berg ämnade för provsprängningar och tillade att toppen måste vara hög men sluttningarna relativt platta.

Dock förklarar han att Nordkorea har ett begränsat urval att välja på och att bergets fortsatta ”hållbarhet” beror på var man placerar bomberna.

– Om bomberna placeras längst ned i vertikalt borrade tunnlar skulle explosionen göra mindre skada, men det är både dyrt och svårt att genomföra. Det är därför lättare att borra en horisontell tunnel rakt in i berget, men det ökar risken för att ”toppen blåser av”, säger Naiyan och fortsätter:

– En 100 kilotonbomb är en relativt stor bomb. Den nordkoreanska regeringen borde stoppa testerna eftersom de utgör ett stort hot – inte bara för Nordkorea utan även för andra länder, särskilt Kina.

Trots att kinesiska strålningsmätare inte visade något ovanligt på måndagen kommer kinesiska myndigheter, inklusive National Nuclear Safety Administration, noggrant fortsätta att övervaka varje kärnvapentest som utförs av Nordkorea.
