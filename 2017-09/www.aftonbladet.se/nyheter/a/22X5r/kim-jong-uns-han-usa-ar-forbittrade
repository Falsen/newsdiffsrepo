Kim Jong-uns hån: ”USA är förbittrade”
JOAKIM MAGNÅ

Situationen trappas upp dag för dag.

USA:s FN-ambassadör Nikki Haley sa på måndagen i säkerhetsrådet att Nordkoreas ledare Kim Jong-un ”ber om krig”.

Som svar på diktaturens senaste kärnvapentest har Sydkorea meddelat att man förstärker med ytterligare fyra enheter av det amerikanska robotförsvarssystemet THAAD. Presidenterna Donald Trump och Moon Jae-In har samtidigt enats om att ta bort begränsningen på hur kraftfulla stridsspetsar sydkoreanska robotar kan bestyckas med. Dessutom har ett simulerat anfall mot en nordkoreansk testanläggning genomförts. Trump har även meddelat på Twitter att USA kommer att tillåta Japan och Sydkorea att köpa en betydligt större mängd ”sofistikerad militär utrusning” från USA framöver.

Moon Jae-in sa på tisdagen att han inte kommer att avvisa nya förhandlingar med Nordkorea, men att det just nu inte är aktuellt, skriver den sydkoreanska nyhetsbyrån Yonhap.

Nu bemöter Nordkorea de senaste uppgifterna om Sydkoreas övningar och starkare vapen.

”Det här är inte mer än ett uttryck för dumhet hos en förlorare som lamslagits av DPRK:s kärnvapenmakt”, skriver Kim Jong-uns propagandaorgan, den statliga nyhetsbyrån KCNA, i en kommentar och fortsätter med att hävda att Sydkorea ”bluffar”.

DPRK är förkortningen för Nordkoreas officiella namn, Demokratiska folkrepubliken Korea.

Den nordkoreanska nyhetsbyrån skriver att den egna nationen uppträder som en ”värdig kärnvapenmakt och världsberömd militärmakt” – vars ballistiska robotar skjuts upp en efter en ”trots de hårdaste av sanktioner och press”.

Nyhetsbyrån kallar Sydkorea för USA:s marionettdocka och ”kanonmat”.

”Det är skrattretande att marionettstyrkorna vågar tala om ’offensiva insatser’. Till och med deras herre USA har det svårt nu, förbittrade över Nordkoreas enorma styrka”, skriver KCNA.

Samtidigt beskriver den amerikanske amiralen Scott Swift, ansvarig för USA:s Stilla havs-flotta, Nordkoreas agerande som ”självdestruktivt”. I en intervju med Yonhap betonar han den orubbliga alliansen mellan USA och Sydkorea.

– Om det finns önskemål om ytterligare ett hangarfartyg, om andra fartyg eller ubåtar så har vi den möjligheten och kapaciteten, säger han på plats på den amerikanska militärbasen i Yongsan i huvudstaden Seoul.

Scott Swift uppger att ett beslut om en eventuell förstärkning i slutändan är upp till politikerna. Han påpekar också att Nordkorea-krisen ännu inte urartat fullständigt och att det fortfarande finns ett brett spektra av valmöjligheter för att hantera regimen i Pyongyang.

Men Kim Jong-un är svår att förstå, förklarar amiralen för Yonhap.

– Om hans mål är att sära på allianserna och förpliktelserna som vi har i regionen, har det motsatt effekt.

FN:s generalsekreterare Antonio Guterres uppmanar USA och Nordkorea att tona ner ordkriget.

– Konfrontativ retorik kan leda till oönskade konsekvenser, säger han på en pressträff i FN-högkvarteret i New York på tisdagen, enligt AP.

Guterres säger att krisen måste lösas genom diplomati och att det är nödvändigt att FN:s säkerhetsråd står enade, och att USA, Ryssland, Kina, Japan och Sydkorea har en och samma strategi.

Generalsekreteraren anklagar Nordkoreas ledarskap för att ”vårdslöst riskera livet på miljontals människor, inklusive sina egna medborgare som redan lider av torka, hunger och brott mot de mänskliga rättigheterna”.
