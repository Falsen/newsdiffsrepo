Polisens öppna brev efter attackerna på kollegorna
MALIN WIGEN

Natten mot måndagen var en av polisens hundförare nära att träffas av en sten som kastades från ett höghus i Östberga i Stockholm. Händelsen rubricerades som försök till mord alternativt dråp.

Sedan på måndagsförmiddagen knivhöggs polismannen Ted Eriksson, 33, i nacken när han patrullerade tillsammans med sin kollega på Medborgarplatsen. En person har gripits för attacken, misstänkt för försök till mord.

Flera kollegor har visat sitt stöd för de drabbade poliserna – en av dem skriver ett öppet brev på Facebooksidan för hundenheten i Stockholm.

”Det var länge sen jag skrev på den här sidan, av olika anledningar. Men ikväll kände jag att jag måste. Det var nämligen ytterst nära att två poliser dog idag. Två poliser som inte skulle ha kommit hem. Hem till sina familjer, till sina nära och kära”, skriver polisen som undertecknar med Danne.

Han beskriver känslorna som uppkom när han möttes av nyheten om hundförarkollegan, och hur det kändes när den andra polisen knivhöggs. Han hade ingen aning om vem som var skadad eller om han kände honom – men fick omedelbart ont i magen.

”Jag körde så fort bilen höll för att komma fram, men det kändes som att det tog hur lång tid som helst. Väl framme såg jag att kollegan satt upp och blev vårdad av en kollega. Gärningsmannen var belagd med handfängsel och under kontroll. Lättnad. Sen: oro. När kommer nästa angrepp? När smäller det? Det gjorde det inte”.

Polisen Danne avslutar det öppna brevet med att konstatera att vare sig det var slumpen eller turen som räddade kollegorna så är det viktigaste att de kom fick komma hem – och skickar en hälsning till allmänheten.

”Vi är den tunna blå linjen, och just nu är linjen väldigt, väldigt tunn. Ta hand och och värna om varandra. Ta hand om och värna om oss, vi kommer alltid försöka ta hand om, och värna om er”.
