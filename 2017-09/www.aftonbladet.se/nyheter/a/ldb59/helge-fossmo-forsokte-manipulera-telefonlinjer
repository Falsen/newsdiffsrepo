Helge Fossmo försökte manipulera telefonlinjer
JOAKIM MAGNÅ

Helge Fossmo, numera Iversen, har enligt Kriminalvården vid upprepade tillfällen försökt att påverka telefonlinjerna.

Kriminalvården varnade honom först om att hans två godkända telefontillstånd, till en syster samt en vän, kunde komma att dras in. När försöken att mixtra med linjerna fortsatte beslöt Kriminalvården i maj i år att återkalla tillstånden.

”Ett lyckat försök skulle medföra att samtal kan ske med personer som Kriminalvården inte tillåtit kontakt med och som skulle kunna äventyra säkerheten. Samtal skulle också kunna ske med personer som kan motverka den intagnes anpassning i samhället eller som kan lida skada av kontakten”, förklarar Kriminalvården.

Livstidsdömde Fossmo överklagade till förvaltningsrätten.

Nu meddelar rätten att hans yrkande avslås – Helge Fossmos samtalstillstånd dras in.

”En lyckad manipulation skulle möjliggöra samtal mellan klaganden och personer som han inte har tillstånd att kontakta”, skriver rätten i sin dom.

Själv nekar Fossmo till anklagelserna. Han har uppgett att ett "tekniskt fel eller störningar" i telefonsystemet kan ha orsakat de avvikelser som Kriminalvården hittat. Enligt överklagan kan systemet av misstag ha varnat för vidarekopplingar som inte existerar.

Helge Fossmo påpekar att Kriminalvårdens sekretess över vid vilka tidpunkter manipulationsförsöken registrerats gör det svårt att bemöta anklagelserna fullt ut.

Han framhäver att telefonkontakterna är betydelsefulla för honom och de personer han ringer till. Enligt honom är det viktigt för hans återanpassning.

Vilken anstalt den tidigare frikyrkopastorn sitter på är hemligt.

Det var den 10 januari 2004 som polisen larmades till lilla Knutby utanför Uppsala. Helge Fossmos fru hittades ihjälskjuten i sitt hem. Grannen, en medlem i den lokala frikyrkoförsamlingen, påträffades svårt skottskadad.

Under rättegången vittnade barnflickan Sara Svensson om hur hon helt styrts av Helge Fossmos ord. Viktig bevisning var de sms som pastorn skickade till henne under mordnatten.

Den 30 juli 2004 dömdes Fossmo mot sitt nekande till livstids fängelse för anstiftan till mord och mordförsök. Sara Svensson dömdes till rättspsykiatrisk vård. Hon är i dag frisläppt.

Först 2006 medgav Helge Fossmo delaktighet i dådet.
