Helge Fossmo försökte manipulera telefonlinjer
EBBA THORNÉUS

Helge Fossmo, numera Iversen, har enligt Kriminalvården vid upprepade tillfällen försökt att påverka telefonlinjerna.

Kriminalvården varnade honom först om att hans två godkända telefontillstånd, till en syster samt en vän, kunde komma att dras in. När försöken att mixtra med linjerna fortsatte beslöt Kriminalvården i maj i år att återkalla tillstånden.

”Ett lyckat försök skulle medföra att samtal kan ske med personer som Kriminalvården inte tillåtit kontakt med och som skulle kunna äventyra säkerheten. Samtal skulle också kunna ske med personer som kan motverka den intagnes anpassning i samhället eller som kan lida skada av kontakten”, förklarar Kriminalvården.

Livstidsdömde Fossmo överklagade beslutet till förvaltningsrätten som avslog hans yrkande  och drar nu in hans samtalstillstånd.

”En lyckad manipulation skulle möjliggöra samtal mellan klaganden och personer som han inte har tillstånd att kontakta”, skriver rätten i sin dom.

Själv nekar Fossmo till anklagelserna och har uppgett att ett "tekniskt fel eller störningar" i telefonsystemet kan ha orsakat de avvikelser som Kriminalvården hittat. Enligt överklagan kan systemet av misstag ha varnat för vidarekopplingar som inte existerar.

Fossmo påpekar att Kriminalvårdens sekretess över vid vilka tidpunkter manipulationsförsöken registrerats gör det svårt att bemöta anklagelserna fullt ut.

Han framhäver att telefonkontakterna är betydelsefulla för honom och de personer han ringer till. Enligt honom är det viktigt för hans återanpassning.

Även Fossmos advokat Anton Strand menar att anklagelserna är helt felaktiga.

–  Det handlar om att kriminalvårdens regelverket inte är anpassat för den moderna tekniken och hänger inte med i utvecklingen. Detta är inget unikt beslut för min klient utan ett stort antal intagna har fått likadana beslut. Man använder en generell tillämpning och kan därför inte avgöra om det skett en vidarekoppling eller en annan störning.

Vidare säger Strand att hans klient inte ringt några misstänkta samtal.

– De telefonnummer som min klient ringt är till människor i hans närhet som han haft kontakt med i många år. Dessutom talar vi om en person med regelbundna permissioner under vilka han har  tillgång till egen mobiltelefon och därmed all möjlighet att tala fritt. Anklagelserna är därför fullständigt orimliga.

Domen kommer de att överklaga till kammarätten.
