Justitieministern öppnar för att införa visitationszoner
GUSTAF TRONARP

Nya siffror från polisen, som SVT tagit del av, visar att 178 skjutningar ägt rum i Sverige under de senaste sex månaderna. Skottlossningarna har tagit 25 liv, och 73 personer har skadats.

Dansk polis har sedan 2004 rätt att införa så kallade visitationszoner för att minska vapentillgången. Där kan patruller visitera människor utan någon brottsmisstanke, i jakt på till exempel skjutvapen eller droger.

Justitieminister Morgan Johansson anser att systemet kan vara intressant även för Sverige.

– Jag skulle gärna vilja ta del av erfarenheterna av det danska systemet för att se hur det fungerar, säger han till SVT.

I den danska huvudstaden Köpenhamn finns det visitationszoner på två platser.  Under gårdagen kom beskedet att dessa förlängs i ytterligare två veckor.

”Bakgrunden till beslutet om förlängning är flera incidenter där det på allmän plats använts knivar eller skjutvapen, som inneburit allvarlig fara för människors liv”, skriver Köpenhamnspolisen i ett pressmeddelande.

Metoden har kritiserats för att kränka den personliga integriteten.

– Det skall naturligtvis alltid vägas mot integritetsaspekterna, men som jag förstår det så har det haft effekt i Danmark och jag ska med intresse se vilka utvärderingar som finns, säger Morgan Johansson.

På fredagsmorgonen gästade Benjamin Dousa, ordförande för Moderata ungdomsförbundet, SVT:s morgonsoffa. Han sågade zonsystemet:

– Jag ser stora risker för integriteten och rättssäkerheten. Förtroendet för polisen är redan begränsat i den här typen av områden, detta skulle kunna göra polisens ingripanden i andra fall svårare.
