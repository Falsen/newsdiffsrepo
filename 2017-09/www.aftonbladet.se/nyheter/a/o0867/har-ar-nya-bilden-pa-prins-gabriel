Här är nya bilden på prins Gabriel
EBBA THORNÉUS

Det var i torsdags som prins Carl Philip och prinsessan Sofias andra son såg dagens ljus.

– Alexander har fått ett syskon som kom 11.24 och vägde 3 400 gram, berättade en stolt pappa för det samlade pressuppbådet.

Dagen efter födseln publicerade hovet en bild på prinsparet, då nyss hemkomna från Danderyds sjukhus, tillsammans med den då en dag gamla sonen som svagt skymtades under en vit mössa.

Men nu har en bild på den fem dagar gamla prinsen, tagen av pappa Carl Philip hemma på Villa Solbacken, lagts upp på hovets hemsida.

”Prins Gabriel – första bilden” skriver hovet själva som rubrik.

Under måndagens konselj på Kungliga slottet meddelade kung Carl Gustaf namnet på sitt sjätte barnbarn som blev Gabriel Carl Walther.

Det blev då även känt att Sveriges nya lill-prins blir hertig av Dalarna.

Carl Philip och Sofia har sedan tidigare sonen Alexander, 1, som även han föddes på Danderyds sjukhus den 19 april förra året.
