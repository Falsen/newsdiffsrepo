Över 50 000 på flykt från våldsamheter i Burma
MAJA K NILSSON

På en vecka har 27 000 flyktingar tagit sig över gränsen från Burma till Bangladesh, samtidigt sitter 20 000 fast i ett ”ingenmansland” mellan de två länderna, skriver CNN.

Den burmesiska armén uppger att de gör en utrensningsinsats mot ”extremistterrorister”, medan den muslimska rohingyabefolkningen menar att de dödar och bränner deras hem föra att tvinga bort dem.

– De slår oss, skjuter mot oss och hugger oss till döds, berättar flyktingen Hamida Begum till CNN. Hon är en av flera flyktingar som sitter fast i flyktingläger efter att hon lämnat allt för att försöka rädda sitt liv.

– Många har dödats. Kvinnor blev våldtagna och dödade. Vi är väldigt fattiga, min man är dagarbetare, säger hon och berättar att hennes familj torterades av militären efter att de inte kunnat betala lösensumma till soldaterna.

– Vi var tvungna att fly för våra liv. De tillät oss inte att flytta frivilligt. Vi blev fråntagna allt. De drog ut folk från sina hem och frågade efter lösen. Många av dem sköts till döds.

Våldet bröt ut förra fredagen när rebeller ur rohingyabefolkningen gjorde en koordinerad attack vid polisposteringar och en armébas i Rakhin som dödade 12 säkerhetsvakter.

– Vi brukade ha två måltider per dag. Men vi förlorade allt efter att kriget bröt ut, säger Hamida Begun.

Burmesiska armén svarade på attacken genom att intensifiera utrensningsinsats av terrorister och drev tusentals människor på flykt.

På torsdagen uppger regeringen att minst 399 personer dödats i kriget, av dem var 370 terrorister. Men enligt aktivister så har militären dödat kvinnor, barn och oskyldiga män.

BBC rapporterar att oron för situationen i Burma växer efter att bilder på döda barn, stympade kroppar och övergivna, brända byar sprids på sociala medier.

Regeringen har anklagat terrorister för att ha tänt eld på över 2300 hem, medan rohingyabefolkningen säger att armén attackerat deras hus.

Enligt flyktingen Nobin Shuna så beordras de av militären att stanna inne i sina hem.

– Om vi sedan stannade inne så satte de eld på huset, sköt mot oss eller högg ihjäl oss. Muslimer har inga rättigheter, säger hon till CNN.

Flyktingen Mohammed Harun berättar för CNN hur de tvingades bort från sina hem.

– Det pågår ett folkmord, säger Mohammed till kanalen.

Välgörenhetsorganisationer och FN har kritiserat regeringen för hur de behandlar den muslimska minoritetsgruppen.

– Årtionden av systematisk kränkning av de mänskliga rättigheterna, och de de mycket våldsamma attackerna sedan oktober 2016, har med nästan all säkerhet lett till ökad terrorism. Något som alla förlorar på i längden, säger Zeid Ra’ad Al Hussein, chef för mänskliga rättigheter i FN.

Rohingyabefolkningen är en muslimsk minoritetsgrupp som vägras medborgarskap trots att de levt i Burma i generationer. Förra året flydde 85 000 rohingyer över gränsen till följd av liknande våldsattacker som nu.

Redan innan attackerna i fredags fanns det mellan 200 000 till 500 000 flyktingar i överfulla läger.
