USA och Sydkorea överens om militärt svar mot Nordkorea
GUSTAF TRONARP

I sin första kommentar efter Nordkoreas senaste provsprängning riktar USA:s president Donald Trump hård kritik mot landets agerande.

”Nordkorea har genomfört ett stort kärnvapentest. Deras ord och handlingar fortsätter att vara väldigt farliga och fientliga mot USA”, twittrar Trump, och fortsätter: ”Nordkorea är en skurkstat som har blivit ett stort hot och en skam för Kina, som försöker hjälpa till men utan att lyckas.”

”Sydkorea märker, som jag har berättat för dem, att deras prat om eftergifter mot Nordkorea inte kommer att fungera. De förstår bara en sak!”

Donald Trump har under söndagen träffat USA:s nationella säkerhetsråd för att diskutera Nordkoreas kärnvapentest. Efter mötet har USA:s försvarsminister James Mattis gett en kort kommentar till reportrar utanför Vita huset. Han säger att USA kommer att bemöta alla hot mot USA och dess allierade med ”massiv militär respons”, men tillägger att landet inte strävar efter att utplåna Nordkorea.

Tidigare under söndagen rapporterade den sydkoreanska nyhetsbyrån Yonhap att USA och Sydkorea har kommit överens om att svara militärt.

Några timmar efter testet höll USA:s försvarschef Joseph Dunford ett telefonmöte med sin sydkoreanska kollega Jeong Kyeong-doo. Då diskuterade de behovet av ett ”effektivt militärt svar”. Militära åtgärder bedöms vara nödvändiga för att visa ”kraft och övertygelse”, uppger Yonhap.

Kyeong-doo har också pratat med generalen Vincent K. Brooks som är chef över de amerikanska styrkorna i Sydkorea. De uppges ha enats om att svara militärt så snart det är möjligt.

Några närmare detaljer om vad det rör sig om för åtgärder är inte kända i nuläget. Sydkorea har öppnat för att flytta fler militära resurser till landet. Där skulle kärnvapen kunna ingå, enligt internationella medier.

Donald Trumps nationella säkerhetsrådgivare HR McMaster pratade tidigare under söndagen i telefon med sin japanska motsvarighet. Då sa McMaster att USA är ”fast beslutet” om att försvara Japan.

Sydkoreas president Jeong Kyeong-doo har samtidigt begärt att FN:s säkerhetsråd ska skärpa sanktionerna mot Nordkorea för att ”totalt isolera” landet. Senare twittrade Donald Trump att USA överväger att totalt avbryta handeln med länder som handlar med Nordkorea.

Sveriges utrikesminister Margot Wallström skriver på Twitter att Nordkoreas kärnvapentest utgör ett allvarligt hot mot internationell fred och stabilitet.

Till ”Gomorron världen” i P1 säger Wallström att Donald Trump måste tona ner sin hårda retorik gentemot Nordkorea.

– För Nordkorea är den viktigaste parten i allt det här USA. Det är därför det är viktigt att landet bidrar till att lugna ner situationen. Det höga och hotfulla tonläget har inte hjälpt.

På söndagskvällen meddelade FN:s säkerhetsråd att det under måndagen ska hålla ett extrainkallat möte med anledning av Nordkoreas kärnvapentest.
