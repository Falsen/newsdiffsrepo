Saudiernas gåvor till Trump: Svärd och morgonrockar
MARTIN SCHORI

USA:s president Donald Trump fick sammanlagt 83 gåvor av den saudiska kungafamiljen när han besökt landet i våras.

Det rapporterar Daily Beast, som begärt ut hela listan.

Bland gåvorna fanns en dolk i rent silver, en canvas-tavla med en saudisk kvinna, ammunitionsbälte och hölster i läder och flera olika svärd.

Daily Beast noterar också att gåvorna bör ses som en symbol för Trumps varma relation till landet. Trump har  under många år anklagat Saudiarabien för att ligga bakom attackerna den 11 september 2001 och gång på gång kritiserat sin motståndare Hillary Clinton för att vara allt för vänligt inställd till saudidiktaturen.

Men när Trump intagit Vita Huset gjorde han sitt första utlandsbesök till just Saudiarabien (istället för Mexiko eller Kanada, vilket brukar vara en presidents första utlandsstopp). Under Trumps besök ingick länderna ett avtal om vapenaffärer till ett värde av 110 miljarder dollar, motsvarande 960 miljarder kronor.

Han ställde sig också tydligt på saudiernas sida i det kalla kriget mot Iran.

Att ge gåvor i samband med statsbesök är en vanlig utrikespolitisk tradition. När Stefan Löfven besökte Saudiarabien 2016 fick värdarna designinredning från Svenskt Tenn.

Kanadas premiärminister Justin Trudeau däremot fick två Kånken-ryggsäckar.
