Obamas attack mot Trump: ”Fel och elakt”
SIMÓN BUSTAMANTE

På tisdagen meddelade justitieminister Jeff Sessions att statliga programmet Daca, eller Deferred Action for Childhood Arrivals, skrotas. Programmet implementerades 2012 av förra presidenten Barack Obama genom en exekutiv presidentorder, och gick med andra ord inte genom kongressen först.

Av den anledningen har Jeff Sessions och andra republikaner kallat programmet för ”grundlagsvidrigt” och ett missbruk av presidentens makt.

– Om vi ska nå vårt mål att stärka grundlagens ställning och rättssäkerheten i USA så kan inte justitiedepartementet försvara den här typen av övertramp, säger Sessions om Daca-programmet.

Daca omfattar papperslösa migranter som invandrade till USA innan de fyllde 16 år, som även kallas för ”dreamers” eller drömmare. Tack vare programmet fick drömmarna en möjlighet att stanna i landet och arbeta lagligt i tvåårsperioder som kan förlängas.

Närmare 800 000 unga omfattas av programmet – vars framtid nu ser osäker ut i och med Trumps beslut att riva upp Daca.

Beslutet att riva upp Daca har sedan tidigare varit omdebatterat och mött motstånd från både republikaner, demokrater och näringslivet. Delstaterna New York och Washington har tidigare hotat att stämma Trump om han river upp programmet.

Nu har kongressen ett halvår på sig att formulera en ny lag som ska ersätta programmet.

Barack Obama meddelande häromdagen att han tänkte uttrycka sitt motstånd mot Trump om presidenten beslutade att skrota programmet – och gå emot den oskrivna regeln att inte lägga sig i sin efterträdares politiska beslut.

I ett långt Facebook-inlägg tar Obama nu starkt avstånd från sin Trumps beslut som han bland annat kallar ”fel” och ”elakt”.

– Det här handlar om unga människor som vuxit upp i USA, unga som studerar på våra skolor, som har startat karriärer, patrioter som har lovat trohet mot vår flagga. Dessa drömmare är amerikaner i sina hjärtan, i sina sinnen, på alla sätt och viss utom ett: på pappret, skriver han.

– Nu har en skugga ännu en gång kastats över våra bästa och mest begåvade unga människor. Att peka ut dessa unga människor är fel – eftersom de inte har gjort något fel ... Och det är grymt. Vad händer om det visar sig att våra barns lärare eller vår vänliga granne visar sig vara en drömmare? Vart är det meningen att vi ska skicka henne? Till ett land hon inte känner eller minns, med ett språk som hon rent av kanske inte talar?
