Floridas guvernör: ”Irma är större än hela vår delstat”
ALEXANDRA CARLSSON TENITSKAJA

Evakueringen av halvön och den amerikanska delstaten Florida är i full gång. Inom kort förväntas orkanen Irma att drabba flera orter i delstaten. Och evakueringen av Florida och närliggande delstaten Georgia uppges vara den mest omfattande på över ett decennium.

– Det är bäst att hela sydöstra USA vaknar upp och är uppmärksamma. Det kommer att bli fullständigt förödande, säger Brock Long.

Stormen, som är en orkan har redan skakat ögrupper i Atlanten och drabbat över en miljon människor.

Floridas guvernör Rick Scott varnade alla 20 miljoner invånare i Florida på en presskonferens i dag. Han uppgav att alla måste vara beredda på att evakuera.

– Strunta inte i evakueringsorder. Kom ihåg, vi kan återbygga våra hem men inte återbygga våra liv. Alla invånare måste förbereda sig på att evakuera, sa han enligt nyhetsbyrån AFP.

Det är i nuläget oklart hur många människor som hittills fått sätta livet till på grund av Irmas framfart, men amerikanska katastrofmyndigheter uppger att det kan röra sig om cirka 20 personer.

Stormen, som enligt Reuters ska uppta lika stor yta som hela Frankrike, rasar just nu in över Bahamasöarna som ligger mellan Florida och Kuba. Det är i nuläget oklart när stormen kommer att nå USA, men enligt amerikanska katastrofmyndigheter är det sent på lördag kväll eller tidigt på söndag morgon som orkanen förväntas slå till mot Floridas ostkust.

I Key West, Florida har alla turister tvångsevakuerats – och boende varnas för att stanna kvar.

– Det här är ingen orkan ni kan sitta och vänta er igenom, säger Floridas guvernör Rick Scott med eftertryck.

Och fortsätter:

– Om ni befinner dig i ett evakueringsormåde – vänta inte med att ta er ut.

I Florida, Georgia, South och North Carolina har man redan utfärdat undantagstillstånd.

I södra Florida har många bensinstationer slut på bränsle, i affärerna har vattnet tagit slut och i byggbutikerna har all plywood gått åt – alla vill fylla upp sina förråd och barrikadera dörrar och fönster på sina hus.
