”Milanos kokainkung” gripen – efter 23 år på flykt
NIKLAS ERIKSSON

Italiens inrikesminister Marco Minniti gratulerade i veckan landets polis och deras uruguayanska kollegor till gripandet av maffiabossen Rocco Morabito.

– I en gemensam operation lyckades vi gripa ‘Ndranghetans mest eftersökta person, säger inrikesministern i ett uttalande enligt The Guardian.

Rocco Morabito, 50, som kallas ”Milanos kokainkung” har gäckat lagens långa arm i 23 år innan gripandet i kuststaden Punta del Este i Uruguay. Där ska han i närmare 13 år ha levt i frihet under falskt namn.

Italienska myndigheter uppger att slutet på hans tid i frihet kom på grund av mafiosons beslut att skriva in sin dotter på en skola i staden – under sitt riktiga namn.

Det utlöste en sex månader lång spaningsinsats i Uruguay som kom till sin ände i veckan när Rocco Morabito och hans hustru greps på ett lyxhotell i huvudstaden Montevideo, uppger The Guardian.

Samtidigt slog polis till mot hans bostad i Punta del Este. Där beslagtogs över 400 000 kronor i kontanter, en mängd ädelstenar och ett flertal fordon. Dessutom återfanns 13 mobiltelefoner, 12 bankkort och 150 passbilder föreställande ”kokainkungen” i varierande utseenden.

Rocco Morabito dömdes till 30 års fängelse 1994 efter att han försökt smuggla in ett ton kokain till Italien från Brasilien.
