Nödropet från paradisön efter Irma: Total förödelse
KERSTIN NILSSON

Florida förbereder sig inför orkanen Irmas ankomst som nu visar på sin dödliga kraft på vägen mot det amerikanska fastlandet.

Irma första nedslag i Karibien drabbade systeröarna Antigua och Barbuda. Orkanen drog på onsdagseftermiddagen, svensk tid, över paradisöarna. Inför ankomsten manade premiärminister Gaston Browne till lugn:

– Våra invånare är trygga, vårt land är säkert och vår bit av paradiset fortsätter vara öppet att ta del av för människor från hela världen, sa Gaston Browne i ett pressmeddelande

– Vi har klarat oss från det värsta av Irma.

Därefter följde tolv oroliga timmar där ingen hörde något från någon av de cirka 2 000 invånarna på den platta ön Barbuda.

Sen kom beskedet från premiärminstern som till slut lyckats ta sig till ön sent på onsdagen, svensk tid – 90 procent av byggnaderna är skadade.

– Total förödelse, total förödelse, säger Gaston Browne som lämnade beskedet till omvärlden via kommunikationsradio.

Minst en person har dött på Barbuda.

Enligt premiärministern är det en bebis som dog, när mamman försökte fly från sitt förstörda hem, rapporterar Sky News.

– Minst 60 procent av befolkningen på Barbuda är på riktigt hemlösa nu, sa Gaston Browne i en livesändning på Facebook.

Systerön Antigua ska ha enligt myndigheterna ha klarat sig förhållandevis bra och där ska ingen person ha dött i orkanen.

Under sin framfart har Irma orsakat minst två dödsfall när den drog fram över de franska delarna av Karibien där öarna St. Martin och St. Barthélemy drabbats värst.

– Vi talar om två döda och två allvarligt skadade just nu. Uppenbarligen kan situationen ändras väldigt snabbt, säger Annick Girardin, den franska minister som har ansvar för landets territorier utanför fastlandet, till pressen innan hon klev på ett plan mot Karibien, rapporterar nyhetsbyrån Reuters.

President Emmanuel Macron talade om en enorm förödelse i orkanens spår:

– Skadorna är stora och grymma, säger den franska presidenten, enligt The Guardian.

Även på den gamla svenska kolonin St. Barthélemy ska Irma ha orsakat stor förödelse, enligt de franska myndigheterna. De senaste timmarna har elen slutat fungera och kommunikationen brutits.

Under natten mot torsdag drar Irma vidare norrut och väntas passera över Puerto rico och Dominikanska republiken innan den beräknas gå mellan Kuba och Bahamas för att sedan vika av upp mot USA:s kust. Antingen mot Florida eller South Carolina.

Floridas guvernör Rick Scott uppmanade invånarna att ta varningarna på allvar och förbereda sig.

”Sitt inte och vänta på att orkanen Irma ska anlända. Den är extremt farlig och dödlig, den kommer orsaka förödelse. Förbered dig nu” twittrar guvernören.

Florida står inför vad som uppges kunna bli den största evakueringen i USA:s historia. Bara i och kring Miami bor sex miljoner människor. Både i Florida Keys och Fort Lauderdale har man beordrat evakuering, enligt CNN.
