Åboterroristen ville döda fler – hade alternativa planer
NIKLAS ERIKSSON

På torsdagskvällen lämnade finska Centralkriminalpolisen nya uppgifter om terrordådet i Åbo 18 augusti.

Enligt polischef Robin Lardot planerade den 22-årige marockanen Abderrahman Bouanane att döda många fler människor.

Vid terrordådet på Salutorget och Trätorget i centrala Åbo mördade han två kvinnor och skadade ytterligare personer. Men 22-åringen ska enligt polisen ha tänkt sig att fortsätta mörda och hade även planera på fler, alternativa attacker, enligt Hufvudstadsbladet.

En av de alternativa planerna skulle utföras samma dag, den 18:e. Det andra tidigare okända dådet som var planerat av Abderrahman Bouanane skulle utföras en annan dag, enligt polischef Robin Lardot.

Han lämnar dock inga mer detaljer än att polisen tror att han vill mörda fler människor.

– Vi misstänker att gärningsmannen hade för avsikt att utföra fler mord och hade planerat fortsätta knivhuggningarna tills han skulle ha blivit ihjälskjuten och blivit martyr, säger Robin Lardot till HBL.

Polisens första teori var att terroristen siktat in sig på kvinnor. Men vid de andra planerade dåden skulle de tänkta offren mestadels ha varit män, enligt polisen.

Under presskonferensen på torsdagskvällen meddelade Centralkriminalpolisen också att de tror att 22-åringen radikaliserats kort innan Åbodåden, några veckor eller någon månad innan attentatet, skriver HBL.

Tidigare har det också förekommit uppgifter om att Abderrahman Bouanane lämnat efter sig någon form av ”manifest”. Polisen berättar nu att han också filmat sig själv utanför Åbo domkyrka när han läser upp ett handskrivet ”manifestet”  på arabiska med ett budskap snarlikt terrorsekten IS.

Kort innan han gick till attack laddade Åboterroristen upp videon på nätet.

Finska polisen har tidigare inte velat berätta några detaljer om polisen som sköt och stoppade terroristen minuter efter första larmet. På presskonferens berättar Robin Lardot att det var högsta chefen för polisen i Västra Finland – som var på plats av en slump.
