Kristersson vill att M backar från SD-linjen
OLOF SVENSSON

Ulf Kristersson meddelade i dag att han vill bli ny ordförande för Moderaterna.

– Svensk politik är inne i ett tufft läge och Moderaterna är inne i ett tufft läge. Då har man ett ansvar att bidra och jag tror jag har en del med mig i bagaget för att kunna bidra, säger han om beslutet.

I ett inlägg på Facebook ägnar han stort utrymme åt hur partiet ska hantera Sverigedemokraterna. Han skriver bland annat att även om han inte delar SD:s åsikter får de gärna rösta på Alliansens förslag.

Ulf Kristersson säger däremot till Aftonbladet att han inte delar Anna Kinberg Batras åsikt om att Moderaterna ska kunna förhandla med SD i frågor där Alliansen inte kan komma överens.

– Det är bara Alliansen som samlar sig till en gemensam uppfattning om hur Alliansen ska samverka med andra, säger han.

Han fortsätter:

– Jag vill inte samarbeta med SD, deras värderingar är inte mina värderingar. Men om de röstar på vår politik, i stora eller små frågor, så har jag inga problem med det, alla människors röster räknas. Men det är med Alliansen som jag vill förhandla.

Ulf Kristersson anser också att Alliansen ska försöka bilda regeringen och lägga fram en budget efter nästa val, oavsett om de rödgröna blir större eller mindre än Alliansen.

– I varje enskilt läge ska vi göra allt för att Alliansens gemensamma politik ska få så stort genomslag som möjligt. Om SD eller S eller MP vill rösta på den politiken, i stora eller små frågor, har jag inget problem med det, säger han.

För att ta makten så välkomnar du SD:s hjälp?

– Jag välkomnar allas hjälp. Alla som vill rösta på det som vi gemensamt kommer överens om i Alliansen har jag inget problem med. Men det är i Alliansen som politiken formas.

Både L och C har upprepade gånger gjort klart att de inte vill försöka ta makten om Alliansen blir mindre än de rödgröna.

Hur ska du få med dig L och C på detta?

– Jag är ödmjuk inför att olika partier har olika åsikter i den här frågan. Jag tror alla förstår att det bara är när Alliansen enas i ett gemensamt agerande som vi kan få genomslag. Det betyder att jag tar med mig mina åsikter i en sådan diskussion, medveten om att man måste kompromissa med varandra. De samtalen kommer jag vilja föra med alliansledarna, om jag blir vald.
