Postnord-chaufför slog ner bilist på E6: ”Surrealistiskt”
NIKLAS ERIKSSON

I rusningstrafiken på E6 utanför Kungälv blir medtrafikanter vittne till hur en lastbil från Postnord försöker blockerade ett flertal bilister från att passera honom.

Ett vittne berättar för Aftonbladet att flera bilister som nästan prejas ändå lyckades att ta sig förbi. Sedan kommer en mindre Renault.

– Just den här bilisten i Renaulten riktade han in sig på, jag vet inte varför men upplevde det som oprovocerat, säger vittnet.

– Det var ingen händelse innan utan han i bilen kommer bara ikapp.

Händelsen filmades och på bilderna syns hur lastbilschauffören först blockerade renaultens försök att köra förbi, både på in- och utsidan. Till slut körde Postnord-chauffören tvärs över flera filer och tvingade föraren av renaulten att stanna vid mitträcket på motorvägen.

Därefter syns lastbilschauffören hoppa ur förarhytten samtidigt som Renault-föraren öppnade sin bildörr. Postnordföraren knuffade därefter bildörren mot bilisten och ställde sig sedan nära den andre mannen.

Plötsligt slår lastbilschauffören bilisten flera gånger i ansiktet.

– Han gick ner för räkning killen i renaulten, säger ett vittne.

– Helt surrealistiskt var det. Han kan inte få gå lös så som han tappade det, han blev helt galen.

Christer Fuxborg vid polisen i Göteborg berättar att de fick larm om händelsen vid 16.09 på onsdagseftermiddagen.

– Ett vittne hör av sig och berättar att han bevittnat en misshandel, det ska ha blivit någon form av bråk efter att Postnordlastbilen prejat en bil, säger Fuxborg.

Han berättar att anmälaren följde efter lastbilen men tappade bort den i trafiken på väg in i Kungälv.

– Vi har upprättat en anmälan om misshandel. Enligt den information jag har tillgång till så fick vi inte tag i gärningsman eller målsägande under onsdagen, säger Christer Fuxborg.

Postnords kommunikationschef Per Ljungberg får på torsdagskvällen se filmen.

– Det jag ser gör mig extremt upprörd, säger han.

– Helt förkastligt och totalt oacceptabelt. Den här chauffören har kört för sista gången för oss.

Per Ljungberg säger att det är bra att händelsen polisanmälts och kallar det en uppenbart ”brottslig handling”.

–  Vi kommer ta tag i det här redan ikväll och kommer samarbeta med polisen på alla sätt som de önskar, säger Per Ljungberg.
