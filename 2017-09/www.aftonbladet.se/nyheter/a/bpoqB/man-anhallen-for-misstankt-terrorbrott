Man anhållen för misstänkt terrorbrott
JOAKIM MAGNÅ

Ett förhör genomfördes med den misstänkte mannen under tisdagen. Mannen är anhållen som skäligen misstänkt, vilket är den lägre misstankegraden.

Brottet ska ha begåtts den 21 augusti och framåt.

– Vi håller på och undersöker detta nu. Jag går inte in på vad som framkommit i förhören eller hur utredningen ser ut, säger Ewamari Häggkvist, kammaråklagare vid Riksenheten för säkerhetsmål.

Mannen greps i södra Sverige och är bosatt i Kalmar tingsrätts ”upptagningsområde”, enligt åklagaren.

Hur ställer han sig till anklagelserna?

– Han nekar, säger Ewamari Häggkvist.

Åklagaren vill inte gå in på detaljer kring utredningen eller om fler personer kan komma att misstänkas för brott.

– Vi fortsätter med sedvanliga utredningsåtgärder, säger Ewamari Häggkvist.

Enligt åklagaren har mannen anhållits eftersom det finns en risk att den misstänkte kan förstöra utredningen.

Mannens försvarsadvokat vill inte säga något om ärendet.

– För tillfället har jag inga kommentarer överhuvudtaget. Det är möjligt att jag kan säga mer om ett dygn eller två, säger advokat Claes Möllersten.

– Jag har träffat honom och pratat med honom.

Senast på fredag ska åklagaren ta ställning till om mannen ska begäras häktad.
