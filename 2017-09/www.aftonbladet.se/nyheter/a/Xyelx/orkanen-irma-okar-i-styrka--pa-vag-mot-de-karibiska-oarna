Orkanen Irma ökar i styrka – på väg mot de karibiska öarna
JOAKIM MAGNÅ

Orkanen hämtar just nu kraft ute i Atlanten, men väntas snart dra in över en rad öar i Karibien. USA:s orkancenter klassar nu Irma som kategori 5 – den högsta nivån på skalan – och beskriver den som ”extremt farlig”.

Irma befinner sig öster om ön Antigua och driver vindar på upp mot 78 meter per sekund och är på väg mot de norra Leeward Islands, dit den väntas sent på tisdagen eller tidigt på onsdagen lokal tid.

Vindarna är livshotande, enligt orkancentret, och Irma beskrivs som den kraftigaste orkanen som någonsin registrerats i Atlanten utanför Karibien och Mexikanska golfen.

Michael Brennan på amerikanska orkancentret NHC uppger till CNN att den omedelbara faran just nu rör invånarna på nordöstra Karibien och får uppbackning av CNN:s meteorolog Chad Meyers, som ser en omedelbar fara för Anguilla, Antigua, Barbuda och brittiska Jungfruöarna:

– Öarna riskerar att ödeläggas, säger han.

Orkanvarningar är utfärdade på bland annat brittiska och amerikanska Jungfruöarna, Puerto Rico, Bahamas, Dominikanska republiken och Kuba. Invånarna uppmanas att följa Irmas utveckling och lyda myndigheternas råd.

På Antigua, med drygt 80 000 invånare, har man flockats till butikerna för att hamstra mat och andra förnödenheter i väntan på stormen, rapporterar Reuters. Enligt CNN kunde invånarna på ön St Barthélemy börja känna av stormen under tisdagskvällen lokal tid.

I helgen finns det en risk att Irma drar in över den amerikanska delstaten Florida och ö-kedjan Florida Keys.

Turister har beordrats att lämna öarna under onsdagen och även permanenta boende kommer att evakueras. 7 000 soldater ur Floridas nationalgarde ska inställa sig på fredag.

The Keys ligger bara någon meter över havsytan.

Irma kommer i spåren av den förödande stormen Harvey som slog hårt mot sydöstra Texas Louisiana med rekordkraftiga skyfall och översvämningar i förra veckan. Minst 60 människor har bekräftats döda.

Både Florida och Puerto Rico har utfärdat undantagstillstånd.

– I Florida förbereder vi oss alltid på det värsta och hoppas på det bästa, säger Rick Scott, Floridas guvernör, i ett uttalande, enligt CNN.

– Även om Irmas rutt är osäker kan vi inte kosta på oss att inte vara förberedda. Undantagstillståndet gör att våra räddningsmyndigheter kan agera snabbt och i invånarnas intresse utan att tyngas av byråkrati.

Myndigheterna varnar för att Irma kan medföra regn på upp till 25 centimeter, orsaka jordskred och översvämningar. Upp till sju meter höga vågor kan skapas.

– De beslut vi fattar under de kommande timmarna kan göra stor skillnad mellan liv och död. Det här är en extremt farlig storm, säger Ricardo Rossello, Puerto Ricos guvernör, enligt AP.

Rossello uppmanar invånarna att söka sig till skyddsrum innan ovädret slår till. Han har även begärt att president Donald Trump utlyser katastroftillstånd.

Stormens öga väntas passera 8 mil från Puerto Rico sent på onsdagen lokal tid.

– Puerto Rico har inte varit med om en orkan av den här magnituden på nästan 100 år, säger Carlos Anselmi, meteorolog på amerikanska väderinstitutet NWS, till AP.

Även invånarna i de amerikanska delstaterna Georgia, South Carolina och North Carolina uppmanas att förbereda sig på att orkanen kan gå norrut längs USA:s östkust.

– Den här orkanen har potential att ha stor inverkan på östkusten. Den har också potential att kraftigt belasta Fema (den amerikanska krismyndigheten) och andra myndigheter när den kommer så snart efter Harvey, säger Evan Myers, chef på AccuWeather, i ett uttalande, enligt AP.

Den svenska ambassaden i Washington ber svenskar i de berörda områdena att följa händelseutvecklingen och de lokala myndigheternas råd.
