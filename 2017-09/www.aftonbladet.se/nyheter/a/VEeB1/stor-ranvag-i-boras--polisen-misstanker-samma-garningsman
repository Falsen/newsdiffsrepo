Stor rånvåg i Borås – polisen misstänker samma gärningsmän
EBBA THORNÉUS

En rånvåg har drabbat de centrala delarna av Borås de senaste veckorna.

De flesta rånen har inträffat under fredags- och lördagsnätter i samband med att uteställen och krogar stängt och personer varit på väg hem.

Senast i helgen rånades en man som  på grund av skador fick läggas in på sjukhus. Mannen hade fått en näsfraktur och flera sparkar mot ryggen.

I lördags blev även en man och en kvinna rånad av tre maskerade yngre män. Medan kvinnan hölls kvar av två rånare följde den tredje med mannen hem där han under hot rånades på både mobiler, dator och spelkonsol. Rånaren tog även bankkort samt tvingade till sig koden.

Rånen har inträffat både i Villastaden, Lugnet och delar av Norrmalm uppger Borås Tidning som var först med att berätta om nyheten.

Enligt tidningen ska det även ha utförts skenavrättningar i samband med rånen genom att rånaren utfört mantelrörelser med pistoler och tryckt av dem mot offrens huvuden utan att skott avlossats.

Detta bekräftas dock inte av Boråspolisen.

– Det är inga uppgifter som kommer från mig, säger Hans Andrén, gruppchef och spaningsledare vid Boråspolisen till Aftonbladet.

Han förklarar att rånen som de utreder handlar om gärningsmän som hotar sina offer med kniv och sedan ”klär av dem sakerna”.

I några fall ska det även ha förekommit pistolliknande föremål.

Dock bekräftar man att det verkar röra sig om samma gärningspersoner.

– Det verkar vara samma konstellation av gäng.

I nuläget finns dock inga misstänka personer.

Polisen har heller ingen särskild uppmaning till allmänheten.

– Klart man ska vara försiktig men man måste ju fortfarande kunna röra sig utomhus, säger Hans Andrén.
