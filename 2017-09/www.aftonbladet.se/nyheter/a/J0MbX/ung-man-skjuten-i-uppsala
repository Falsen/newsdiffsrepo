Ung man skjuten i Uppsala
SIMÓN BUSTAMANTE

Klockan 21.30 fick polisen larm om en skjutning i Eriksberg i Uppsala.

Väl på plats påträffades en skottskadad ung man – talbar men med okända skador.  Enligt polisen ska mannen ha skjutits utomhus och fyra-fem skott ha avlossats.

– Det är lite osäkert just nu, men kan vara så att bara ett skott träffat honom, säger RLC-befäl Mikael Lindgren.

Området spärrades av och ett stort antal polispatruller fanns på plats – samt en hundpatrull.

– Alla tillgängliga poliser har vi på plats. Vi samlar även in information och talar med vittnen, säger Mikael Lindgren.

Senare under kvällen opererades den skottskadade mannen för sina skador, men några ytterligare uppgifter om skadeläget kunde polisen inte ge.

– Vi har hävt avspärrningarna ute på plats och är klara med åtgärderna här. Nu tar själv utredningen vid, säger vakthavande befäl Marcus Svensson.

Polisen har ännu inga uppgifter om hur många gärningsmän det kan röra sig om.

– Vi har en del vittnesuppgifter, men vi håller på dem så att utredningen inte ska påverkas, säger Marcus Svensson.

Händelsen utreds som mordförsök.
