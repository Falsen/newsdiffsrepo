Partivännerna skräms av Clintons memoarer
JOAKIM MAGNÅ

I sin nya bok ”What Happened” berättar Hillary Clinton om sina upplevelser under presidentvalskampanjen förra året – och den knappa, bittra förlusten mot Donald Trump. Det är redan känt att hon skriver om osämjan med Bernie Sanders. Hon väntas också beröra den dåvarande FBI-chefen James Comeys agerande och utfrågningen om e-postskandalen. Hon uttrycker dessutom frustration över Barack Obama och Joe Biden, skriver The Hill.

När memoarerna släpps nästa vecka ger sig Hillary Clinton också ut på en signeringsturné för att marknadsföra boken.

Partikamraterna i Demokraterna är rädda för att den förnyade uppmärksamheten på det misslyckade fjolåret, ska grusa det splittrade partiets väg framåt.

Turnén börjar på tisdag i New York.

– Med kanske sämsta möjliga tajming, när vi utkämpar några av de mest riskfyllda politiska och institutionella striderna någonsin, vid en tid när vi försöker ena partiet så att vi kan gå framåt – starkare, starkare tillsammans, säger Jared Huffman, ledamot för Demokraterna i kongressens representanthus, till Politico.

– Hon har all rätt att berätta sin historia. Men det är svårt, även för mig som har stöttat henne, att dras in i en mediacirkus med beskyllningar och ursäkter.

Nästa år är det mellanårsval till kongressens båda kammare. Valsäsongen är redan igång och politikerna är less på att älta det förflutna.

– Jag har alltid varit en kille som ser framåt, säger senatorn Ron Wyden när Politico frågar om Hillary Clinton.

En tidigare Clinton-medarbetare skräder inte orden.

– Det bästa vore om hon försvann. Hon skadar oss alla genom sin själviskhet. Ärligt, jag önskar hon kunde hålla käften och dra, säger personen till The Hill.

Även vissa av de politiska motståndarna i Republikanerna är skeptiska.

– Jag respekterar och beundrar och är vän med Hillary. Men när sådant här händer i livet måste du gå vidare. Du måste gå vidare snabbt, säger senatorn John McCain och påpekar att han själv avhöll sig från författande efter sin presidentvalförlust 2008.

Vännen och politikern Robert Zimmerman är däremot på Hillary Clintons sida.

– Hennes bok är inte bara viktig för historien, den är viktig för nuet. Det här är ett väldigt hälsosamt samtal att ha och det är viktigt att sätta partiets interna problem i perspektiv, säger han till Politico.

– Om vi ska gå framåt som parti och som land, är Hillary Clintons erfarenheter, hennes insikt, nödvändig.
