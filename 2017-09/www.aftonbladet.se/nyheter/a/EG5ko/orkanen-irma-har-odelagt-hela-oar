Orkanen Irma har ödelagt hela öar
CHRISTOFFER NILSSON

Irma rör sig vidare i den karibiska övärlden och det börjar nu stå klart vad som finns i orkanens spår.

Konsekvensen av Irma är död och förödelse.

Flera av de första öarna som i går drabbades beskrivs vara till stor del helt förstörda.

På Barbuda, där en tvåårig flicka dött, ska runt 1, 400 människor, ungefär sex av tio, nu vara hemlösa.

– Barbuda ligger under rasmassor, säger premiärministern Gaston Browne.

Dödssiffran stiger på den fransk-holländska ön St. Martin som Irma passerade vidare mot under gårdagen. Ön drabbades våldsamt av livsfarliga vindar och översvämningar.

Flygplatsen på den fransk-holländska ön har drabbats av stora skador. Även hamnen är förstörd.

Nederländernas premiärminister Mark Rutte uppger att skadorna är enorma och att ”ön är onåbar”, enligt AP.

Enligt myndigheterna är minst tio personer döda men siffran väntas stiga ytterligare när dagen gryr och räddningspersonal kan fortsätta arbeta.

Enligt Daniel Gibbs vid de lokala myndigheterna är 95 procent av St. Martin tillintetgjord av Irma.

– Jag är i chock. Det är skrämmande, säger han.

Ögonvittnesskildringar från den karibiska övärlden beskriver paniken när Irma slog till.

– Det var som en skräckfilm. Människor band fast sig vid sina hustak för att hålla sig kvar, säger en kvinna på Barbuda till BBC.

Under torsdagsmorgonen slog Irma till mot Puerto Rico och fortsätter sedan vidare mot Dominikanska republiken och Haiti. Till helgen väntas Irma nå Florida i USA som i dag börjar evakuera de södra delarna.

Myndigheterna på de karibiska öarna som redan har mött Irma försöker nu hantera den direkta effekten av Irma samt få en överblick av situationen.

Samtidigt har en ny orkan bildats bakom Irma.

Kategori 1-orkanen José väntas inte slå in direkt mot landområden men risken är att de redan drabbade Leewardöarna – där Barbuda, St. Martin och St. Barthélemy ingår – ändå möts av blåst och nya regnmassor.

Daniel Gibbs vid de lokala myndigheterna på St. Martin och St. Barthélemy vädjar nu till den franska att evakuera alla människor på öarna före helgen. Annars, menar han, kommer det bli enklare att räkna vilka som är kvar vid liv än hur många som dött.

– Vi behöver att nationen skickar tillräckliga förstärkningar för att kunna evakuera alla som kan evakueras. Om vi drabbas av ett nytt oväder på lördag kommer det inte vara möjligt. Annars får vi räkna de levande snarare än de döda, säger Daniel Gibbs enligt Franceinfo.
