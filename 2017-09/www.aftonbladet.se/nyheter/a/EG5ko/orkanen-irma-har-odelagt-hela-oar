Orkanen Irma har ödelagt hela öar
CHRISTOFFER NILSSON

Irma rör sig vidare i den karibiska övärlden – fortfarande med vindar på upp emot 300 kilometer i timmen – och det börjar nu stå klart vad som finns i orkanens spår.

Konsekvensen av Irma är död och förödelse.

Flera av de första öarna som i går drabbades beskrivs vara till stor del helt förstörda.

Raserade hus, båtar som ligger krossade på varandra, krossade fönster och avblåsta tak, utslagen telekommunikation, oframkomliga vägar och elnät, brist på vatten och mat.

Hittills har tio personer bekräftats döda, varav tre i Puerto Rico, fem på St. Martin, en på Anguilla och en på den hårt drabbade paradisön Barbuda.

På Barbuda, där en tvåårig flicka dött, ska runt 1 400 människor, ungefär sex av tio, nu vara hemlösa.

– Barbuda ligger under rasmassor, säger premiärministern Gaston Browne.

Den fransk-holländska ön St. Martin drabbades också våldsamt av livsfarliga vindar och översvämningar.

Flygplatsen på den fransk-holländska ön har drabbats av stora skador. Även hamnen är förstörd.

Nederländernas premiärminister Mark Rutte uppger att skadorna är enorma och att ”ön är onåbar”, enligt nyhetsbyrån AP.

Enligt Daniel Gibbs vid de lokala myndigheterna är 95 procent av St. Martin tillintetgjord av Irma.

– Jag är i chock. Det är skrämmande, säger han.

Ögonvittnesskildringar från den karibiska övärlden beskriver paniken när Irma slog till.

– Det var som en skräckfilm. Människor band fast sig vid sina hustak för att hålla sig kvar, säger en kvinna på Barbuda till BBC.

Under torsdagsmorgonen slog Irma till mot Puerto Rico och fortsatte sedan vidare mot Dominikanska republiken och Haiti.

I natt nådde den våldsamma orkanen de brittiska öarna Turks och Caicos, där cirka 38 000 personer bor.

Myndigheterna på de karibiska öarna som redan har mött Irma försöker nu hantera den direkta effekten av Irma samt få en överblick av situationen.

Samtidigt växer rädslan för den nya kategori två-orkanen, José, som bildats bakom Irma.

Daniel Gibbs vid de lokala myndigheterna på St. Martin och St. Barthélemy vädjar nu till den franska att evakuera alla människor på öarna före helgen. Annars, menar han, kommer det bli enklare att räkna vilka som är kvar vid liv än hur många som dött.

– Vi behöver att nationen skickar tillräckliga förstärkningar för att kunna evakuera alla som kan evakueras. Om vi drabbas av ett nytt oväder på lördag kommer det inte vara möjligt. Annars får vi räkna de levande snarare än de döda, säger Daniel Gibbs enligt Franceinfo.
