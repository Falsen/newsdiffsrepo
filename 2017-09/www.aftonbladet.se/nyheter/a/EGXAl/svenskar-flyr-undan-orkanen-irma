Svenskar flyr undan orkanen Irma
ALEXANDRA CARLSSON TENITSKAJA

Paret hann få några enstaka semesterdagar i soliga Miami. Men på torsdagskvällen evakuerades deras hotell och de fick hyra en bil och bege sig ut på motorvägen norrut.

– Det är ju helt fullt på vägarna, alla är påväg norrut. Bensinen är slut i mackarna. Vi fick stanna på fem olika bensinstationer innan vi kunde tanka bilen, säger Johan Wallin.

Och fortsätter:

– De stänger ned allt här och slår igen alla butiker och restauranger, man märker att det är ”hurricane-time”.

Samtidigt kommer det varningar från de amerikanska myndigheterna. Den federala katastrofmyndigheten FEMA (Federal emergency management agency) uppgav under dagen att man just nu förbereder sig på orkanen.

– Irma fortsätter att vara ett hot och kommer att lämna stor förödelse efter sig i antingen Florida eller några andra av de sydöstra staterna, säger Brock Long från Fema till nyhetsbyrån Reuters.

Det är i nuläget oklart exakt när stormen kommer att nå USA, men enligt amerikanska katastrofmyndigheter väntas den dra in över Florida i sydöstra USA under fredag natt, med vindstyrkor på över 70 meter per sekund.

I Key West, Florida har alla turister tvångsevakuerats – och boende varnas för att stanna kvar.

Svenskorna Evelina Jerksdotter, 26, och Jessica Ungerbäck, 24, befinner sig just nu i Florida.

– Vi åkte hit i syfte om att ha vår drömsemester men de senaste dagarna har vi ägnat åt att fly från mardrömsorkanen Irma som närmar sig, skriver Evelina Jerksdotter till Aftonbladet.

– Allt är okej med oss men omständigheterna gör det svårt. Man sover dåligt och är konstant orolig, fortsätter hon.

Svenska Susanna Malmgren-Grubb har följt ovädrets väg genom Karibien och redan lämnat Florida med sin familj.

– Vi köpte tidigt vatten och mat, och fyllde tankarna på våra bilar. När vi åkte var det slut på vatten i alla affärer och långa köer till bensinstationerna. Resan ska ta 13 timmar, men den tog oss 22. Det var köer genom hela natten och bensinen var slut på ånga ställen, säger hon till TT
