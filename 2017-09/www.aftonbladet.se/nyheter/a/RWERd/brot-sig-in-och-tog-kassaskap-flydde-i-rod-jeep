Bröt sig in och tog kassaskåp – flydde i röd Jeep
ADAM WESTIN

Larmet kom in till polisen från ett bevakningsföretag klockan 13.55.

Det hade gått ett inbrottslarm i en kameraövervakad lägenhet i Skytteholm, i Solna norr om Stockholm.

– Det fanns övervakningsbilder på att fyra personer fanns i lägenheten. Det visar sig att man tillgripit sig någon form av kassaskåp, säger Sven-Erik Olsson vid polisens ledningscentral.

I samband med inbrottet hotades en kvinna med ett pistolliknande föremål. Det är oklart om det var en person som befann sig i lägenheten eller utanför.

– Kassaskåpet lastades i en röd bil av märket Jeep, som vi eftersöker med helikopter och patruller, säger Sven-Erik Olsson vid polisens ledningscentral.

Den röda Jeepen har varit synlig på en cykelväg i Skytteholm efter händelsen, uppger polisen. Ingen person har skadats i samband med händelsen.

Lägenheten är avspärrad för teknisk undersökning.

– Om man har gjort några iakttagelser kring Centralvägen i Skytteholm så får man gärna höra av sig till polisen på nummer 114 14, säger Sven-Erik Olsson vid polisen.

► Texten uppdateras
