Ny superbehandling kan bota leukemi
JOHAN FURUSJÖ

Den nya behandlingen Kymriah har tagits fram av det schweiziska läkemedelsbolaget Novartis och riktar in sig mot den aggressiva cancern akut lymfatisk leukemi – den vanligaste cancerformen hos barn i Sverige.

Amerikanska läkemedelsverket har nu godkänt metoden för patienter som är upp till 25 år gamla, och som inte har svarat på andra behandlingar. Läkemedelsverket självt kallar godkännandet ”historiskt”, skriver IFL Science.

Behandlingen ges en enda gång. Patientens T-celler (en form av vita blodkroppar) tas ut och modifieras i ett laboratorium, där de får en ny gen med ett visst protein. De skickas sedan tillbaka in i patientens blod – och börjar attackera cancercellerna.

Resultaten hittills är väldigt bra. I de första studierna hade 83 procent av patienterna – där all tidigare behandling alltså misslyckats – inga leukemiceller i kroppen efter tre månader.

– Det här är riktigt lovande. Behandlingen kan vara ett stort bidrag till att bota de svåraste formerna av leukemi, de som får väldigt svårbehandlade återfall. På den patientgruppen har man fått ett oväntat bra svar, säger Jonas Abrahamsson, leukemiforskare och överläkare på Drottning Silvias barn- och ungdomssjukhus.

Han manar dock till försiktighet i tolkning av resultaten.

– Studierna hittills har varit ganska små och nu måste behandlingen testas i större material. Det är inte alltid initialt bra resultat kan reproduceras. Vi måste vara ödmjuka, men hoppfulla.

Men den nya cellterapin har också ett högt pris. Dels rent pengamässigt – en behandling kostar 495 000 dollar, över fyra miljoner kronor.

Dels i form av risk för svåra biverkningar. Läkemedelsbolaget varnar för att patienter kan drabbas av dödsfall eller livshotande tillstånd, andningssvårigheter och problem med nervsystemet.

– I den här behandlingen modifierar man immunceller och startar en reaktion i kroppen. Då kan det hända att immunförsvaret ger sig på saker de inte ska, som nervsystemet, förklarar leukemiforskaren Jonas Abrahamsson.

Hur långt bort är en sådan här behandling från att komma till Sverige?

– På Akademiska sjukhuset i Uppsala kommer en studie med en liknande behandling att börja redan om några veckor. Därigenom kan både barn och vuxna i Sverige börja få tillgång till detta, säger Jonas Abrahamsson.
