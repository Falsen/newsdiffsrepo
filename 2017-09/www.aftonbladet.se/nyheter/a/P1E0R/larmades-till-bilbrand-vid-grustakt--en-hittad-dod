Larmades till bilbrand vid grustäkt – en hittad död
JOAKIM MAGNÅ

Larmet om den brinnande bilen vid en riksväg 35 utanför Åtvidaberg kom vid 19.57 på måndagskvällen. Vittnen som larmade om branden ska också ha uppgett att de såg en person i bilen.

När räddningstjänsten släckt hittades också en död person i den utbrunna bilen vid en grustäkt, uppger polisen.

Den döde är ännu inte identifierad.

Polisen har inlett en förundersökning om vållande till annans död men uppger att det är oklart om brott ligger bakom.

– Vi jobbar fortfarande intensivt med att ta reda på vad som hänt. Vi är osäkra på om det begåtts ett brott, men vi har inlett en förundersökning, säger Björn Öberg, presstalesperson vid polisen i region Öst.

– Det krävs ju också en brottsrubricering för att vi ska kunna ta föremål i beslag och så.

En rättsmedicinsk undersökning ska genomföras av kroppen och bilen ska genomgå en teknisk undersökning.

Det är oklart när en identitet kan fastslås och när svaren från obduktionen kommer.

– Jättesvårt att säga, det kan ta dagar eller till och med veckor, säger Björn Öberg.
