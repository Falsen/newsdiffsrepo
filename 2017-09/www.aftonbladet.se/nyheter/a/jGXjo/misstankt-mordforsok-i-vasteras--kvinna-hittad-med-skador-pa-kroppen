Misstänkt mordförsök i Västerås – kvinna hittad med skador på kroppen
EBBA THORNÉUS

Det var klockan 02.18 på torsdagsmorgonen som polis kallades till en adress i Västerås efter att grannar hört att det var bråk i en lägenhet.

På plats anträffades en kvinna i 35-årsåldern med skador på sin kropp.

Kvinnan fördes i ambulans till akuten i Västerås. Skadeläget är okänt.

– Hon hade skador på sin kropp som gjorde att vi fattade misstankar om att de tillfogats av någon annan, säger Anders Hedström, presstalesperson vid polisen i Västmanland.

I lägenheten påträffades även en man i 35-årsåldern som greps misstänkt för försök till mord alternativt dråp.

– Det rör sig om ett relationsärende, säger Anders Hedström.

Lägenheten är avspärrad och teknisk undersökning kommer att genomföras under dagen.

Den misstänket mannen förhörs i skrivande stund.
