27-årig man hittad död – polisen utreder misstänkt mord
JOSEFIN SILVERBERG

Det är i terrängen mellan Vollsjö och Fränninge i Sjöbo kommun som den 27-åriga mannen har anträffats död under måndagen.

– Vi fick information om detta vid kvart i sex på måndagkvällen. Då är det en uppringare som har anträffat den här personen i terrängen, säger Fredrik Bratt, presstalesperson region Syd.

Händelsen utreds nu som mord alternativt dråp och nu jobbar polisen med att kartlägga omständigheterna kring mannens död. Polisen har satt samman en särskild utredningsorganisation som jobbar med olika arbetsuppgifter för att klarlägga omständigheterna kring dödsfallet. I gruppen ingår utredningsledare, handläggare, utredare och tekniker.

– Det är både platsen och hur han anträffades som gör att det inte går att utesluta brott. Exakta detaljer kan jag inte gå in på. Förhoppningsvis kan vi ganska snabbt göra bedömningen om vi fortsatt misstänker brott, säger Fredrik Bratt.

– Om det inte är alldeles uppenbart att det inte är brott så utreder vi det som misstänkt mord så vi kan bemanna ordentligt med folk. Nu måste vi ta reda på så mycket som möjligt om platsen och den avlidna personen, säger Lars Förstell, presstalesperson.



Platsen har efter anträffandet spärrats av för teknisk undersökning och kroppen har förts till Lund för obduktion. En huvuduppgift just nu är att komma i kontakt med personer som sett personer, bilar eller annat som kan vara av intresse över helgen 1-4 september mellan Vollsjö och Fränninge. Den som  har uppgifter att bidra med uppmanas att kontakta polisen i Södra Skåne.

– Alla observationer som har gjorts är givietvis intressanta,  säger Bratt.

▪▪ Texten uppdateras
