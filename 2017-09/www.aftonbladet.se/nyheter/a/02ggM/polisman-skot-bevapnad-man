Polisman sköt beväpnad man
SUSANNA HÅLLBUS

Händelsen inträffade vid 02-tiden på E4 i höjd med Elmiahallen i Jönköping.

– Vi hade information om att en eftersökt person var på väg söderut på E4, och bilen anträffades i Jönköping under natten, säger Magnus Holmström, vakthavande befäl på polisen i region Öst.

Flera polispatruller var på plats när man stoppade bilen för att göra en kontroll.

Föraren var ensam i bilen, och när en polispatrull närmade sig fordonet ska han ha tagit fram något som liknade ett vapen.

– Vi hade information om att han eventuellt var beväpnad men vi visste inte med säkerhet. I situationen känner sig polismannen nödgad att använda tjänstevapnet för att freda sig, säger Magnus Holmström.

Förarens skadeläge är oklart. Han vårdas på länssjukhuset Ryhov. Hans anhöriga är underrättade om händelsen.

Enligt uppgift till Aftonbladet ska mannen ha träffats i magen.

Föraren är misstänkt för hot mot tjänsteman och rattfylleri. Polismannen jobbade resten av arbetspasset inne på stationen.

– Han är inne och sköter det han måste göra. Det vill säga rapporter och debriefing. Vi ser till att han blir omhändertagen socialt på det sätt man behöver efter en sådan här händelse, säger vakthavande befäl i region Öst, Magnus Holmström.
