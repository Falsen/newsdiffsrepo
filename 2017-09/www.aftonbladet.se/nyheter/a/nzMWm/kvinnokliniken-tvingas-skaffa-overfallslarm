Kvinnokliniken tvingas skaffa överfallslarm
KARIN AHLBORG

Stök, bråk och våld på akutmottagningar har blivit vanligare.

I Malmö har också kvinnokliniken, dit bland annat gynakuten, förlossningen och BB hör, drabbats av allt hotfullare tonlägen, skriver tidningen Vårdfokus.

Sedan tidigare har kliniken tvingats flytta sitt inskrivningsrum för att snabbare kunna få hjälp om det uppstår bråk. Nu ska personalen också utrustas med överfallslarm eller ”bråklarm”.

–  Det stämmer. Här skjuter de inte varandra, än så länge i alla fall. Men i sjukvården generellt är tonen inte lika trevlig som den har varit. Man visar inte samma respekt för vårdpersonalen, säger Pia Teleman som är verksamhetschef för kvinnosjukvården på Skånes universitetssjukhus till tidningen.

Det är de medföljande männen som blir hotfulla när de får vänta, oroar sig över en anhörig kvinna som blöder eller får ett besked de inte gillar.

– Vi har många patienter och anhöriga som har rätt mycket i bagaget i form av traumatiska upplevelser, säger Pia Teleman som förklaring till hotsituationerna.

En sjuksköterska som vill vara anonym berättar för tidningen om hur situationerna kan bli så jobbiga att personalen inte vill gå tillbaka till jobbet:

– Vad jag vet har det aldrig gått så långt att någon blivit slagen. Men vissa av männen säger att "jag ska döda dig, jag ska döda dig" eller "jag ska fixa dig", "jag ska fixa läkaren".

Kvinnokliniken blir först på sjukhuset att utrusta personalen med larm men diskussioner pågår på andra avdelningar, främst där patienter vårdas för skjut- och knivskador som följd till kriminella gänguppgörelser:

– Jag var senast i går och pratade för personalen på röntgen och enheten för klinisk kemi om hur de bör agera i hotfulla situationer. Vi vill inte att vår personal ska börja slåss med patienterna. De ska backa, säger Marie Jensen som är säkerhetshandläggare på sjukhuset.
