David, 36, har Sveriges vackraste skägg
KERSTIN DANIELSON

Det var jämnt skägg mellan de tävlande i går kväll i Stockholm, när Sveriges "best styled" 2017 skulle koras.

Vinnaren David Eriksson började låta sitt växa redan när han var 13-14 år.

– Jag har alltid haft skägg, säger han.

Vad är grejen med skägg?

– Det är ingen grej, det är jag, säger David.

Han har aldrig haft "hyvelkort" men någon gång har skägget krympt till en längd på beskedliga fem millimeter.

– Och jag ser till att hålla mustaschen vältrimmad. Men soppor och varmkorv undviker jag att äta, säger David.

Juryn tittade på skäggens längd, textur, färg, fyllighet och stajling – och om det klädde bäraren.

David beskriver sitt som "mestadels mörkbrunt" med några små inslag av orange och vita strån. Nu är det 15 centimeter långt.

Hängde det på håret när du klippte till och knep segern?

– Jag tror att jag vann för att mitt skägg är fylligt, kraftigt och välvårdat, säger David.

Innan tävlingen tågade en skäggparad genom Stockholm – det var Internationella skäggdagen i går.

Fyra av landets duktigaste barberare tävlade också, i skäggtrimning. Vann hårfint gjorde Cari Forsgren, 52, med egen salong i Stockholm.
