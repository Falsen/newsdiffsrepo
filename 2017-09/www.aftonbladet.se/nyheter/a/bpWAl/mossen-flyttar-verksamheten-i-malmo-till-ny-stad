Mössen flyttar verksamheten i Malmö till ny stad
JONNA CLAESSON

I december öppnade franska nötbutiken Noix de vie och italienska ost och kex-restaurangen Il Topolino på Bagaregatan i Malmö – för möss. Strax därefter öppnades Tjoffsans tivoli, även det för möss. Men sedan i maj har det varit tyst från den hemliga gatukonstnären AnonyMouse.

Fram tills nu. För enligt Anonymous Instagram verkar det som att mössen tagit sitt pick och pack och flyttat till Borås för att öppna två nya butiker. En för antikviteter och en för tyger.

”Vi vågade oss iväg till Borås för att shoppa antikviteter och botanisera bland deras fina tygbutiker. De nyöppnade butikerna Sorkhs skattkammare och Pärlans tyger finns nu att hitta för den som letar.”, skriver Anonymouse på Instagram.
