Här är länderna som handlar med Nordkorea
ADAM WESTIN

Nordkoreas sjätte kärnvapentest, det som tros ha varit en vätebomb, har väckt kraftiga reaktioner i omvärlden.

FN:s säkerhetsråd träffas under måndagen för att diskutera åtgärder mot Pyongyang. USA:s president Donald Trump har öppnat för att agera mot länder som handlar med Nordkorea.

”USA överväger, utöver andra alternativ, att stoppa all handel med länder som gör affärer med Nordkorea”, skriver Donald Trump på Twitter.

Kina är Nordkoreas i särklass största handelspartner. Landet köper 83 procent av det som Nordkorea exporterar, enligt siffror från 2015 som sammanställts vid universitetet MIT. Nordkoreas mest betydande exportvaror är kol och kläder.

– Kina är negativt inställt till sanktioner generellt. När vi talar om fördjupade sanktioner har jag svårt att se vad Kina skulle gå med på som inte går emot deras intressen, säger Jerker Hellström, säkerhetspolitisk analytiker vid Totalförsvarets forskningsinstitut (FOI).

Kina säljer även för 85 procent av de varor som Nordkorea importerar. Nordkorea har en bred import där den största andelen består av olja, syntetiska tygmaterial, lastbilar och sojabönor, skriver MIT.

Några andra betydande länder som bedriver handel med Nordkorea är Indien, Ryssland, Thailand och Pakistan. Men det rör sig om andelar av Nordkoreas import eller export på några få procentenheter.

Totalt är det över hundra länder som bedriver handel med Nordkorea, skriver sajten Axios. Däribland Frankrike, Burkina Faso, Ukraina, Mexico, Brasilien, Chile och Saudiarabien.

Att Kina, som har vetorätt i FN:s säkerhetsråd, skulle gå med på sanktioner mot Nordkorea har Jerker Hellström vid FOI svårt att se.

– Jag har inte sett några indikationer på att de skulle ha ändrat uppfattning. Det man får höra från kinesiskt håll som reaktioner är alltid att alla parter ska agera lugnt och mötas vid förhandlingsbordet. Men i nuläget är det svårt att se att Nordkorea och USA skulle kunna göra det, säger Jerker Hellström, analytiker vid FOI som är specialiserad på Korea.

Men Kina är också USA:s allra största handelspartner. Om USA skulle agera på egen hand mot Kina, utanför ramarna för FN:s säkerhetsråd, skulle det leda till en djup diplomatisk kris, enligt analytikern.

– Man har tidigare i USA diskuterat möjligheterna att rikta sanktioner mot enskilda kinesiska företag som handlar med Nordkorea, men inte ens det har man genomfört. Och att man helt skulle avbryta handeln med hela Kina skulle drabba USAs ekonomi så pass mycket att det är helt otänkbart, säger Jerker Hellström vid Totalförsvarets forskningsinstitut.
