Man blottade sig vid Skogås station – setts flera dagar i rad
EBBA THORNÉUS

Polisen fick larm om händelsen vid klockan 07.43 på torsdagsmorgonen.

En man ska då ha setts blotta sig på Storvretsvägen i närheten av Skogås station.

Enligt inringaren ska mannen, som bär gula arbetskläder, ha blottat sig vid samma plats flera dagar i rad.

– Detta är uppgifter som vi fått in först nu. Inringaren har varit i kontakt med någon på platsen som berättat detta, säger Anna Westberg vid polisens ledningscentral.

Enligt polisen har händelsen skett alldeles i anslutning till stationen.

– Personen ska ha befunnit sig vid en eltransformator men har inte påträffats. Vi har varit där och sökt av perrongen och kollar runt i krokarna men har inte hittat någon som till hundra procent är den här personen.

En anmälan om sexuellt ofredande har upprättats.
