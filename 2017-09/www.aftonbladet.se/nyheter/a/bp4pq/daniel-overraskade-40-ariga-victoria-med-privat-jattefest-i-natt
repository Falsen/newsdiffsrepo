Daniel överraskade 40-åriga Victoria med privat jättefest i natt
HANNA OLSSON

Den 14 juli fyllde kronprinsessan 40 och firades kungligt med uppvaktning både i Stockholm och på Öland.

Men i största hemlighet har prins Daniel planerat och organiserat en privat jättefest för sin fru.

Festen hölls på Haga slott där Victoria, Daniel, Estelle och ­Oscar bor.

Enligt hovets informationschef Margareta Thorgren har ­Victoria varit helt ovetande.

–  Det är en överraskningsfest och den har verkligen hållits hemlig för Victoria som inte anade ­något i förväg. Det är en privat fest för att fira hennes 40-årsdag i efter­skott, säger Margareta Thorgren.

Det verkar ha blivit ett ordentligt firande. Aftonbladets fotograf på plats berättar att musiken hördes hela vägen till fjärilshuset i Hagaparken. Flera kockar från Operakällaren var på plats och så även kökschefen och hovtraktören Stefano Catenacci, enligt Expressen.

På plats på Haga slott fanns såväl prinsessan Madeleine och Chris O’Neill som barndomsvänner och mer namnkunniga vänner som Peter ”Foppa” Forsberg med fästmö, finansmannen Jan Dinkelspiel och Karl Johan Persson, vd för H&M. Från Norge kom prins Haakon och prinsessan Märtha Louise - som lämnade festen i bil först vid klockan tre i morse.

Av självklara skäl kunde inte ­lillebror Carl Philip och Sofia ­vara med på födelsedagsfirandet. Han deltar i en biltävling i helgen, hon har just kommit hem med ännu en liten Bernadotte som föddes i torsdags.
