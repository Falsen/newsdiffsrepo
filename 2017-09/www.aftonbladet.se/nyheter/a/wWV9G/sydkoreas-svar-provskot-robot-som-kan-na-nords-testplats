Sydkoreas svar: Provsköt robot som kan nå Nords testplats
SUSANNA HÅLLBUS

Efter Nordkoreas påstådda vätebombstest på söndagsmorgonen, svensk tid, reagerade Sydkorea och USA starkt.

USA:s president Donald Trump anklagade Sydkorea för att ha varit för snälla mot regimen i grannlandet.

”Sydkorea inser nu att det är som jag sagt dem, att deras snack om eftergiftspolitik mot Nordkorea inte funkar. De förstår bara en sak!”, twittrade Trump.

Länderna har kommit överens om att man tillsammans kommer vidta militära åtgärder mot Nordkorea efter testet.

Sydkorea verkar vilja understryka ord med handling.

Sent i natt, svensk tid, utförde landets försvarsmakt en övning där man simulerade en attack mot Nordkoreas testplats.

Syftet ska vara att skicka en stark varning till Nordkorea. Det rapporterar sydkoreanska statens nyhetsbyrå, Yonhap.

Sydkoreanska militären provsköt en ballistisk robot mot mål i Östkinesiska havet. Testmålet ligger lika långt från avfyrningsplatsen som Punggye-ri, platsen där nordkoreanska regimen uppger att man provsprängde en vätebomb på söndagen.

Militären övade på att träffa mål med stor precision och att spärra av vägar för att hindra eventuell förstärkning att ta sig fram, rapporterar AP.

– Övningen är en respons på Nordkoreas sjätte kärnvapentest. Sydkoreas ballistiska robot Hyunmoo och F-15K-stridsflyg ingick, skriver försvarsmaktern i ett uttalande.

Enligt försvarsmaktens egen utsago träffade missilerna med stor precision.
