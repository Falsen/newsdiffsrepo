14 000 anställda kan tvingas lämna Ericsson
EBBA THORNÉUS

Telekombolaget Ericsson har den senaste tiden kantats av stora problem.

I juli redovisade bolaget en miljardförlust och kvartalsresultatet var sämre än analytikerna hade väntat sig då försäljningen minskat med hela åtta procent.

Ericssons vd, Börje Ekholm, meddelade samtidigt att ledningen förberedde ett stort sparpaket för att minska kostnaderna, vilket nu har drabbat Arun Bansal, affärsområdeschef för Ericssons verksamheter i Europa och Latinamerika.

Detta då han enligt uppgifter till SvD ombetts att göra kraftiga nedskärningar i personalstyrkan. Omkring 14 000 anställda riskerar därmed att förlora sina jobb i Europa och Latinamerika.

Enligt SvD är bakgrunden till att besparingarna just sker i dessa områden att Börje Ekholm i den senaste katastrofala kvartalsrapporten pekat ut just Europa och Latinamerika som ”huvudskäl till raset” i bolagets omsättning.

– Vi talar om upp mot 14 000 anställda som måste bort. Exakt hur det ska ske är inte helt klart. Men det blir en fråga om i princip nedläggning i flera länder där försäljningen försvunnit, säger en person med insyn till SvD.

Exakt hur många tjänster det rör sig om i Sverige är i nuläget inte känt, men enligt SvD:s uträkning kan det röra sig om så många som 4 000 tjänster.

Enligt den senaste årsredovisningen har Ericsson 119 000 anställda världen över,  varav 53 000 av de anställda finns i Europa och Latinamerika och cirka 17 000 i Sverige. Sett till antalet anställda är Europa och Latinamerika Ericssons störst.
