Förslag på vinsttak för välfärdsföretag inom skola och omsorg
MAJA K NILSSON

Regeringen har kommit överens med Vänsterpartiet om förslag till ett vinsttak för privata välfärdsföretag inom skola och omsorg.

Friskolor och privata företag inom omsorgen ska få ta ut mer än 7 procent vinst av det operativa kapitalet, samt statslåneräntan, skriver SVT.

– Vår utgångspunkt är att skattebetalarnas pengar ska gå till det de är avsedda för, vi ska inte ha några stora vinstuttag. Det handlar om legitimiteten för svensk välfärd, säger Ardalan Shekarabi (S) till SVT.

Men vinsttaket gäller inte alla, privata vårdcentraler, sjukgymnaster och privatläkare är inte inkluderade i förslaget, istället vill regeringen tillsätta en ny utredning för att hitta andra sätt att begränsa vinsterna.

– Vi vill ta tillvara på fackens synpunkter och se hur man kan reglera sjukvården men vinstjakten ska ta slut även i sjukvården, det behöver de cancersjuka och de multisjuka, säger Ulla Andersson (V).

Den nya utredningen om att begränsa vinster i välfärden ska vara klar i juni.

Att begränsa vinster i välfärden har varit hård kritik från oppositionen och enligt SVT så kommer förslaget antagligen inte gå igenom. Men om det skulle blockeras av oppositionen så säger Ulla Andersson att medborgarna får ta ställning i valet 2018.

SVT: Ni har ju lovat era väljare att en proposition även om vården ska komma före valet. Varför har du gett dig här?

– Vänsterpartiet har baxat den här frågan ända hit mot många starka krafters vilja, inte minst högern och riskkapitalisterna i välfärden, jag tycker vi har kommit väldigt, väldigt långt.

Efter beskedet om regeringens förslag om ett vinsttak har oppositionspolitikerna reagerat.

Liberalernas partiledare Jan Björklund skriver på twitter:

”Chockerande långtgående. I princip föreslås vinstförbud. Stora konkurser följer sannolikt. Löfven dansar helt efter @jsjostedt pipa.”

Annie Lööf, centerpartiets partiledare, menar att det är ett svek mot hundratusentals elever:

”Rätten för föräldrar att välja skola till sina barn, för funktionsnedsatta att välja sin omsorg och för äldre att välja äldreboende är oerhört viktig. De möjligheten försöker nu S, MP och V strypa. Det är ett svek mot hundratals elever och brukare. Vi kommer självklart rösta nej till ett sådant förslag.”

Stockholms moderata finanslandstingsråd Irene Svenonius skriver i en kommentar till Aftonbladet att vinsttaket kommer att urholka valfriheten:

”Dagens besked visar att Sveriges välfärd går en mörk framtid tillmötes. Ett vinsttak kommer urholka och utradera valfriheten samt leda till sämre kvalitet.”

Aftonbladet har tidigare berättat om att idéburna organisationer helt ska undantas från det nya förslaget om begränsningar av vinster i välfärden. Det kan handla om Svenska kyrkan, välgörenhetsorganisationer eller mindre aktörer inom skolan som varken är kommunala eller privata.

– Den proposition som vi avser att lägga på riksdagens bord i mars 2018 om vinstreglering, där kommer de idéburna inte att ingå, har  Ulla Andersson (V) tidigare sagt till Aftonbladet.
