Eliasson om attacken mot polisen: ”Måste få till en ändring snabbt”
JOSEFIN SILVERBERG

En 17-årig man häktades under lördagen misstänkt för den oprovocerade knivattacken mot polisen Ted Eriksson på Medborgarplatsen i Stockholm. Han är misstänkt på sannolika skäl för mordförsök och ska ha huggit polismannen i nacken när denne var på väg ner mot tunnelbanan med en kollega.

Nu presenterar Polismyndigheten vad de gör för att skydda sina medarbetare i yttre tjänst från att bli skadade.

− Jag blir oerhört upprörd när våra medarbetare blir utsatta för brott och övergrepp. Vi måste få till en ändring snabbt. Vår personal ska känna sig trygga och säkra. Vi behöver öka takten i det utvecklingsarbete som pågår kring polisers arbetsmiljö. En attackerad polis ska inte stå ensam, säger rikspolischef Dan Eliasson i ett pressmeddelande.

Han betonar vikten av bättre skyddsutrustning: fler och bättre skyddsvästar, ballistiska hjälmar och förstärkningsvapen. Ett annat spår som polismyndigheten jobbar med är att utveckla kameraövervakningen i fler områden för att kunna få en bättre överblick och ledningsförmåga under polisinsatser.  Ett projekt pågår också för att utveckla användningen av kroppsburna kameror för poliser som arbetar i utsatta miljöer.

En viktig aspekt är enligt Eliasson fler poliser och skärpta straff mot de som begår brott mot blåljuspersonal.

− För det första behöver vi bli fler poliser vilket vi nu får resurser till genom regeringens budgetbesked. Antalet poliser har betydelse för tryggheten. Det andra är att vi måste få skärpta straff för de som begår brott mot blåljuspersonal.  Vi måste också öka tempot när det gäller bättre utrustning och förbättrade arbetsvillkor, säger Eliasson.

Polisen arbetar även med att utveckla stödet för personal som utsätts för hot och våld. Ett område som är särskilt i fokus är ersättningen när man utsätts.

− Idag är det för svårt för våra medarbetare att få kränkningsersättning när de utsätts för hot eller våld i tjänsten. Vi ska därför se om vi kan träffa en kollektivavtalsöverenskommelse för att förbättra detta stöd. Men det här måste förhandla om med våra arbetstagarorganisationer, säger rikspolischef Dan Eliason.

Eliasson vill också se snabba resultat i den pågående utredningen för hur personer som begår brott mot blåljuspersonal ska straffas- Rikspolischefen säger att han har diskuterat med utredaren om att det måste gå snabbare att få fram konkreta förslag som skyddar poliser.

− Jag har höga förväntningar på utredningen och vill se snabba resultat. Det har jag också framfört till justitieministern. Det bör ses extra allvarligt att angripa eller rikta sabotage mot de som har i uppdrag att skydda allmänheten från brott. Det är en viktig signal både till de som begår brotten och till blåljuspersonalen. Samhällets respons måste vara betydligt hårdare och tydligare än idag, säger rikspolischef Dan Eliasson.
