Peter Madsen erkänner brott mot griftefriden
ADAM WESTIN

Klockan 14 hålls förhandlingar i Köpenhamns tingsrätt om Peter Madsen ska omhäktas. Ubåtsägaren sitter häktad misstänkt för mord alternativt dråp, samt brott mot griftefriden.

Åklagaren yrkar på att ska göras en rättspsykiatrisk undersökning av Peter Madsen och att han omhäktas, misstänkt för mord. Vidare vill åklagare att förhandlingen ska hållas bakom stängda dörrar för att inte förstöra för utredningen.

Peter Madsen själv har velat att både denna häktningsförhandling och den tidigare skulle hållas inför öppna dörrar.

– Min klient har största intresse i att saken utreds och han får lov att försvara sig, säger Peter Madsens försvarare Betina Hald Engmark.

Enligt åklagaren Jakob Buch-Jepsen har Madsen gjort stora ansträngningar för att påverka utredningen.

– Vi kan konstatera att han har ändrat sin förklaring efter hand och anpassat sig efter det som kommit fram i utredningen, säger Åklagaren Jakob Buch-Jepsen

I rätten uppger åklagare att Peter Madsen styckat Kim Walls kropp och satt på någon form av rör på hennes torso, för att kroppsdelen skulle sjunka till botten, skriver Ekstrabladet.

Peter Madsen har hittills nekat till brottsanklagelserna. Enligt ubåtsägaren drabbades journalisten Kim Wall av en olycka ombord, och han ska därefter ha ”begravt” henne till havs.

Men i rätten i dag kommer Peter Madsen att erkänna brott mot griftefriden, uppger hans försvarare Betina Hald Engmark till danska BT.

– Han erkänner att han begått brott mot griftefriden genom att han begravt henne till sjöss, säger Betina Hald Engmark till BT.

Enligt Ekstrabladet har Peter Madsen motsatt sig att hans dator genomsöks, men att han kan tänka sig att tillåta det om han får delta i genomsökningen.

Peter Madsen har tidigare meddelat att hans önskan är att dagens förhandling sker inför öppna dörrar.

– Min klient har fortfarande ett intresse i att det är en öppenhet i ärendet, det önskar han fortfarande, säger försvarsadvokat Betina Hald Engmark till TT.

Journalisten Kim Wall anmäldes försvunnen natten mot den 11 augusti, efter att ha följt med uppfinnaren Peter Madsen i hans egenbyggda ubåt Nautilus, för ett reportage.

Knappt två veckor senare kunde polisen bekräfta att det torso av en kvinna som påträffats i Kögebukten söder om Köpenhamn tillhörde Kim Wall. Peter Madsen misstänks ha styckat kroppen ombord.

Dna från fyndet i Kögebukten matchade blod som hittats i ubåten, såväl som dna från Kim Walls tandborste och hårborste. Polisen misstänker att kroppen tömts på luft och sänkt till botten med metall, för att den skulle stanna på botten.

Om rätten beslutar att omhäkta Peter Madsen i dag kan han sitta häktad i fyra veckor tills saken måste förhandlas i rätten igen.
