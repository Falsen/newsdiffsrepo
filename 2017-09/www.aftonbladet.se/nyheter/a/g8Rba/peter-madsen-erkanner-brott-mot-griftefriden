Peter Madsen erkänner brott mot griftefriden
ADAM WESTIN

Klockan 14 i dag ska tingsrätten i Köpenhamn ta ställning till om Peter Madsen ska omhäktas. Ubåtsägaren sitter häktad misstänkt för mord alternativt dråp, samt brott mot griftefriden.

Peter Madsen har hittills nekat till brottsanklagelserna. Enligt ubåtsägaren drabbades journalisten Kim Wall av en olycka ombord, och han ska därefter ha ”begravt” henne till havs.

Men i rätten i dag kommer Peter Madsen att erkänna brott mot griftefriden, uppger hans försvarare Betina Hald Engmark till danska BT.

– Han erkänner att han begått brott mot griftefriden genom att han begravt henne till sjöss, säger Betina Hald Engmark till BT.

Peter Madsen har tidigare meddelat att hans önskan är att dagens förhandling sker inför öppna dörrar.

– Min klient har fortfarande ett intresse i att det är en öppenhet i ärendet, det önskar han fortfarande, säger försvarsadvokat Betina Hald Engmark till TT.

Men när Peter Madsen häktades första gången hölls förhandlingarna bakom stängda dörrar, och åklagare Jakob Buch-Jepsen har sagt att han kommer yrka på detta även denna gång. Detta med hänsyn till den fortsatta utredningen.

Åklagarsidan kommer även yrka på att det görs en rättspsykiatrisk undersökning av Peter Madsen.

Journalisten Kim Wall anmäldes försvunnen kvällen den 10 augusti, efter att ha följt med uppfinnaren Peter Madsen i hans egenbyggda ubåt för ett reportage.

Knappt två veckor senare kunde polisen bekräfta att det torso av en kvinna som påträffats i Kögebukten utanför Köpenhamn tillhörde Kim Wall. Peter Madsen misstänks ha styckat kroppen ombord.

Dna från fyndet i Kögebukten matchade blod som hittats i ubåten, såväl som dna från Kim Walls tandborste och hårborste. Polisen misstänker att kroppen tömts på luft och sänkt till botten med metall, för att den skulle stanna på botten.

Om rätten beslutar att omhäkta Peter Madsen i dag kan han sitta häktad i fyra veckor tills saken måste förhandlas i rätten igen.
