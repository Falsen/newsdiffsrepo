Trump avslutar amerikansk migrationsprogram för ”drömmare”
EBBA THORNÉUS

Justitieminister Jeff Sessions meddelade på tisdagen att programmet som han kallar ”grundlagsvidrigt”.

– Om vi ska nå vårt mål att stärka grundlagens ställningen och rättssäkerheten i USA så kan inte justitiedepartementet försvara den här typen av övertramp, säger Sessions om Daca-programmet.

Programmet omfattar människor som invandrade till USA innan de fyllde 16 år. Gruppen som ofta kallas ”Dreamers” i USA fick i och med Daca-programmet möjlighet att stanna i landet och arbeta lagligt i tvåårsperioder som kan förlängas.

Det omfattar i nuläget närmare 800 000 unga och skapades av Trumps företrädare Barack Obama genom en presidentorder 2012.

Beslutet att avsluta Dreamers-programmet har redan innan dagens besked varit omdebatterat. Delstaterna New York och Washington har tidigare hotat att stämma Trump om han river upp programmet.

Även i Vita huset har frågan delat Trumps-administration, uppger CNN. Deras källor beskriver det som att det pågått en dragkamp i frågan och att även president Trump är missnöjd med dagens besked om programmet.

– Ingen är nöjd med det här, inkluderat presidenten, säger en källa till CNN.

Enligt källan var det därför justitieminister Jeff Sessions fick lämna beskedet om att Daca läggs ner.

CNN uppger också att Donald Trump ska ha bett sin stabschef John Kelly att ”flytta” ansvaret så långt från presidenten som möjligt.

Vad som kommer att hända med de runt 800 000 ”dreamers” som berörs är i nuläget oklart. Det har höjts förslag för att de ska få möjlighet att stanna i USA men deras öde ligger nu i den amerikanska kongressen händer.

USA:s departement för inrikes säkerhet uppger i ett uttalande att de redan nu stoppat alla nya ansökningar om att få uppehållstillstånd under Daca-programmet. Men de kommer att fortsätta förnya tillstånd för de ”dreamers” som redan är inne i systemet i sex månader.

Under de sex månaderna ska kongressen fatta beslut om hur frågan ska hanteras framåt och försöka få ihop ett nytt lagförslag som ska ersätta programmet.

Ett av skälen som angetts som grund för att skrota programmet är att president Barack Obama valde att utföra det som en exekutiv order, ett sätt för sittande överbefälhavare att runda kongressen genom att ge lagligt bindande dekret om olika frågor direkt till myndigheterna.
