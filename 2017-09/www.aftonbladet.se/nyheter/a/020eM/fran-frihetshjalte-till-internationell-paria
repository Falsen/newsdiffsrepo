Från frihetshjälte till internationell paria
Wolfgang Hansson

Hur kan en kvinna som offrade så mycket för att slåss för demokrati i Burma blunda för ett eventuellt folkmord? Det är i det närmaste obegripligt.

Men samma person som hellre tillbringade över tio år i husarrest än gav upp sin kamp för demokrati vägrar nu erkänna att den regering där hon formellt är ledare använder våldtäkt, mord och masskjutningar för att bli av med den muslimska folkgruppen rohingyas.

Fördrivningen har pågått i flera år men har den senaste tiden intensifierats sedan en väpnad rohingyagrupp dykt upp på scenen och attackerat burmesiska soldater.

Istället för att slå till mot de skyldiga har de burmesiska säkerhetsstyrkorna i blint raseri riktat sin vrede mot civilbefolkningen. Byar bränns ner och människor skjuts urskiljningslöst från arméhelikoptrar, enligt FN.



Efter att första ha hållit tyst i två veckor skyller Aung San Suu Kyi nu den uppkomna situationen på "terrorister". Men hon uttalar inte ett ord av fördömande mot den egna militärens våldsamma svar mot civilbefolkningen. Tvärtom hävdar hon att "ett jättelikt isberg av desinformation" gjort att omvärlden har fått en helt felaktig bild av vad som händer.

Jag vet inte om hon i detta isberg inkluderar de rapporter som FN och Amnesty International publicerat där folkrättsbrotten radas upp.

På bara två veckor har närmare 150 000 rohingyas flytt till Bangladesh. Vilket är precis vad den burmesiska regimen vill. I syfte att hindra dem från at återvända har militären lagt ut minor längs gränsen, hävdar regeringskällor i Bangladesh.



FN-chefen varnar för att konflikten är på väg att utvecklas till en humanitär katastrof. Andra talar om ett folkmord. I vilket fall verkar det inte råda något tvivel om att Burma medvetet vill tvinga bort folkgruppen från landet.

Aung San Suu Kyi sitter onekligen i en besvärlig sits. Hon leder en regering där det utan tvekan är militären som bestämmer. Om hon skulle rikta skarp kritik mot sina egna generaler är det inte omöjligt att de skulle agera mot henne.

Samtidigt är många i omvärlden som tidigare kämpade för fredspristagarens frigivning otroligt besvikna över att hon efter en lång tids tystnad försvarar övergreppen. Rekordunga fredspristagaren Malala Yosufzai har uppmanat sin kollega att stoppa övergreppen.



Namninsamlingar har startats för att förmå den norska Nobelkommittén att i efterhand dra tillbaka priset till Aung San Suu Kyi.

Rohingyas har länge varit en förföljd grupp i Burma. De är fattiga och outbildade. De härstammar ursprungligen från Bangladesh men har levt i Burma i årtionden, framförallt i den nordliga delstaten Rakhine. Den buddistiska majoritetsbefolkningen ser ner på dem och ogillar deras seder som bland annat rapporteras inkludera månggifte.

Kanske är det för att hon i så fall tvingas gå emot många av sina egna anhängare som Aung San Suu Kyi inte kan förmå sig att fördöma fördrivningen.

Journalister som försöker bevaka konflikten har inget lätt jobb. Regimen har utfärdat stränga restriktioner som gör det omöjligt för reportrar att röra sig fritt. Nyligen visade den burmesiska militären upp en nedbränd rohingyaby för utländska journalister. Militären hävdade att byborna själva satt eld på sina hus.



Att reda ut vad som verkligen händer på marken är inte lätt.

En komplicerande faktor är Arsa, den rebellarmé som hävdar att de företräder rohingyas och som ligger bakom den senaste tidens attacker mot burmesiska polis- och militär. Samtidigt hävdar tankesmedjan International Crisis Group att ledaren och en del av soldaterna fått sin träning i Saudiarabien och att det finns jihadistiska inslag i deras kamp.

Men det är högst oklart vilket stöd de har bland vanliga rohingyas.

Aung Saan Suu Kyi måste snart bestämma sig. Ska hon försöka stoppa folkfördrivningen eller tvingas se sitt goda rykte gå i graven.
