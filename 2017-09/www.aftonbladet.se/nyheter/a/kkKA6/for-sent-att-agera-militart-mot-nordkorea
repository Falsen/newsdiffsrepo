”För sent att agera militärt mot Nordkorea”
ALEXANDRA CARLSSON TENITSKAJA

Nordkorea har genomfört ett sjätte kärnvapenprov. Vid 06-tiden i morse, svensk tid, kom rapporter om att ett jordskalv med magnituden 6,3 har inträffat på en mils djup.

I ett uttalande som direktsänds i statlig tv bekräftar regimen att det rör sig om ett kärnvapentest. Nordkorea hävdar att det var en vätebomb som sprängdes. Testet beskrivs som en ”fullständig framgång”. Bomben uppges vara tillräckligt liten för att kunna monteras på en missil.

Niklas Swanström som är sakkunnig inom frågor som rör Nordkorea säger att de flesta internationella samfunden och länder som Kina och USA kommer att fördöma aktionen.

– Man kommer att försöka se hur man kan vända det här negativa beteendet, genom att till exempel straffa dem med utökade sanktioner. Tonläget länderna emellan kommer att skruvas upp både ett och två snäpp, säger Niklas Swanström.

Finns det risk att länder som USA kommer att agera militärt mot Nordkorea?

– Det tror jag inte, det är för riskabelt i dag. Det hade kanske funkat för tio år sen men nu har de kapacitet att slå tillbaka. Alla är medvetna om vad ett kärnvapenkrig skulle kunna innebära.

Niklas Swanström säger att Nordkoreas intention med de ständiga testerna av nya kärnvapen är ett sätt att visa att de kan skydda sig själva.

– Nordkorea känner sig hotade av omvärlden, av länder som USA och Kina. De ser hela tiden tillbaka på Libyen. De anser att när Libyen avskaffade sina kärnvapen, blev de genast attackerade av USA. Det är därför de har valt att utveckla den här kärnvapenteknologin. I verkligheten får det förstås motsatt effekt.

USA har ännu inte gjort sitt första uttalande efter kärnvapentestet. Men Niklas Swanström har förhoppningar för att landets försvarsminister James Mattis, ska ta välgrundade beslut.

– Jag har stort förtroende för Mattis. Han har ju tidigare gjort uttalanden som visar på att han väljer att kompromissa och agera retoriskt snarare än fysiskt. Jag hoppas att Donald Trump inte tar ledningen i den här frågan utan låter personer under honom bestämma vad som bör göras, säger Swanström.

Och tillägger:

– Även Kim Jong-Un vet vad ett kärnvapenkrig skulle innebära, att han inte kan vinna det. Men samtidigt kan han inte förlora. Alla förlorar på kärnvapenkrig. Jag tror att enda lösningen på den här konflikten är att föra dialog.

Enligt Niklas Swanström skulle Sverige påverkas väldigt negativt, om ett krig skulle utbryta.

– Störningarna på handeln skulle vara mycket stor och skulle det utvecklas till ett kärnvapenkrig skulle det får stora miljökonsekvenser. Eftersom att vi inte har sett kärnvapenkrig tidigare är det nästan omöjligt att förutspå konsekvenserna men det är svårt att underskatta detta. Jag tror dock att möjligheterna till ett kärnvapenkrig är små, även om dom givetvis finns.
