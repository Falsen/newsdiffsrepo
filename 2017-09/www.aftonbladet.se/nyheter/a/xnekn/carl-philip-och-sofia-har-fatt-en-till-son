Carl Philip och Sofia har fått en till son
EMMA LINDSTRÖM

Kungahuset meddelar den glada nyheten via en kommuniké från Riksmarskalksämbetet.

Både mor och den lille nyfödde pojken mår bra. Vid klockan 15 höll prins Carl Philip en kortare pressträff där han berättade om förlossningen och den nyfödde lille prinsen.

Carl Philip och Sofia har sedan tidigare sonen Alexander som föddes, även han på Danderyds sjukhus, 19 april förra året.

Prinsparets relation blev känd i juli 2010 och de gifte sig i Slottskyrkan 2015.

Det lilla barnet som föddes idag, blir kungen och drottningens sjätte barnbarn.

– Nu visste vi lite mer vad som skulle hända. Förlossningen gick jättebra, och vi är väldigt glada, säger Carl Philip på pressträffen.

Pojken var 49 cm lång, precis som sin storebror. Han vägde  3 400 gram.

Prins Carl Philip fick klippa navelsträngen på sin son, berättade han på presskonferensen.

Enligt bettingföretaget Bettson är det just nu lägst odds att det blir en prins William eller en prinsessan Alice.

Inledningsvis var hovet sparsamma med detaljer gällande om det fötts en prins eller prinsessa. Men på presskonferensen som hölls klockan 15 på torsdagen, förkunnade den stolta fadern Carl Philip att det blev en liten pojke.

– Jag tror att Alexander är glad över att han fått en lillebror, sa prinsen.

I kväll klockan 18 är det salutering.

På Skeppsholmen och runtom i Sverige avfyras 21 skott för att hylla den nya prinsen. En tacksägelsegudstjänst kommer också att äga rum. Därefter blir det en konselj med statsministern.

Både tacksägelsegudstjänsten och konseljen kommer att äga rum på måndag. Det blir dock inte förrän då som den lille prinsens namn offentliggörs.

Te Deum, eller tacksägelsegudstjänst kommer att hållas på måndag i slottskyrkan.

– Datumet för Te Deum bestäms vart efter varje enskilt fall, man vet aldrig när födseln sker och först och främst måste allt gå bra. Och sen måste de få komma hem från sjukhuset och när det sker är upp till läkarna, säger Margareta Thorgren som är informationschef vid hovet.

Hon säger också att familjen just nu är kvar på sjukhuset.

På eftermiddagen anlände kung Carl XVI Gustaf och drottning Silvia till Danderyds sjukhus för att träffa prins Carl Philip, prinsessan Sofia och den nyfödde prinsen.

– Vi är väldigt glada och lyckliga, säger drottning.

– Det är klart att det börjar bli en trevlig vana. Snart får jag och drottningen ett riktigt fotbollslag. Det blir en ny kille till teamet, det växer på, säger kungen.

Kungaparet hade redan sett en bild på den nyfödda prinsen.

– En välskapt ung man, kommenterade kungen.

När kungaparet kommer ut efter besöket på sjukhuset berättar de att föräldrarna och den nyfödde prinsen mår bra och att de tycker att allt känns bra.

– Det känns lika bra som förut, säger kungen.

– Mamman mår bra och lilleman också, säger drottningen.

Lyckönskningar från kungafamiljen och Sofia Hellqvists familj publicerades under kvällen på hovets hemsida

– Vi är väldigt glada för Prins Carl Philip och Prinsessan Sofias skull. Vi gläds åt att få välkomna ytterligare en medlem i familjen,hälsar kronprinsessparet.Prinsessan Madeleine och Christopher O’Neill skickade också en hälsning:

– Vi är så glada för att Prins Carl Philip och Prinsessan Sofia nu har fått sitt andra barn! Det har varit mycket efterlängtat och vi ser fram emot att välkomna honom till familjen.

Sofias föräldrar Marie och Erik Hellqvist hälsade sitt barnbarn välkommet.

– Vi är väldigt glada för ett till barnbarn och känner stor lycka över att Prins Carl Philips och vår dotter Sofias familj växer. Vi önskar dem all lycka.

Prinsessan Sofias systrar Lina Frejd och Sara Hellqvist skickade också en hälsning:

– Det är med största glädje vi välkomnar ett till syskonbarn och vi gratulerar varmt Prins Carl Philip och vår syster Sofia.

Under kvällen besökte, förutom Kungen och Drottningen, även Prinsessan Sofias familj sjukhuset. Runt 21-tiden lämnade hennes föräldrar och två systrar Danderyds sjukhus och kunde ge beskedet att det var väldigt roligt att träffa systersonen och barnbarnet samt att alla mådde jättebra.
