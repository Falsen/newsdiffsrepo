Skräcken: Kan drabbas av dubbla monsterorkaner
OSKAR FORSBERG

Under kvällen i dag har orkanen José tilltagit i styrka och klassas nu som ”extremt farlig” och lika stark som Irma.

På satellitbilder kan man se att José just nu befinner sig öster om Leeward island, men meteorologerna tror att stormen kommer röra sig åt nordväst mot Florida, rapporterar CNN.

Stormen Irma passerade den lilla ön Barbuda i onsdags. Stormen skadade omkring 95 procent av bebyggelsen på ön, enligt premiärministern Gaston Browne.

Men faran verkar inte vara över. Irmas syskon José befinner sig i området och det är ännu oklart hur den kommer röra sig.

Meteorologerna tror att stormen kommer röra sig efter Irma i riktning väst-nordväst.

Det är första gången som två så pass starka orkaner befinner sig samtidigt i området.

Utöver det befinner sig stormen Katia, som har lite svagare styrka, i sydvästra delen av mexikanska golfen.

José kan ytterligare öka något i stormstyrka men förväntas sedan avta i styrka. Hur lång tid det kommer ta är fortfarande oklart. Det finns fortfarande en överhängande risk att flera ställen kommer drabbas av båda stormarna, enligt CNN.
