Kvinna förd till sjukhus efter bilrån
ERIC TAGESSON

Polisen fick vid 19.30-tiden in larm om att en kvinna blivit rånad på sin bil i Spånga centrum.

– Enligt tidiga uppgifter är det två personer som har sparkat henne och sedan stulit bilen och kört iväg, säger polisens presstalesperson Carina Skagerlind.

– Hon har kommit ut från en affär och då blivit hotad av två män med någon typ av tillhygge. De har sedan tagit hennes bil och åkt från platsen, säger Carina Skagerlind senare.

Kvinnan har förts i ambulans till sjukhus.

– Hon är pratbar, men har bland annat skador på en hand som hon blöder från, säger Carina Skagerlind.

Hon vill inte bekräfta att gärningsmännen varit beväpnade med såg eller om kvinnan blivit misshandlad med det tillhygge de använt under rånet.

– Det ingår i de detaljer jag ber att få återkomma till. Det har varit ett tillhygge som de har använt, men exakt hur skadorna har uppstått vill jag vänta med att kommentera, säger Carina Skagerlind.
