Rån mot guldbutik mitt i Stockholm
ISABELLE NORDSTRÖM

Larmet om rånet kom in 10.18. En guldbutik på Drottninggatan har utsatts för ett rån enligt uppgifter till Aftonbladet. Två misstänkta gärningsmän har sprungit från platsen.

– Det finns uppgifter om att de ska ha försvunnit ner i tunnelbanan, säger Sven-Erik Olsson, presstalesperson vid polisen i Stockholm.

Gärningsmännen, som beskrivs som välklädda, korta och kortklippta, har inte gripits.

– Det pratas om att det har förkommit klädbyten, säger Sven-Erik Olsson.

– Dessutom var de väldigt lika varandra, en person ska ha sagt att de kunde ha varit tvillingar. Men det kanske man ska ta med en nypa salt.

Enligt uppgifter till Aftonbladet ska männen ha bytt kläder två gånger. Polisen uppges ha kunnat följa förövarna i realtid via övervakningsfilmer.

Enligt initiala uppgifter till Aftonbladet var det ett väpnat rån, men enligt polisen verkar det inte så.

– Det finns inga uppgifter på det, säger Olsson.

Ingen är skadad efter rånet. Rånarna fick endast med sig utställningssmycken till ett lågt värde, enligt polisen.
