Nye prinsen: Gabriel Carl Walther, hertig av Dalarna
ADAM WESTIN

Idag meddelade kung Carl XVI Gustaf namnet på vår senaste prins;

Gabriel Carl Walther, hertig av Dalarna, med tilltalsnamn Gabriel.

Statsminister Stefan Löfven var en av de som deltog vid vittnesbekräftelsen. Han hade även fått se pojken, som samstämmigt beskrevs som ett litet underverk.

– Vi har sett den lille, och det var en Gabriel, säger Stefan Löfven.

Den lille pojken såg dagens ljus klockan 11.24 i torsdags och är prinsparets andra son.

På frågan om vem prins Carl Philip och prinsessan Sofias andra son är mest lik var svaret lite blandat.

– Man ser lite drag både från prins Carl Philip och prinsessan Sofia. Han är kanske inte så lik prins Alexander som jag trodde, säger överhovmästarinna Kirstine von Blixen-Finecke.

Prinsparets tidigare son Alexander är hertig av Södermanland. Prins Gabriel blir hertig av Dalarna, som prinsessan Sofia Hellqvist kommer från.

– Prinsessan Sofia har ju levt där en period, och föräldrarna bor där. Jag tror att förväntningarna var ganska stora i Dalarna, säger Kirstine von Blixen-Finecke.

En tacksägelsegudstjänst, Te Deum, hålls i Slottskyrkan vid 12.15, där bland annat den närmaste familjen, representanter för riksdag och regering och personal från hovet deltar.

Frågan om varför man valt just namnet Gabriel förblev obesvarad efter konseljen med efterföljande pressträff.

– Det är svårt att hitta ett namn. Vi har ju inte hunnit lära känna personen än. Men jag tycker vi hittat ett bra namn, sade prins Carl Philip i helgen.

Journalisten och historikern Herman Lindqvist som länge följt kungafamiljen tycker att namnvalet är ”oväntat och roligt”.

– Det var ett oväntat namn, utom Walther och Carl förstås, som man hade kunnat gissa eftersom de ligger i familjen, säger Herman Lindqvist.

Förra året var Gabriel på plats 42 över vanligaste tilltalsnamnen i Sverige som gavs till nyfödda pojkar, enligt statistik från SCB.

– Gabriel är ett modernt och trendigt namn utan någon som helst kunglig anknytning. Det visar ju på prinsparets självständighet och att de lever här och nu, säger historikern Herman Lindqvist.

Att Gabriel inte är ett traditionellt kungligt namn spelar mindre roll, enligt historikern.

– Det här lilla barnet lär ändå aldrig att bli kung av Sverige. Och de här barnen som har fötts på senare tid har alla något namn som är icke-kungligt. Det visar att det är nya tider helt enkelt, det är inget att säga om det, säger Herman Lindqvist.

Namnet Walther lär vara hämtat från drottning Silvias sida. Hennes pappa hette Walther Sommerlath.

Läsarreaktionerna när prins Gabriel namngivits var övervägande mycket positiva.

”De väljer verkligen annorlunda namn till sina barn. Jag gillar det!” skrev läsaren Kerstin H i Aftonbladets direktrapport.

”Gabriel :) Så rolig och härlig överraskning! Underbart namn”, skriver en anonym läsare.

”Åh, samma namn som mitt! Blir så stolt över min mamma o pappa som valde samma namn som nye lillprinsen” skrev en läsare som heter Gabriel.

”Toppenfint namn! Äntligen fick vi i Dalarna en passande Hertig med en mamma som är en Kulla!” skriver Anne.
