Guldrån i Saltsjöbaden – fyra gärningsmän jagas
ERIC TAGESSON

Ambulans har beordrats till platsen då butiksinnehavaren skadats lindrigt under rånet.

Enligt vittnesuppgifter lämnade fordonet platsen i riktning mot Igelbodaplatån.

De fyra rånarna ska enligt polisen lämnat platsen i en vit combibil efter att ha lastat in sopsäckar i den. Samtliga förövarare är klädda i blå sportjackor med gröna och gula detaljer.

– De kom in med huvor och vi hörde att det levde om, glas krossades i butiken. Ägaren var helt blodig, säger ett vittne på plats till Aftonbladet.

– Sedan försvann de jättesnabbt från platsen, en som jag talat med såg att de bar något som såg ut som ett gevär, fortsätter vittnet.

Enligt uppgifter till Aftonbladet ska ett gevär ha använts och pistol ha hittats i butiken.

– De ska ha haft ett vapenliknande längre föremål, säger Sven-Erik Olsson på polisens regionledningscentral.

Butikspersonalen ska ha jagat efter rånarbilen med golfklubba och slagit mot rånarbilen. Det är dock inget polisen bekräftar.

Bilen har påträffats på Fisksätravägen vid en gångtunnel. Bilen har stulna registreringsskyltar och enligt Aftonbladets uppgifter rör det sig om en vit Audi som har ett stort hål i framrutan.

– En bil har påträffats där. Förmodligen har man bytt fordon där och vi söker naturligtvis vittnen till fordonsbytet och spanar i området, säger Sven-Erik Olsson.

Enligt polisens uppgifter rör det sig om lindriga skador för butiksägaren. SOS Alarm bekräftar att en person har förts till sjukhus.

– Vi har lastat en person men jag kan inte säga något om skadeläget, säger produktionsledaren på SOS alarm.

Vid 12.30-tiden är polisen fortfarande kvar med tungt beväpnad polis på plats och brottsplatsen är avspärrad.

▪▪ Texten uppdateras
