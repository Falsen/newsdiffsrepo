Storbanken Nordea flyttar till Finland
EBBA THORNÉUS

Beslutet om att flytta huvudkontoret från Stockholm till grannlandet Finland fattades av styrelsen under ett möte på onsdagen.

I ett pressmeddelande kommenterar storbanken beslutet:

”All verksamhet på hemmamarknaderna i Norden förblir oförändrad, och ur ett kundperspektiv blir det inga förändringar i vår dagliga verksamhet. Vi räknar med att endast ett begränsat antal medarbetare påverkas av flytten, och Nordea fortsätter att vara en stor skattebetalare på alla sina fyra hemmamarknader.”

Diskussionen om flytten inleddes av banken för ett halvår sedan, efter att finansminister Magdalena Andersson presenterade planer om att kraftigt höja avgifterna för bankerna, genom den så kallade resolutionsavgiften.

Sedan dess har regeringen gått bankerna till mötes och mildrat förslaget.

Nordea har dock tidigare betonat att det är fler faktorer än resolutionsavgifterna som väger in. Bland annat har man sagt att banken måste ha förutsägbara avgifter och skatter, i linje med vad banker i andra länder betalar samt att man gärna vill ingå i den europeiska bankunionen.

Enligt styrelsen fattades beslutet efter sex månaders noggrann utredning och analys av de konkurrensvillkor och utmaningar som banken har.

– Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar våra kunders, aktieägares och medarbetares intressen, skriver styrelseordförande Björn Wahlroos, i pressmeddelandet.

Enligt Nordeas vd, Casper von Koskull, kommer flytten innebära att Nordea hamnar under Europeiska centralbankens översyn, i stället för svenska regler, vilket kommer innebära något lägre resolutionsavgifter.

– Men i det korta perspektivet tänker inte banken ändra på kapitalkvoter eller utdelning till ägarna, säger Koskull och tillägger att kunderna inte alls kommer att påverkas av flytten som sker genom att Nordea Bank AB införlivas i ett nybildat finskt dotterbolag.

Planen är att fusionen ska genomföras under andra halvåret 2018.

Om Sverige skulle vinna eller förlora i finansiell stabilitet på flytten har inför beskedet delat bedömarna men politiskt har frågan varit en het potatis.

Detta då många har pekat på symbolvärdet i om en av Europas största banker inte vill vara kvar i Sverige.

Finansminister Magdalena Andersson (S) har svängt i frågan från att först anse att det finns fördelar med en flytt till att det är bra om banken är kvar.
