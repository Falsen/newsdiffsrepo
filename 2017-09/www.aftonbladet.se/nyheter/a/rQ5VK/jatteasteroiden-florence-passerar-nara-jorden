Jätteasteroiden Florence passerar nära jorden
GUSTAF TRONARP

Allt är, som bekant, relativt.

Sällan blir den sanningen tydligare än när det gäller rymden. Där kan nämligen ett avstånd på drygt sju miljoner kilometer betraktas som nära. Det är så långt det kommer vara mellan oss och den stora asteroiden Florence, som passerar vår hemplanet under fredagen. Som jämförelse är det mellan 323 000 och 405 000 kilometer från jorden och månen.

Florence mäter nästan fem kilometer i diameter. Det är mycket ovanligt att himlakroppar av den storleken rör sig i jordens närhet.

– Florence är den största asteroid som passerar så här nära vår planet sedan Nasas program för att upptäcka och följa jordnära asteroider startade, säger Paul Chodas på den amerikanska rymdstyrelsen, i ett pressmeddelande.

Florence far förbi jorden vid 14-tiden på fredagseftermiddagen. Om du har ett teleskop så finns det chans att se den.

Men det finns alltså ingen anledning att rusa till ett skyddsrum. Florence utgör inget hot mot jorden.

Enligt Nasa kommer det dröja länge – alltså verkligen superlänge – innan en himlakropp riskerar att ställa till det för oss. I nuläget är det en asteroid med namnet 1950 DA som betraktas som farligast. Den är runt 1,3 kilometer bred och kan kollidera med oss år 2880.

Du behöver dock inte vara alltför orolig för de framtida jordborna, åtminstone inte av den anledningen. Risken för en sammanstötning är 1 på 8 000, rapporterar CNN.

Så långt fram i tiden är det heller inte osannolikt att forskare har utvecklat metoder för att oskadliggöra närgångna rymdstenar. Sedan 2016 har Nasa ett kontor med det oerhört actionfilmsmässiga namnet ”Planetary Defense Coordination Office”. De har i uppdrag att identifiera potentiellt farliga asteroider – och ta fram sätt att eliminera dem på.

2022 planerar myndigheten att genomföra ett test för att få en himlakropp att ändra riktning. Då ska Nasa skicka upp en farkost som ska krocka med asteroiden Didymos för att slå den ur sin bana.
