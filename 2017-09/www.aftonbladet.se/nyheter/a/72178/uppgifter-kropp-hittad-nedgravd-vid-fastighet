Uppgifter: Kropp hittad nedgrävd vid fastighet
MIRA MICIC

– Den döda personen är inte identifierad. Jag vet inte om det är kvinna eller man, säger Johan Ljung, vakthavande befäl i region Väst.

Vid 21-tiden på fredagskvällen hittades en död kropp utomhus i Strömstad. Enligt uppgift till Aftonbladet var kroppen nedgrävd intill en fastighet.

– En man I 35-årsåldern är gripen, misstänkt för mord, säger Johan Ljung, polisens vakthavande befäl.

På fredagskvällen har polisen spärrat av ett stort område runt fastigheten.

– Tekniker ska vara där nu. De jobbar fortfarande på platsen. Det kommer fortsätta under morgonen och förmiddagen imorgon, säger Johan Ljung på polisen.

Flera patruller är på plats, uppger Aftonbladets fotograf. Polisen har inlett en förundersökning om mord.

Vid 01.59 under natten till lördag beslutade en jouråklagare att mannen skulle anhållas.

– Han är anhållen på sannolika skäl misstänkt för mord. Jag har inga uppgifter om han har gjort några medgivanden, säger Annika Collin, pressansvarig på Åklagarmyndigheten.

Åklagaren har fram till tisdag klockan 12.00 att göra en häktningsframställan mot mannen.
