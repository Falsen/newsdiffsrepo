Kemikaliefabrik i Texas brinner igen
STAFFAN DICKSON

Under natten till lördag svensk tid visar bilder från Crosby, som ligger fyra mil nordost om Houston, hur kemikalietillverkaren Arkemas fabrik återigen står i lågor.

Efter explosionerna i torsdags varnade Arkema för att det kunde bli fler och uppmanade människor att hålla sig borta från platsen.

”Vi vill att boende ska vara medvetna om att kemikalier förvaras på flera platser i området, och hotet om ytterligare explosioner kvarstår”, skrev företaget i ett pressmeddelande.

Femton poliser fick i torsdags föras till sjukhus efter att ha andats in den svarta röken från fabriken. Enligt Arkema ska röken inte vara giftig men kan vara irriterande för hud, ögon och lungor.

Bostadsområden i närheten av fabriken har tidigare evakuerats.

”Vänligen återvänd inte till området inom evakueringszonen förrän lokala myndigheter tillkännager att det är säkert att göra det”, skrev Arkema vidare i sitt pressmeddelande.

Det råder sedan tidigare även flygförbud över fabriken på grund av explosionsrisken.

Anledningen till explosionerna i torsdags var att översvämningarna efter stormen Harvey slog ut fabrikens strömförsörjning och därmed även nedkylningssystemet.
