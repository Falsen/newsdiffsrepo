Monsterorkanen Irma sveper in över Karibien
CHRISTOFFER NILSSON

Karibiens utsatthet inför monsterorkanen Irma är stor.

Myndigheternas meddelande till människorna på den stängda flygplatsen på ön Antigua sammanfattar det klart och tydligt:

”Må gud skydda oss alla”, löd orden enligt The Guardian.

Tidigt på onsdagen, svensk tid, började en av de kraftigaste orkanerna som någonsin bildats över Atlanten att svepa in över de första öarna.

Först ut att möta Irma, närmast stormens öga, var den lilla, platta ön Barbuda med runt 2 000 invånare i östaten Antigua och Barbuda.

Där ger en väderstation var sjätte minut uppdateringar om vindhastighet och riktning. Vid 00.50 lokal tid (06.50 svensk tid) låg vindbyarna på 69 m/s. Styrkan hade nästan fördubblats på drygt en timme.

En kort tid därefter rapporterade lokal media att flera hustak på Barbuda hade blåst bort.

När Irma hade rört sig vidare från Barbuda kom Antiguas och Barbudas premiärminister Gaston Browne med ett positivt besked:

– Vi har klarat oss från det värsta av Irma, uppger han enligt Guardian.

Flera av öarna i orkanens riktning tillhör Frankrike. Enligt Franceinfo är regeringen nu kraftigt oroad över det faktum att tusentals invånare på St. Martin och St. Barthélemy vägrar lämna sina hem för att ta sig till de skyddsrum som myndigheterna erbjuder.

Enligt AFP rör det sig om 7 000 människor.

Under tidig eftermiddag, svensk tid, hade Irma nått de två franska öarna. Enligt AFP har våldsamma vågor slagit in över kusterna vilket lett till kraftiga översvämningar.

– De materiella skadorna verkar redan betydande. Vi förbereder oss för det värsta, säger Annick Girardin, minister för Frankrikes utomeuropeiska territorier, enligt Franceinfo.

Senare under dagen väntas Irma nå Puerto Rico.

I kanten av stormens öga räknar myndigheterna med att Irma uppgår till 78 meter per sekund.

– Leewardöarna kommer att bli förstörda. Jag bara ber för att den vobblar till och missar, säger Phil Klotzbach, professor vid universitetet i Colorado, till AP.

Förutom vindarna väntas även regnet orsaka stor förödelse. Enligt amerikanska orkancentret NHC kan nederbörden lokalt uppnå en halvmeter.

”Regnet kan orsaka livshotande översvämningar och lerskred”, skriver NHC i en varning.

Michael Brennan vid NHC ger även han en dyster prognos.

– Öarna risker att ödeläggas, säger han.

Irma kommer att röra sig vidare in västerut över Karibien och flera öar, där man utfärdat orkanvarningar, ligger i dess väg. Varningar är utfärdade på bland annat Puerto Rico, Bahamas och Dominikanska Republiken.

– Puerto Rico har inte varit med om en orkan av den här magnituden på nästan 100 år, säger Carlos Anselmi, meteorolog på amerikanska väderinstitutet NWS, till AP.

Hubert Minnis, Bahamas premiärminister, uppger att regeringen har beordrat om obligatorisk evakuering för människor på Bahamas södra öar.

I helgen kan Irma även nå Florida på det amerikanska fastlandet.
