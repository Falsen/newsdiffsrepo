16-årig flicka knivhuggen på skola i Norge
CHRISTOFFER NILSSON

Under förmiddagen uppstod en konfrontation i aulan på St. Hallvards skola i norska Lier.

En 16-årig flicka hamnade i någon form av gräl med en yngre man, skriver Drammens Tidende.

Parterna skildes åt och flickan begav sig till ett klassrum – där hon senare blev uppsökt av samma person hon tidigare grälat med.

I klassrummet ska flickan ha knivhuggits flera gånger i överkroppen, enligt tidningen.

– Det är en allvarlig situation och polisen ryckte ut med flera patruller till platsen, säger Rune Hunshamar vid den norska polisen till VG.

Enligt polisen blev både lärare och elever vittne till attacken.

Den misstänkte gärningsmannen ska ha flytt platsen men kunde gripas i anslutning till skolan. Enligt NRK ska den gripne vara 19 år gammal.

Flickan ska ha förts till Drammens sjukhus. Hennes skadeläge beskrivs vara allvarligt.
