Nya rädslan efter skräckstormen – bajsvatten
SUSANNA HÅLLBUS

Vattenmassorna i Houston har uppmätt ovanligt stora mängder av E. coli-bakterier. Mikrobiologen Senthilkumar Sevukans tester visar mellan 57 000 och 43 000 kolonibildande enheter per milliliter.

Det går att jämföra med 100 kolonibildande enheter per milliliter, som rekommenderas som maxnivå för simbassänger.

– Proverna visar att innehållet från avloppen definitivt har blandats upp i vattnet, säger Senthilkumar Sevukan till CNN.

Invånarna i Houston får nu rådet att duscha och tvätta händerna noga om man kommit i kontakt med vattnet i översvämningarna. Riskerna är störst för barn, gravida kvinnor, äldre och sjuka.

E. colibakterier i sig är inte farligt för människor.

– Det är en indikatorbakterie, säger Agnes Wold, professor i klinisk bakteriologi på Sahlgrenska universitetssjukhuset.

Att mätningarna ger utslag på E. coli bekräftar att det finns bajs i vattnet. Bakterierna finns i tarmen hos alla människor och varmblodiga djur. Fyndet visar att det kan finnas andra, farligare, virus eller bakterier i vattnet.

– Det finns en ökad risk för diarrésjukdomar. Hur farligt det är beror på ens allmäntillstånd. Man ska inte dricka vattnet utan att koka det, säger Agnes Wold, professor i klinisk bakteriologi.
