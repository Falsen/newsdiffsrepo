Facebook: Vi sålde annonser till ryska trollsajter under valet
MARTIN SCHORI

Enligt Facebook har man spårat drygt 3 000 politiska annonser från 470 konton, för ett totalt värde på 1 miljon kronor, till en rysk ”trollfarm”, skriver Washington Post.

Annonseringen pågick fram till i maj 2017, och Facebook har sedan dess ändrat sina regler och stängt ned kontona.

Vittnesmålet lämnades till kongressen på onsdagen som en del av utredningen om Trump-administrationens påstådda rysskopplingar. Uppgifterna bekräftades senare av Facebook i ett blogginlägg.

"Det här är allvarliga anklagelser och vi har undersökt ett vitt spektra av aktiviteter på vår plattform för att förstå vad som hände", skriver Alex Stamos, säkerhetschef på Facebook.

En liten del av annonserna, som började dyka upp sommaren 2015, namngav direkt de dåvarande presidentkandidaterna Donald Trump och Hillary Clinton. Men de flesta annonser nämnde inte direkt valet utan fokuserade på frågor om vapenkontroll, invandring, homosexuellas rättigheter och diskriminering.

Ryssland hade enligt uppgifter 1 000 personer som jobbade med att skapa falska nyheter och skicka ut dem mot amerikanska väljare, inte minst i swingstater som Wisconsin och Michigan.

Den demokratiske senatorn Mark Warner har sagt att det är möjligt att ryssarna fått hjälp från Trumps stab för att veta vilka väljare de ska rikta artiklarna mot. Det är det eventuella samarbetet som kongressen nu utreder.

”Det är inte olagligt för Ryssland att driva en oberoende kampanj för att påverka folks syn på vapen eller invandring. Men det här var enligt rapporten en väldigt effektivt riktad kampanj, bättre än de flesta politiska kampanjer åstadkommer. Det väcker den stora frågan: Fick de data eller hjälp, direkt eller indirekt, från Trumps kampanj? I sådana fall är det väldigt, väldigt stort” skriver Susan Hennessey på tankesmedjan Brookings Institution.

Senare i höst ska även Brad Parscale, chef för Donald Trumps digitala kampanj, vittna för representanthusets underrättelsekommitté i samband med Rysslandsutredningen.

Brad Parscale var chef för Trumps ”Project Alamo”, som i korthet gick ut på att Trump-administrationen samlade in extrema stora mängder data om ca 220 miljoner amerikaner, via Facebook. Sedan delade man upp alla i mycket små målgrupper – och bombarderade dem med specialanpassade och riktade fake news-artiklar via Facebooks annonssystem.

Artiklarna och inläggen marknadsfördes via så kallade ”dark posts”, alltså riktade annonser mot utvalda målgrupper som enbart mottagarna ser.

Parscale har förnekat vetskap om rysk inblandning och det finns idag inga bevis för att det skett något utbyte.

Facebooks grundare Mark Zuckeberg har tidigare avfärdat idén om att falska nyheter på Facebook skulle ha avgjort det amerikanska valet som ”galen”.

Tidigare i år införde man också nya regler som kan stänga av sidor på Facebook som ertappats med att sprida fejknyheter från att köpa annonser.
