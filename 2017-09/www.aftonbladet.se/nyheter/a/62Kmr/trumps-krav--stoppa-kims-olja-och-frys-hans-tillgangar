Trumps krav – stoppa Kims olja och frys hans tillgångar
JOAKIM MAGNÅ

Nordkoreas kärnvapentest i söndags medförde ett krismöte i FN:s säkerhetsråd. Där uppmanade USA:s FN-ambassadör Nikki Haley rådet att vidta ”starkast möjliga åtgärder” mot diktaturen – och utlovade ett amerikanskt förslag på sanktioner under veckan.

Ett utkast presenterades på onsdagen för säkerhetsrådets medlemmar, skriver AFP, som tagit del av den föreslagna FN-resolutionen.

USA kräver ett oljeembargo mot Nordkorea och en frysning av ledaren Kim Jong-uns tillgångar utomlands. Dessutom vill USA att diktatorn svartlistas och förses med ett globalt reseförbud tillsammans med fyra av sina närmaste män.

Även arbetarpartiet, regeringen, det statliga flygbolaget Air Koryo, armén och ytterligare sju myndigheter ska få sina tillgångar frysta, om amerikanerna får sin vilja igenom.

USA vill även stoppa Nordkoreas textilexport samt lönerna till nordkoreanska gästarbetare.

Alla länder föreslås få befogenhet att hindra och inspektera nordkoreanska fraktfartyg. Nio fartyg nämns med namn i förslaget, enligt AFP.

Syftet med sanktionerna är att dränera det ekonomiska flödet till landets robot- och kärnvapensatsningar.

Nikki Haley vill se en omröstning om de nya åtgärderna i säkerhetsrådet på måndag. Rysslands FN-ambassadör Vasilij Nebenzija har uttryckt att det krävs mer tid.

Donald Trump meddelade på onsdagen att ett militärt anfall mot Nordkorea inte är hans förstaval. Han samtalade om saken på telefon med Kinas president Xi Jinping.

– Det är verkligen inte ett förstaval, men vi får se vad som händer, säger Trump på en pressträff i regnet utanför Vita huset, enligt CNN.

Kina är en nyckelspelare för att lösa Nordkorea-krisen. Landet är Nordkoreas främsta handelspartner och det är därifrån mycket av oljan kommer.

Ryssland och Kina förespråkar en fredlig lösning och nya förhandlingar. Sanktioner räcker inte.

– President Xi vill göra något. Vi får se om han kan göra det. Men vi kommer inte tolerera det som händer i Nordkorea, säger Donald Trump.

– Jag tror att president Xi håller med mig till 100 procent. Vi hade ett väldigt, väldigt rakt och väldigt starkt telefonsamtal.

Experter som AFP varit i kontakt med förklarar att en strypt oljeförsörjning kommer att drabba det nordkoreanska folket hårt.

Det kommer att råda akut brist på bränsle till bilar, bussar och lampor, skriver tankesmedjan Nautilus i ett uttalande. Nordkoreanerna kommer att få hugga ner träd för att producera kol, vilket i sin tur leder till erosion, översvämningar och svält i det redan härjade landet.

Tankesmedjan påpekar att regimen kommer att omfördela resurser från medborgarna för att hålla armén och vapenprogrammen flytande.

Sedan 2006 har FN:s säkerhetsråd beslutat om åtta resolutioner med sanktioner mot Nordkorea.

För att en FN-resolution ska godkännas krävs att nio av säkerhetsrådets 15 medlemmar röstar ja – samt att USA, Storbritannien, Frankrike, Ryssland och Kina inte lägger in sitt veto.
