Harvey och Irma uppmärksammas över hela USA
STAFFAN DICKSON

De senaste dagarna har tidningar som New York Times, Washington Post och USA Today alla skrivit om Harvey och Irma – Harvey och Irma Schluter från Spokane i delstaten Washington, det vill säga.

Han är 104 år gammal, hon snart 93, och i år firar de 75-årig bröllopsdag, även kallat diamantbröllop. Men det är inte i annonser på tidningarnas familjesidor man har kunnat läsa om det strävsamma paret. Tack vare sina namn har de letat sig in på nyhetsplats när stormarna Harvey och Irma nu avlöser varandra i USA.

Harvey och Irma Schluter gifte sig 1942 när hon bara var 18 år gammal. När Harvey började jobba som barberare blev Irma alltmer uttråkad av att vara ensam hemma. Eftersom båda två vuxit upp i stora familjer tyckte de att det kändes naturligt att börja ta in grupper av fosterbarn i sitt hem, många av dem fysiskt eller mentalt handikappade. Lokaltidningen The Spokesman-Review har tidigare rapporterat att paret under åren tagit emot 120 fosterbarn, en uppgift som Irma Schluter nu bekräftar för New York Times.

Hon minns första gången hon såg ett flygplan, han kommer ihåg hur han häpnade när han såg Neil Armstrong gå på månen. Hon säger att hon till och med minns att det var kallt och molnigt i Spokane den dagen John F Kennedy mördades. Det är ofta det i nordvästra USA.

Någon orkan har Harvey och Irma Schluter dock aldrig varit med om.

– Jag har ingen aning om vad jag skulle göra. Jag har aldrig varit i en sådan situation. Jag skulle försöka hjälpa folk, men jag vet inte hur, säger Irma till New York Times.

Hon förstår inte heller hur det kommer sig att de två monsterstormarna som den senaste veckan dominerat amerikanska nyhetsmedier bär hennes och hennes makes förnamn.

– Jag vet inte hur de har gjort det, en Harvey och en Irma. Jag vet inte hur det gick till, säger Irma Schluter.

Förklaringen är att Meteorologiska världsorganisationen sedan 1979 har sex listor med mans- och kvinnonamn i bokstavsordning för att döpa tropiska stormar som uppstår över Atlanten. Varje lista används i ett år, vilket innebär att namnen på årets lista kan dyka upp igen 2023.

Efter Harvey kom tidigare stormen Irene, men eftersom namn på stormar som orsakar stor skada pensioneras används inte Irene efter stormen med samma namn 2011.

Harvey och Irma? De få också gå i pension nu.
