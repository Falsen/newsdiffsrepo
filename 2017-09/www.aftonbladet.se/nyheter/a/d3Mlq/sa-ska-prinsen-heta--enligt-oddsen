Så ska prinsen heta – enligt oddsen
EMMA LINDSTRÖM

Den nyfödda prinsen namn blir William – i alla fall enligt oddsen på Betsson.

William var det tredje mest populära namnvalet för pojkar under 2016, enligt SCB:s namnstatistik.

Namnet ger 4,00 gånger pengarna på spelsajten. Gustaf och Folke står som andra och tredje mest sannolika och ger 4,75 respektive 5,00 gånger pengarna.

– Till skillnad från sina systrar valde Carl Philip och Sofia ett topp tio-namn till sin förstfödde, prins Alexander. Mycket pekar på att de fortsätter i den andan. Samtidigt är det många av våra kunder som tror att det blir en Folke, säger Robin Olenius, PR-chef på Betsson, i ett pressmeddelande.

Hovexperten Sten Hedman tror däremot inte på William, enligt TT.

– Mitt förstahandstips när det gäller namnet är Carl Johan efter den förste i Bernadotte-släkten som blev kung i Sverige, säger han till TT.

Namnet kommer att avslöjas av kungen på måndag. Då kommer kungen även att berätta vilket hertigdöme som prinsen tilldelas.

Experten tror att det bli Öland.

– Det är ju ett landskap som saknar hertig eller hertiginna – lite underligt, kan tyckas, eftersom kungafamiljen ägnar så stort intresse åt ön. De vistas ju där hela somrarna och kronprinsessan firar sin födelsedag där varje år. Så Öland skulle väl passa alldeles utmärkt, säger han till TT.
