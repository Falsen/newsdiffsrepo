Anders Borg: Det har varit en del turbulens
ADAM WESTIN

Det har gått drygt en månad sedan festkvällen som ställde livet på ända för tidigare finansministern Anders Borg.

Efter anklagelserna om bland annat sexuellt ofredande lämnade Anders Borg sina styrelseuppdrag i Bima, Kinnevik och Citigroup.

På onsdagen gjorde Anders Borg ett av sina första framträdanden efter skandalen. På Fastighetsmässan i Göteborg talade den tidigare finansministern om hur man ska lösa containerkrisen i Göteborgs hamn.

– Jag fokuserar på de uppdrag jag har. Jag har ett antal intressanta saker jag tittar på, så jag fokuserar framåt. Det är egentligen det enda man kan göra i en sådan här situation, säger Anders Borg till Göteborgs-Posten.

Under tillställningen i augusti uppges Anders Borg ha blivit mycket berusad. Festdeltagare uppgav för Aftonbladet att Borg bland annat visade könet, hotade arrangören och kallade kvinnor för ”hora” och ”slampa”. På sin Facebook-sida bad Anders Borg om ursäkt till festdeltagare som tagit illa vid sig.

Anders Borg säger till Göteborgs-Posten att han hade intressanta samtal under Fastighetsmässan, och ville inte gå närmare in på hur hans senaste månad varit.

– Det har varit en del turbulens. Jag har inte tänkt ge några mer kommentarer kring det, utan du får låta tiden gå lite grand, säger Anders Borg till GP.

Norrmalmspolisen upprättade en anmälan den 5 augusti om sexuellt ofredande, olaga hot och förolämpning. Men förundersökningen lades ned tre dagar senare, i brist på vittnen och målsäganden.
