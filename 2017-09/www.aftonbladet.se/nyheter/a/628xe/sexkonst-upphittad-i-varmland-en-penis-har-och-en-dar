Sexkonst upphittad i Värmland: ”En penis här och en där”
JONNA CLAESSON

Under förra veckan hittades två erigerade jättepenisar i trä på två olika områden i Hagfors i Värmland. Nu har det hänt igen, fast denna gång är det ett par som har samlag. Ingen har gett sig till känna och om det är samma konstnär vet man därför inte i nuläget.

– Vi har inte fått några tips på vem det kan vara. Vi vet ingenting, så det är ett mysterium och vi vet ju inte om det är samma heller.  Vi vet inte om det är samma person eller om det är någon som försöker spinna vidare på förra veckans publicitet, säger Nathalie Andersson på samhällsbyggnadsavdelningen i Hagfors.

Det älskande paret i trä och ballonger fick de flesta att vakna till ordentligt när de körde genom Hagfors på onsdagsmorgonen men kommunarbetarna ansåg att det var nedskräpning och var fort på plats för att plocka bort skapelsen.

– Det vi hittade idag det betraktar vi som bus eller nedskräpning. När vi tog ner det så var det inte så stabilt, det var väldigt känsligt och föll isär. Det var inte mycket att spara.

Nathalie säger att träpenisarna har varit vanligt förekommande för de som jobbar på parkenheten i Hagfors.

– Vi har hittat en penis här och en penis där och över lag är de alltid väldigt välgjorda, Det här är någon som lagt ner väldigt mycket tid på att tälja till dem och ibland har de varit betsade och lackade. Däremot har vi har aldrig kommunicerat ut det. Men nu har den som gör penisarna avancerat så nu måste vi ju uppmärksamma det här på något vis.

Trots att verken har varit välgjorda har man tagit bort dem från platsen och kommunen kommer gärna i kontakt med konstnären så att personen kan få tillbaka sin konst.

– Vi har den stora penisen kvar för den gick inte sönder eller så. Den finns här så därför vill vi gärna få tag på personen i fråga så att hen kan få tillbaka den.
