Brand i villa i Östhammar – en hittad död
SUSANNA HÅLLBUS

– Delar av huset är väldigt eldhärjat, säger Johan Lindén, RLC-befäl på polisen i region Mitt.

Strax innan 23 på fredagskvällen kom larmet om brand i en byggnad i Östhammar i norra Uppland. När polis och räddningstjänst kom till platsen stod en villa i lågor.

– Vi har personal från tre brandstationer på plats, säger Magnus Wallin, ledningsoperatör på Storstockholms brandförsvar.

Polisen kom inte i kontakt med en av personerna som är skrivna på adressen. Senare under natten mot lördag hittades personen död.

– En person är anträffad död. Det är en man i 50-årsåldern, säger Johan Linden, RLC-befäl hos polisen i region Mitt.

Polisen utreder händelsen som mordbrand, men enligt Johan Lindén finns i nuläget inga konkreta tecken på att branden är anlagd.

– Vi kan inte utesluta det. Och för att vi ska kunna göra polisiära åtgärder måste vi börja med en rubricering, säger Johan Lindén på polisen.

✓ Texten uppdateras.
