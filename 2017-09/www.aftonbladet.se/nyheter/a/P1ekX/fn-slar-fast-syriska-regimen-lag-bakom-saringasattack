FN slår fast: Syriska regimen låg bakom saringasattack
AFTONBLADET

Det var i april i år som staden Khan Sheikhoun i nordvästra Syrien utsattes för den dödligaste attacken i landet på över tre år.

Vid attacken släppte syriskt stridsflyg saringas över staden som ligger i Idlibprovinsen. Över 80 civila dödades, varav många av dem var barn.

I juni slog FN fast att just den förbjudna nervgasen sarin använts  och på onsdagen kom beskedet att den syriska Assad-regimen är ansvariga.

”Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde syriska flygvapnet saringas i Khan Sheikhun, vilket dödade dussintals, till största del kvinnor och barn”, står det i rapporten, som kategoriserar attacken som ett krigsbrott.

Enligt utredningen har Assadregimens styrkor använt kemvapen vid minst 27 tillfällen och regeringen har upprepade gånger förnekat att man använt sig av kemvapen och i stället skyllt på ”terrorister”.

✓ Texten uppdateras.
