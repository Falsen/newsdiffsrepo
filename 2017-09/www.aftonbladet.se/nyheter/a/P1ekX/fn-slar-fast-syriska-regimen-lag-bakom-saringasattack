FN slår fast: Syriska regimen låg bakom saringasattack
EBBA THORNÉUS

Det var den 4 april i år som staden Khan Sheikhoun i nordvästra Syrien utsattes för den dödligaste attacken i landet på över tre år.

Vid attacken släppte syriskt stridsflyg saringas över staden som ligger i den rebellkontrollerad Idlibprovinsen.

Runt 300 skadades och minst 87 civila dödades, varav många barn, av den förbjudna nervgasen som gör att andningsmuskulaturen förlamas och man kvävs till döds.

I juni konstaterade Organisationen för förbud mot kemiska vapen (OPCW)  att saringas använts och på onsdagen slog FN fast att Bashar al-Assads regeringsstyrkor låg bakom attacken.

”Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde syriska flygvapnet saringas i Khan Sheikhun, vilket dödade dussintals, till största del kvinnor och barn”, står det i rapporten, som kategoriserar attacken som ett krigsbrott.

FN-utredarna har sedan 2011 dokumenterat 33 kemiska vapenattacker i Syrien. Enligt utredningen har Assadregimens styrkor använt kemvapen vid minst 27 tillfällen och regeringen har upprepade gånger förnekat att man använt sig av kemvapen och i stället skyllt på ”terrorister”.

Gällande attacken den 4 april förnekar regeringen att man använt sig av kemiska vapen och hävdar att attackerna mot Khan Sheikhun riktades mot ett av rebellernas vapenlager – något som avvisas av FN:s utredare.

– Vi har analyserat alla andra tolkningar. Det är vår uppgift att verifiera dessa påståenden och vi har dragit slutsatsen att angreppet genomfördes av det syriska flygvapnet, säger kommissionsordföranden Paulo Pinheiro på en presskonferens.

Som svar på attacken i Idlib skickad president Donald Trump 59 Tomahawk-missiler mot en regimkontrollerad militäranläggning i Homs.
