Polis knivskuren i nacken vid Medborgarplatsen
ALEXANDRA CARLSSON TENITSKAJA

Det var strax efter 10.30-tiden som larmet kom in.

– Vi har fått in en pågående misshandel vid Medborgarplatsen. Två sjukvårdsenheter är på väg fram där, säger Mattias Malmebrand på SOS-alarm.

Enligt uppgifter till Aftonbladet är det en polis som blivit knivskuren.

Polisen i Stockholm bekräftar att en polis har skadats, men vill inte kommentera om det rör sig om en knivskärning.

Enligt uppgifter till Aftonbladet patrullerade polisen på Medborgarplatsen. En person smög sig upp bakom polismannen och högg honom oprovocerat i nacken.

Kollegan sprang ikapp den misstänkte gärningsmannen och grep honom. VId 22.30 anhölls han, på sannolika skäl misstänkt för försök till mord.

– Den misstänkte är en 17-årig man, säger Karl Jigland på Åklagarmyndighetens presstjänst.

Polisen bekräftar att attacken misstänks ha varit oprovocerad.

– Som det ser ut just nu verkar det ha varit helt oprovocerat, säger Lars Byström, presstalesperson Stockholmspolisen.

Brottsplatsen pekades först ut som Medborgarplatsen, men det justerades senare till Björns trädgård, vilket ligger på andra sidan Götgatan från Medborgarplatsen.

Vid 11.30-tiden meddelade polisen att man har inlett en förundersökning om mordförsök.

”Det är lugnt på platsen och polisen tar upp vittnesmål”, uppger stockholmspolisen på sin hemsida under förmiddagen.

Den skadade polismannen fördes till Karolinska sjukhuset. Där vårdades han för lindriga skador. Strax före klockan ett meddelade sjukhuset att polisen lämnat sjukhuset.

Säkerhetspolisen känner till ärendet och samarbetar med polisen i Stockholm.

– Vi följer utvecklingen och samverkar med polismyndigheten, säger Johanna Blomqvist, presskommunikatör på Säpo.

Vittnet Elin kom till Medborgarplatsen precis efter händelsen.

– Polisen har spärrat av hela platsen. Det satt en polisman som var skadad, han satt på marken och plåstrades om, säger hon till Aftonbladet.

Hon såg hur polisen grep en man.

– Jag kom upp från tunnelbanan när polisen släpade med en man, han såg ut att vara i 30-årsåldern, säger hon.

En person har gripits på Medborgarplatsen. Stora delar av Götgatan är avspärrad.

Enligt uppgift till Aftonbladet var polisen beordrad att övervaka demonstrationen på Medborgarplatsen och skapa trygghet för människorna där.

– Vi vet ingeting om vad som har hänt. Själv satt jag på ett möte med SSU i Söderhallarna. Jag beklagar det inträffade och hoppas att polismannen klarar sig, säger Fatemeh Khavari, talesperson för Ung i Sverige som anordnar sittstrejken på Medborgarplatsen.

⁠ Artikeln uppdateras.
