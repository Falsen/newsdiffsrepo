Peter Madsens förklaring: Nekar till att ha styckat kroppen
ADAM WESTIN

På tisdagen hölls förhandlingar i Köpenhamns tingsrätt, om den mordmisstänkte Peter Madsen skulle omhäktas eller inte.

Rätten beslutade att förhandlingarna skulle ske inför öppna dörrar. Det innebar att journalister fick delta när Peter Madsen gav sin version av vad som hände då journalisten Kim Wall dog, natten mot den 11 augusti.

Peter Madsen erkänner brott mot griftefriden i samband med att han kastat den döda kroppen i vattnet, men nekar till anklagelserna om mord.

Men rätten gick på åklagarens linje och beslutade att Peter Madsen häktas misstänkt för mord på Kim Wall. Han kommer sitta häktad i fyra veckor.

Iklädd sin välbekanta kamoflagefärgade dräkt förklarade Peter Madsen, med stadig röst, att det skedde det en olycka då Kim Wall skulle gå upp genom ubåtsluckan.

Peter Madsen var först upp på däck. Sedan ska han ha halkat på det saltvattenstänkta däcket, vilket orsakat att den 70 kilo tunga luckan slog igen och träffade Kim Wall i huvudet.

– Om jag inte hade halkat hade luckan inte fallit. Vi hade haft Kim i livet och jag hade inte suttit här i dag, säger Peter Madsen i rätten.

Peter Madsen ska ha försökt utföra första hjälpen, men snart insett att Kim Wall var död.

Han kontaktade inte polis eller andra myndigheter. Istället seglade han ut på Östersjön, där han hade tänkt ta sitt liv, berättar Peter Madsen.

–  Om jag har en olycka i samband med raketförbränning eller i min ubåt, som också är min skapelse, så kan jag inte fortsätta existerar i den världen jag existerar i. Från det ögonblicket går Raketmadsen i graven, förklarar han.

Uppfinnaren säger att det var mycket blod i ubåten efter olyckan, något han upplevde som obehagligt. Han lade sig ned för att sova i några timmar, när Kim Walls döda kropp låg i ett rum intill.

Men istället för att ta sitt liv beslutade Peter Madsen att först begrava Kim Walls kropp till havs. Enligt hans berättelse band han ihop händer och fötter med rep, för att kunna hissa upp kroppen i ubåtens torn.

– Jag ville inte att hon ska vara ombord på min resa, dit jag skulle, säger Peter Madsen.

Åklagare menar att förklaringen inte överensstämmer med den han gett för ett par veckor sedan – men Peter Madsen säger att han hållit fast vid en och samma version.

– Första natten i fängelset beslutade jag mig för att berätta hela historien för polisen, säger Peter Madsen.

Peter Madsen var märkbart irriterad när åklagare ifrågasatte att han skulle halkat ombord på ubåtsbryggan och att luckan föll ned. Han höjde rösten och frågade åklagaren om han ens sett bilder på ubåten.

– Det är inget konstigt. Ubåten är epoxi-målad, våt av saltvatten. Jag kan inte hindra det. Luckan faller ned. Det sker på en millisekund, säger Peter Madsen.

På åklagarens frågor svarade Peter Madsen att det inte skett något sexuellt mellan honom och Kim Wall, och att den enda person han någonsin haft sex med i ubåten är hans fru.

Peter Madsen säger att han kastat sin telefon i vattnet, men att han inte vet vad som blivit av Kim Walls telefon.

– Han har visat att han är beredd att förhindra efterforskning. Bland annat genom att ge olika versioner och kasta sin mobiltelefon överbord, säger åklagaren Jakob Buch-Jepsen.

Det enda som hittats efter Kim Wall är hennes överkropp. Åklagare uppger även att det var rör fastspända vid kroppen, samma sorts rör som funnits vid en husrannsakan i Peter Madsens rymdlaboratorium.

Men Peter Madsen nekar till att ha styckat kroppen.

– Hon var i ett stycke när jag begravde henne. Förutom att jag tagit av skor och strumpor, säger Peter Madsen.

– Vi har att göra med en man och en kvinna ute på en ubåt. Han säger att hon har råkat ut för en olycka. Vi känner inte till den faktiska dödsorsaken. Men det är absolut en välgrundad misstanke att han slagit ihjäl Kim Wall, och styckat kroppen, säger åklagaren Jakob Buch Jepsen.

Försvarsadvokat Betina Hald Engmark yrkade på att Peter Madsen skulle försättas på fri fot. Hon menar att han samarbetar med polisen och att han är trovärdig.

– Han har ändrat sin berättelse en gång, inledningsvis. Sedan dess har han sagt att det har skett en olycka på båten och han har begravt Kim Wall ute till havs, säger hon.

Rätten beslutade sedan att Peter Madsen ska häktas misstänkt för mord. Han ska sitta häktad ytterligare fram till den 3 oktober. Han ska även genomgå en rättspsykiatrisk undersökning.

Efter häktningsförhandlingen mötte åklagare Jacob Buch-Jepsen av ett stort pressuppbåd utanför Byretten i Köpenhamn.

– Åklagarmyndigheten och Köpenhamns polis är mycket nöjda med detta. Rätten har funnit att de föreligger en välgrundad misstanke om att han har mördat Kim Wall, sa Jacob Buch-Jepsen.

Han konstaterar dock att man ännu inte vet hur Kim Wall dött.

Men omständigheterna kring hennes död – att Madsen ändrade sin historia, att han sänkte ubåten, kastade sin mobiltelefon i havet och att Kim Walls kropp var styckad bidrar till en stark misstanke om mord.

– Det är först och främst fyndet av torson och identifikationen av Kim Wall som är avgörande, säger Jesper Buch-Jepsen.

Kommer det ske fler eftersökningar i havet?

– Det får du fråga polisen om. Jag kan säga att vi nyligen har gått ut med att vi letar efter henne. Det är väldigt viktigt att vi hittar resten av Kim Walls kroppsdelar.

Jakob Buch-Jepson konstaterar slutligen att det är ett ovanligt mordfall.

– Det är ett våldsam fall. Det är naturligtvis också sällan vi har ett fall med en styckad kropp.

Aftonbladet har sökt försvarsadvokat Betina Hald Engmark för en kommentar.
