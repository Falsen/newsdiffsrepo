Floridas guvernör: ”Vi måste överleva det här”
KERSTIN NILSSON

I rasande fart, med störtregn och vindbyar på uppemot hisnande 300 kilometer i timmen, dundrar Irma fram mot Kuba och Bahamas – för att i helgen slå till mot USA:s sydöstkust.

Och ännu har Irma inte minskat vare sig i fart eller styrka.

I takt med att allt fler rapporter om död och förintelse i Irmas spår sprider sig skräcken hos de som har det framför sig.

De som inte hade förstått eller ville förstå hur farlig en orkan av kategori fem av fem kan vara behöver inte tvivla längre – Irma kan vara den värsta orkanen på hundra år.

I Florida, Georgia, South och North Carolina har man redan utfärdat undantagstillstånd.

I södra Florida har många bensinstationer slut på bränsle, i affärerna har vattnet tagit slut och i byggbutikerna har all plywood gått åt – alla vill fylla upp sina förråd och barrikadera dörrar och fönster på sina hus.

Vid 17-tiden, svensk tid, utfärdades en så kallas hurricane watch för Florida.

Det betyder att risken att Florida ska drabbas har ökat – och det är dags att vidta förberedelser.

Floridas guvernör Rick Scott höll i samma veva ännu en presskonferens om vad som händer och hur invånarna ska skydda sig.

– Det här är ingen orkan ni kan sitta och vänta er igenom, säger Floridas guvernör med eftertryck.

– Om ni befinner dig i ett evakueringsormåde – vänta inte med att ta er ut.

Och så säger han det som kanske skrämmer mest av allt:

– Vi kan inte rädda er när orkanen väl har kommit.

Nu förstår nog alla att han inte överdriver när han talar om en ”dödlig stormkraft och livshotande vindar”.

– Vi kan förvänta oss detta längs hela östkusten, säger Floridas guvernör, enligt The Guardian.

– Titta på orkans storlek. den är enorm, säger Rick Scott.

– Den är större än hela vår stat och kan ha stora och livshotande effekter på båda kusterna, kust till kust. Guvernören poängterade också att Floridabor på västkusten kan inte slå sig till ro och känna sig säkra – även de kommer att drabbas och orkanen kan hela tiden ändra väg.

Han har rekvirerat presenningar, vatten, barnmat, lastbilar, personal och utrustning, men efterlyser ännu fler frivilliga som vill hjälpa till med sandsäckar och akutboenden - tusentals fler behövs, menar guvernören.

– Vi kommer att ha avstängda elledningar, vi kommer att ha bråte, vi kommer att ha allt det som är typiskt i en sådan här situation, säger Rick Scott.

Längst söderut, i Key West har redan 31 000 människor evakuerats.

Problemet är att man ännu inte riktigt vet exakt var Irma kommer att slå till mot fastlandet – och i vilken styrka.

Ännu, efter flera dagar, kategoriseras Irma som en orkan av kategori fem, den värsta.

På lördag väntas Irma nå Florida – men innan dess kommer Kuba och ögruppen Bahamas att drabbas.

Där har man redan evakuerat boenden på sex öar söder om huvudstaden Nassau - det är den största evakueringen i Bahamas historia.

I Nassau kommer flygplatsen också att stängas under torsdagskvällen – vid 14-tiden på fredagen, svensk tid, väntas orkanen slå till.

På Bahamas har Irma redan skördat sitt fösta dödsoffer - den 16-årige surfaren Zander Venezia. Han lockades ut av de enorma vågorna, på sex, sju meter, men kraften i vågorna var för stor – han slungades mot ett rev och bröt nacken.
