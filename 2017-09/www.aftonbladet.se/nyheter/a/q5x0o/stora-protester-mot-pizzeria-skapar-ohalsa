Stora protester mot pizzeria: ”Skapar ohälsa”
VIKTOR ADOLFSSON

I Värsås i Skövde kommun bor knappt 600 invånare. Nu har flera av dem, såväl ungdomar som föräldrar och pensionärer, valt att protestera mot planer på att öppna en pizzeria.

”Vi kommer alla med stor sannolikhet att äta pizza oftare än förut, vilket i längden skapar ohälsa. Barn behöver allt annat än mer av den typen av mat”, skriver invånarna i ett brev till Miljösamverkan Östra Skaraborg.

Enligt Skaraborgs Allehanda menar invånarna att en pizzeria skulle kunna bli en mötesplats för ungdomar. Istället förespråkas en ny fritidsgård.

Den stora delen av kritiken handlar dock om att brevskrivarna anser att framför allt de ungas hälsa riskeras om de äter pizza oftare.

”Idrottsklubben jobbar redan med att hålla kvar de barn vars kroppar utgör svårigheter i fysiska aktiviteter, vilket de ska ha en eloge för”, står det i brevet.
