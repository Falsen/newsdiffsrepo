Kvinna misstänks ha våldtagits på hotell i Stockholm
GUSTAF TRONARP

Vid 01-tiden på lördagsnatten larmades polisen till Waterfront Hotel i närheten av Centralstationen i Stockholm.

Där ska en kvinna i 25-årsåldern ha utsatts för en våldtäkt. En person har gripits.

– Jag kan bekräfta att det finns ett ärende med rubriceringen våldtäkt och att person är gripen, säger Carina Skagerlind, presstalesperson vid Stockholmspolisen.

Kvinnan ska ha slagit larm till hotellets personal, som tillkallade ordningsvakter och polis.

Enligt uppgifter till Aftonbladet är den gripne en man i 40-årsåldern. Både han och kvinnan ska vara turister på tillfälligt besök i Stockholm.

Det vill dock inte Carina Skagerlind bekräfta.

– Jag kan inte säga mer än jag redan sagt. Det är både av hänsyn till utredningen och brottsoffret, säger hon.

Rummet där övergreppet ska ha ägt rum spärrades av och bevakades under söndagen av polis. En teknisk undersökning har genomförts.

Några närmare omständigheter om vad som hänt är inte kända.
