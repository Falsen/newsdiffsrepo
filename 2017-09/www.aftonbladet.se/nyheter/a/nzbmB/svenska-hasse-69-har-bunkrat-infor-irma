Svenska Hasse, 69, har bunkrat inför Irma
KERSTIN NILSSON

I kväll vid 20-tiden lokal tid – omkring klockan tre i morgon bitti svensk tid – beräknas orkanen nå Dominikanska republiken, där Hasse Åhs befinner sig.

Han bor i ett hus, som han delar med några vänner, omkring 20 minuter från hamnen i huvudstaden Santo Domingo.

– Visst är jag lite orolig, men det hade nog varit värre om jag hade bott nere vid vattnet, säger han i telefon.

Han sitter och dricker sitt morgonkaffe – och från den klarblå himmelen skiner solen.

Inte en vindpust – än så länge.

– Nej, det är helt stilla och det är det som är så märkligt. Det ändras fort, det är som att knäppa med fingrarna bara, säger Hasse Åhs.

Precis som många andra har han bunkrat vatten och mat inför Irmas ankomst.

– Jag var nere vid supermercadon i går. Där var det kaos. Det var packat med folk som fyllde vagnarna, säger Hasse.

Nuhar han mat och vatten så det räcker i några dagar.

– Jag har väl så det räcker i fyra, fem dagar, säger han.

Under dagen ska han och de andra se över huset och vad de kan göra för att skydda sig.

Men så orolig för egen del är han inte, Hasse Åhs.

– Nej, jag tror inte att faran är så stor för vanliga villor och höghus, det är värre i de fattiga kvarteren, där taken bara ligger ovanpå, säger han.

Sedan fem år bor han till och från i Dominikanska Republiken. Annars har han fortfarande sin hemvist i Sverige, där han i många år har arbetat som manager för pianisten Lars Roos och även andra artister, som Sven-bertil taube och Kjell Lönnå.

– Lars roos och jag jobbar fortfarande tillsammans, en månad varje år har vi kyrkoturné, säger Hasse Åhs.

Under dagen kommer han hålla sig hemma i huset och följa rapporteringen om Irmas framfart via datorn.

– Vi kan inte göra så mycket annat än att stänga in oss – och hålla i hatten, säger Hasse Åhs.
