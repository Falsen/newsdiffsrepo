Granne åtalas efter staketbråk i Roslagen
LILIAN ANDERSSON

Den 69-åriga Stockholmskvinnan har uppgett i förhör att hon tidigare haft ett gott förhållande till sin granne, hennes fritidshus ligger i ett lugnt och fridfullt område i Roslagen utanför Norrtälje.

Deras relation ska ha försämrats för några år sedan då grannen skaffade sig en sambo. Det blev bråk om tomtgränsen. 69-åringen tog dit en lantmätare som satte ut två nya punkter för att markera den. Kvinnan drog ett snöre längs punkterna och lät bygga ett staket på insidan av den.

– Grannens sambo accepterade inte det utan blev väldigt upprörd, har målsägande sagt.

Sambon ansåg att staketet bland annat blockerade det gemensamma elskåpet och att det inte fanns plats att arbeta runt elskåpet. Därefter ska hennes staket ha utsatts för skadegörelse vid upprepade tillfällen, staketets stolpar rycktes upp och kastades in på hennes tomt och det uppstod skador.

Målsägande polisanmälde skadegörelsen men utredningen lades ned. Skadegörelserna fortsatte och till slut brydde hon sig inte om att bygga upp ett nytt staket.

– Jag kände mig maktlös och kränkt att få staketet nedrivet hela tiden.

Grannfejden fick hennes livssituation att kraftigt försämras. Den förstörde trivseln, hon kunde aldrig koppla av och njuta av sitt boende.

– Jag mår väldigt dåligt varje gång jag ska ut till huset, jag vet inte vad som ska möta mig då.

För att få slut på trakasserierna, och bevis för att de existerade, tog hon grannsambon på bar gärning då hon rev ned staketet i april förra året – och filmade det.

En annan granne blev vittne till händelsen, iakttagelserna ingår i bevisningen:

– Jag vet vad jag såg och är säker, sambon ryckte upp en staketstolpe närmast proppskåpet och slängde in den på målsägandes tomt. Fyra stolpar slets upp.

Målsägande har yrkat på 100 000 kronor i ersättning för bygge av nytt staket.

Enligt den 47-åriga kvinnans försvarare, advokat Anna-Karin Sörman, saknas det stöd och uppsåt i utredningen för att någon skadegörelse ska ha skett.

Parterna har olika uppfattningar om på vilken mark staketet ligger.

47-åringen har medgett att hon lyft några stolpar för att komma åt vattenledningen som ligger under deras mark.

– Staketstolpen sitter ytligt i marken och är inte cementerad, för det fall den har lyfts ur har den enkelt kunnat återplaceras i marken, har advokaten sagt.
