Sofia och Carl Philip har lämnat sjukhuset med lilla prinsen
GUSTAF TRONARP

Klockan 11.24 på torsdagen kom han till världen, Sofia och Carl Philips andra barn.

Vid en pressträff på Danderyds sjukhus några timmar senare avslöjade den glädjestrålande tvåbarnspappan att de fått en son – och Sverige en ny prins.

Carl Philip assisterades av förlossningsläkaren och barnmorskan när han skulle måtta bebisens längd.

– Förlossningen gick jättebra, och vi är väldigt glada, sa Carl Philip.

På fredagseftermiddagen kunde familjen lämna sjukhuset. De vilar nu ut i hemmet på Villa Solbacken på Djurgården.

– De är hemma och alla mår jättebra, säger hovets informationschef Margareta Thorgren.

Vad ska de göra under helgen?

– Det har jag ingen information om, säger Thorgren, och fortsätter:

– Men på måndag äger flera viktiga händelser rum. Då är det först vittnesceremoni på slottet, sedan konselj då kungen meddelar prinsens namn och hertigdöme. Därefter väntar tacksägelsegudstjänsten Te Deum.

Vet du vad prinsen ska heta?

– Nej, det är något som hemlighålls in i det sista, även om jag får veta det lite innan medierna.

Vilka namn hoppas du på?

– Det är den stora frågan. Jag är säker på att det kommer att bli väldigt fina namn, men folk kommer säkert ha synpunkter. Det är roligt att människor är engagerade.

Hur har prinsparet reagerat på alla lyckönskningar som de fått?

– De känner en enorm tacksamhet.

Även om Margareta Thorgren inte vill uppge vad den nyblivna tvåbarnsfamiljen ska göra i helgen så står det klart att Carl Philip ska köra bil – och det snabbt.

Prinsen kommer som planerat att delta i mästerskapsracet Swedish GT i Anderstorp utanför Gislaved. Carl Philip ligger på tredje plats i tävlingen. Hade han stått över helgens race skulle han inte längre haft någon chans på slutsegern.
