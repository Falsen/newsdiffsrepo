Uppgifter: Nordkorea förbereder avfyra ny robot
CHRISTOFFER NILSSON

Spänningen på Koreahalvön har eskalerat kraftigt efter nya tester från nordkoreanskt håll.

Helgens kärnvapentest med en vätebomb har lett till kraftfulla fördömanden världen över.

Nu menar sydkoreansk militär att Nordkorea tycks stå redo att skjuta upp en   ballistisk robot.

Enligt uppgifterna kan det röra sig om en långdistansrobot.

– Vi fortsätter se tecken på ytterligare robotuppskjutningar. Vi förväntar oss också att Nordkorea skulle kunna avfyra en interkontinental ballistisk missil, säger Chang Kyung-soo, talesperson vid Sydkoreas försvarsdepartement, enligt Reuters.

Det framgick inte när en eventuell uppskjutning bedömdes kunna inträffa.

Vätebomben som detonerade i helgen ska ha haft en sprängladdning på 50 kiloton, vilket är flera gånger kraftigare än Hiroshimabomben.

Enligt tidigare uppgifter ska bomben kunna placeras på en långdistansrobot.

Den 29 augusti, dagar före vätebombstestet, provsköt Nordkorea en robot över japanskt territorium.

Sydkorea och USA har kommit överens om ett militärt svar mot Nordkorea. Enligt AFP kommer man utöka antimissilförsvaret.

Efter Nordkoreas vätebombstest svarade Sydkorea även med att provskjuta en ballistisk missil.

Under måndagen håller FN:s säkerhetsråd ett krismöte med anledningen av Nordkoreas agerande.

Schweiz har erbjudit sig att medla i konfliktsituationen.

–  Det är verkligen tid att sätta sig ned vid bordet. Stora krafter har ett stort ansvar, säger president Doris Leuthard enligt Reuters.
