Experten: ”Sårbara grupper blir ännu mer utsatta”
CHRISTOFFER NILSSON

Kajsa Nordmark, verksamhetsansvarig för humanitära insatser på Myndigheten för samhällsskydd- och beredskap (MSB), följer rapporterna från Karibien noga.

Förra året var hon i Haiti och arbetade med konsekvenserna av orkanen Matthew.

– Folk på öarna håller andan och man har satt igång sina beredskapsplaner. Det är fortfarande informationsbrist så det är svårt att säga vilka skador det kommer bli. Samhällena försöker barrikadera sig och skydda sig för den här orkanens framfart, säger hon.

Det är den andra allvarliga orkanen på kort tid som dragit in från Atlanten mot landsområden. I Texas, USA, stiger dödssiffran ännu efter orkanen Harvey. För ett par dagar sedan uppgav myndigheterna att 60 liv hade skördats.

Enligt Kajsa Nordmark är det generellt sett en stor skillnad på levnadsstandarden på många av de nu drabbade öarna jämfört med den amerikanska delstaten.

– Här pratar vi om många öar med en ganska sårbar befolkning och där man bor i väldigt enkla typer av hus, ofta med plåttak som lätt blåser av och med dåliga väggar. Några dagar i regn utan tak över huvudet får hälsoeffekter och även förnödenheter man kanske bunkrat upp blir förstörda. Det är en klar skillnad i standard jämfört med Texas, säger hon.

Hur lång tid framöver kan man se effekterna av ett sånt här oväder?

– När jag var i Haiti förra året i samband med orkanen Matthew var det fortfarande inte fullt återuppbyggt efter jordbävningen 2010. Vissa länder har svårare att få igång återuppbyggnaden och komma upp till normal standard. Drabbas Haiti igen blir det ett väldigt hårt slag mot landet. Förra året slog orkanen ut bananplanteringar till exempel. Mycket av den småskaliga fiskeriverksamheten slogs ut. Det folk lever på blir utslaget. Redan sårbara grupper blir ännu mer utsatta. Det är väldigt utmanande, säger hon.
