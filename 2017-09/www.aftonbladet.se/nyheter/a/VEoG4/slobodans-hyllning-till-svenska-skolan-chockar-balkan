Slobodans hyllning till svenska skolan chockar Balkan
JONNA CLAESSON

För ett år sedan flyttade Slobodan Mufić och hans familj till Skövde från Kroatien. Slobodan skulle plugga svenska, hans fru skulle arbeta som läkare och deras elvaåriga dotter börja skolan i årskurs fem. Men när ett första möte med Lundaskolan ägde rum blev ingenting som familjen hade tänkt sig.

– Vi hade förväntat oss en massa problem och hinder när hon skulle registreras och skolas in, men man kan säga att vi möttes av motsatsen.

Så i år, när hans dotter skulle börja sjätte klass, bestämde sig Slobodan för att dela med sig av mötet med rektorn och inskolningen i ett inlägg på Facebook. I inlägget återgav han samtalet med rektorn och skrev bland annat om det att man får böcker och pennor gratis i skolan och att man inte behöver ha med sig matsäck för att lunchen är gratis.

Jag: Vad behöver Leona ha med sig till skolan?Han: Ingenting. Böcker, skrivböcker, pennor, suddigum, pennvässare, linjal, färgpennor. Allt ska hon få här. Hon måste bara hålla koll på att batteriet på iPaden inte laddas ur.Jag: Betyder det att vi måste köpa en iPad till henne?Han: Nej, hon kommer att få iPad i skolan, så att det blir lättare med översättningar och undervisningen, men hon måste själv hålla koll på batterietJag: Ska barnet ha med sig mat till skolan? Han: Det behövs inte, frukosten är från 7.30, lunch 12.00. Varje dag har vi två menyer, en med kött och en vegetarisk.Jag: Borde vi tala svenska med Leona hemma ibland?Han: Inte alls. Hemma bör ni tala kroatiska. Inte bara det, det vore bra om hon läser kroatiska en dag i veckan som hemspråksundervisning.Jag: Finns det någon som undervisar i kroatiska?Han: Inte i vår skola, men hemspråksundervisning i kroatiska är på torsdagar från 16.00 i Eriksdalsskolan.Jag: Det är på andra sidan stan.Han: Det är inga problem, vi beställer taxi.Jag: Taxi?Han: Ja, den kommer att vänta på parkeringen varje torsdag 15.45 och köra hem henne direkt efter undervisningen, skrev han i inlägget.

– På bara några timmar blev inlägget viralt och morgonen efter pratade hela Balkan om inlägget.

I början blev Slobodan förvånad över intresset för inlägget, inte minst sagt när medier från hela regionen hörde av sig och ville intervjua honom om skolsystemet i Sverige.

– Det var då jag insåg att människor i Kroatien och närliggande länder faktiskt bryr sig om deras barns utbildning och framtid. Det kändes som att jag ”öppnade” deras ögon och fick dem att fundera över vad de får för sina skattepengar, säger han.

Reaktionerna på inlägget har blivit många, de allra flesta är positiva men många vågar inte lita på att Slobodans bild av Sverige stämmer.

– 90 procent av reaktionerna är positiva och 10 procent hävdar att jag ljuger. Det var många som inte trodde på att ett invandrarbarn kunde få sådan omsorg från det svenska samhället. Sedan var det några som trodde att jag skrev inlägget för att håna Kroatien.

Inlägget har även bidragit till en diskussion om huruvida den svenska skolan är bra eller inte.

– Jag vet att allt min dotter fått i skolan inte har varit gratis utan är finansierat av svenska skattebetalare och att skolan inte är bäst i världen. Men jag vill understryka att människor i Kroatien också betalar skatt och att de ändå inte har samma service. Det var därför vi kom till Sverige och det är vi tacksamma för.
