Nordiska motståndsrörelsen får inte demonstrera på Avenyn
ADAM WESTIN

Den nazistiska Nordiska motståndsrörelsen har ansökt om tillstånd att anordna en allmän sammankomst i Göteborg, på lördagen den 30 september.

Sammankomsten sammanfaller med den årliga bokmässan i Göteborg, och polisen har även tagit emot en ansökan från SSU om en manifestation mot nazism samma dag.

NMR får tillstånd att demonstrera. Rörelsen hade ansökt om att få tåga längs paradgatan Kungsportsavenyn, men polisen avslår denna begäran. Sluttiden blir tidigare än vad NMR ansökt om, och färdvägen ändras. Detta med hänvisning till hot- och riskbedömningen som har gjorts av Polismyndigheten.

Nordiska motståndsrörelsen får anlända till samlingsplatsen på Skånegatan tidigast klockan 12, och avfärd ska ske senast klockan 13. Sedan skall färdvägen gå via Sten Sturegatan, Parkgatan och Slussgatan för att sedan anlända till Gustav Adolfs torg, där demonstrationen ska avslutas senast klockan 16.

Enligt Erik Nord, polisområdeschef i Storgöteborg, kommer myndigheten arbeta offensivt för att beivra brott och ordningsstörningar.

– Våra poliser utrustas med kroppskameror för att vi även i efterhand ska kunna göra bedömningar av både brottsliga handlingar och ordningsstörningar.
