Grannen Stefan ryter till mot Victorias och Daniels fest
KARIN AHLBORG

Överraskningsfesten för att fira kronprinsessan Victorias 40-årsdag var glamorös med gäster som Peter ”Foppa” Forsberg, prins Haakon och prinsessan Märtha Louise från Norge, mat lagad av kockar från Operakällaren och så musik natten lång.

Drygt 500 meter från Haga slott där festen hölls bor Stefan Sahl på Andersvägen.

Han tvingades ta del av festen mot sin vilja eftersom den genomträngande musiken höll honom vaken hela natten.

– Sista gången jag såg på klockan var den 10 över 5 på morgonen och ljudet hade inte mattats av alls.

Det brukar vara lugnt och stilla i området och Stefan Sahl kan inte påminna sig om att det varit något liv vid Haga slott tidigare.

– Det är klart att man ska få ha kalas en lördagkväll men det normala är att man dämpar ljudet vid 12-tiden. Jag skulle aldrig kunna ha en sån fest hemma hos mig utan att någon ringde polisen.

Om polisen har fått påringningar om den störande musiken är inte helt klarlagt.

– Vi har inte fått några påringningar under natten såvitt vi kan se nu och vi har i vart fall inte skickat dit några bilar, säger Anna Westberg vid polisens regionledningscentral.

Aftonbladets fotograf som bevakade festen från långt håll lämnade platsen strax efter 3 och bekräftar att musiken dånade över området då.

Hovets informationschef Margareta Thorgren säger att hovet inte kommenterar en privat fest.

Stefan Sahl är djupt besviken på kronprinsessparet:

– De låter ju påskina att de är helt vanliga, omtänksamma människor. Tydligen är det bara en fasad. När det gäller deras egna privata vanor så tas det ingen hänsyn utan man kan utan vidare störa en mindre stadsdel en hel natt. Vi borde kunna förvänta oss något bättre från en blivande statschef.
