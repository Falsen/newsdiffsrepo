Inbrottstjuvar bröt sig in på katthem – flera katter försvunna
JONNA CLAESSON

Natten mot måndag var det inbrott på katthemmet i Oskarshamn. En eller flera personer har brutit sig in i byggnaden och förstört saker i hopp om att finna värdesaker.

- Vi i personalen är i ständig chock. När jag kom imorse blev jag helt skärrad. De har förstört allt för att hitta någonting av värde, men vi har inga värdesaker här. Vi har inte ens lite kontanter. Det enda som är av värde hos oss är våra älskade katter.

Oavsett vad, så är det är inte värdesakerna som plågar personalen. Inbrottstjuvarna har även klippt sönder stängslet till en utegård där omkring femton katter befann sig under inbrottet och flera av dem har nu rymt.

- Jag var inne med plasthandskar och stängde igen så att inte fler katter ska rymma. Däremot har jag inte haft möjlighet att se vilka katter det är som fattas då vi väntar på polisens tekniker nu.

På katthemmet är det just nu högsäsong och ett 30-tal katter finns i verksamheten. Runt hälften av dem har tillgång till den utebur där tjuvarna bröt sig in.

- Jag förstår inte hur människor kan göra såhär. Katterna har precis kommit till oss och är i tryggt förvar, sedan kommer någon och rotar runt i deras hem. De katter som är ute på fri tass måste vara jätterädda.

Katthemmet  delade med sig av händelsen i ett inlägg på Facebook där de bad om hjälp från allmänheten för att lokalisera de katter som har rymt.

”Hur kan man göra såhär???? Vi måste snabbt försöka lokalisera våra förrymda katter. Finns det några som har fällor som vi kan låna och försöka fånga in våra älsklingar med?

Vi får inte röra något förrän polisen varit här så det kommer efterlysningar på katterna i ett senare skede”, skrev hon i inlägget.

- Vi är en ideell organisation och det här kommer kosta oss jättemycket. Dels måste vi fixa burar så att vi kan fånga in katterna, dessutom måste vi fixa människor som kan vakta burarna under tiden. Sedan få i ordning allt som blivit förstört. Vi måste helt enkelt se över hur vi ska gå vidare.
