USA: ”Nordkorea ber om krig”
JOAKIM MAGNÅ

Nordkoreas sjätte – och hittills kraftigaste – kärnvapentest har fördömts världen över. Efter att diktaturen detonerat, vad som tros vara, en vätebomb på söndagen begärde USA, Storbritannien, Frankrike, Japan och Sydkorea ett krismöte i FN:s säkerhetsråd, för att diskutera nya åtgärder mot Pyongyang.

Enligt Sydkoreas säkerhetstjänst uppges Nordkorea dessutom förbereda uppskjutningen av ytterligare en långdistansrobot.

Nikki Haley, USA:s ambassadör i säkerhetsrådet, påpekade under krismötet att alla försök till förhandlingar och samtal med Nordkorea misslyckats.

– Vi har haft tålamod, men trots goda intentioner har det inte fungerat, säger hon på mötet.

Haley uppmanar säkerhetsrådet att vidta ”starkast möjliga åtgärder” mot Nordkorea.

– Krig är aldrig något som som USA vill ha, vi vill inte ha det nu, men vårt folks tålamod är inte obegränsat.

Japan uppmanade innan måndagens möte säkerhetsrådet att enas om ett utkast på en ny resolution med nya sanktioner för att straffa Nordkorea för provokationerna.

– Vi kan inte slösa mer tid. Nordkorea ska känna pressen – att det blir konsekvenser om de fortsätter på den inslagna vägen, sa Japans FN-ambassadör Koro Bessho, enligt AFP.



Texten uppdateras
