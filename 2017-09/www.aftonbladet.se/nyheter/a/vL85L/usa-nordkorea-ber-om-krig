USA i FN: ”Nordkorea ber om krig”
JOAKIM MAGNÅ

Nordkoreas sjätte – och hittills kraftigaste – kärnvapentest har fördömts världen över. Efter att diktaturen detonerat, vad som tros vara, en vätebomb på söndagen begärde USA, Storbritannien, Frankrike, Japan och Sydkorea ett krismöte i FN:s säkerhetsråd, för att diskutera nya åtgärder mot Pyongyang.

Enligt Sydkoreas säkerhetstjänst förbereder dessutom Nordkorea avfyrningen av ytterligare en långdistansrobot.

Nikki Haley, USA:s ambassadör i säkerhetsrådet, påpekar under det extrainkallade mötet att alla försök till förhandlingar och samtal med Nordkorea misslyckats – och att ”nog är nog”. Hon säger att landets ledare Kim Jong-un ”ber om krig”.

– Vi har haft tålamod, men trots goda intentioner har det inte fungerat. Trots våra ansträngningar är Nordkoreas kärnvapenprogram mer avancerat och farligare än någonsin, säger hon på mötet, som inleddes vid 16-tiden, svensk tid.

Haley uppmanar säkerhetsrådet att vidta ”starkast möjliga åtgärder” mot Nordkorea. Hon uppger att USA kommer att föreslå en ny resolution med sanktioner som kan förhandlas under veckan och beslutas nästa måndag.

– Krig är aldrig något som som USA vill ha, vi vill inte ha det nu, men vårt folks tålamod är inte obegränsat, säger hon.

– Bara de hårdaste sanktionerna kommer att möjliggöra en diplomatisk lösning.

Nikki Haley förklarar att USA kommer att se ”varje land som gör affärer med Nordkorea” som stöd till landets strävan att utveckla kärnvapen.

President Donald Trump twittrade nyligen i samma anda.

”USA överväger, utöver andra alternativ, att stoppa all handel med länder som gör affärer med Nordkorea”, skriver han.

Liu Jieyi, Kinas FN-ambassadör, förklarar att situationen på Koreahalvön försämras ständigt, dag för dag, och faller in i ”en ond cirkel”, skriver AFP. Han uppmanar till dialog och nya förhandlingar.

– Problemet på halvön måste lösas på fredlig väg. Kina kommer aldrig att tillåta kaos och krig på halvön, säger han.

Även Rysslands representant i säkerhetsrådet Vasily Nebenzya förespråkar en fredlig lösning och att ”hålla huvudet kallt”.

– En långvarig lösning kan endast nås genom diplomatiska kanaler, säger han, enligt Reuters.

Kina och Ryssland föreslår att USA och Sydkorea ska upphöra med sina gemensamma övningar i utbyte mot att Nordkorea pausar sitt robot- och kärnvapenprogram.

Nikki Haley avvisar idén.

– När en skurkstat har kärnvapen och en långdistansrobot riktad mot dig, backar du inte och sänker garden. Ingen gör det. Och särskilt inte vi, säger hon på säkerhetsrådets möte, enligt AFP.

Japan uppmanade innan måndagens möte säkerhetsrådet att enas om ett utkast på en ny resolution med nya sanktioner för att straffa Nordkorea för provokationerna.

– Vi kan inte slösa mer tid. Nordkorea ska känna pressen – att det blir konsekvenser om de fortsätter på den inslagna vägen, sa Japans FN-ambassadör Koro Bessho, enligt AFP.

Också länder som Frankrike, Storbritannien och Italien ställer sig bakom nya sanktioner.

Sydkorea har som svar på Nordkoreas senaste kärnvapentest genomfört en militärövning med ballistiska robotar. Sydkorea kommer även att förstärka med ytterligare fyra enheter av det amerikanska robotförsvarssystemet THAAD. I nuläget finns två enheter norr om Seoul.

Donald Trump och Sydkoreas president Moon Jae-In har enats om att ta bort taket för hur kraftfulla stridsspetsar sydkoreanska robotar kan bestyckas med, skriver nyhetsbyrån Yonhap. Beslutet fattades under ett telefonsamtal på måndagen.

Sydkorea har tidigare begränsats till stridsspetsar på maximalt 500 kilo, enligt ett bilateralt avtal med USA från 2001.

► Texten uppdateras
