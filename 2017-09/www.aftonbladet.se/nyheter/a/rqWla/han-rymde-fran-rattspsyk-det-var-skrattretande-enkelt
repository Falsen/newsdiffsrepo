Han rymde från rättspsyk: ”Det var skrattretande enkelt”
GUSTAF TRONARP

På ett fik i ett samhälle någonstans i Mellansverige sitter en man som är på rymmen.

Han är klädd i en svart huvtröja. Håret är kortklippt. Runt ena handleden har han ett armband. På fingrarna sitter flera ringar.

I den här artikeln kallar vi mannen Mats, men egentligen heter han något helt annat. Mats har varit en rymling i lite drygt en vecka. Polisen är efter honom, och han kuskar ständigt runt mellan olika ställen. Ändå hävdar Mats att han mår mycket bra.

– Jag börjar få tillbaka livsglädjen och hoppet, säger han.

Det var på nationaldagens morgon som Mats bestämde sig för att rymma från Rågårdens rättspsykiatriska klinik utanför Göteborg.

Dagen före hade en läkare sagt att han kunde få tillbaka den medicin mot ADHD som han tidigare använt. Detta var dock på villkor att Mats gick med på att få psykofarmaka injicerat.

– Det sa jag ja till, men sedan kom de och sa att jag skulle ta tabletter också. Det hade ingen informerat mig om. Jag kände mig grundlurad, de respekterade inte vår överenskommelse.

Mats bad en annan intagen om hjälp med att fly från anstalten. Framåt kvällen skred de till verket. De lyckades båda två ta sig ut på en av rastgårdarna, trots att patienterna egentligen bara får vistas där en och en. Runt gårdarna finns väggar av säkerhetsglas. Mats utnyttjade en av dem för att ta sig ut.

– Jag ställde mig på den intagnes axlar och kunde då få grepp om första listen på glasväggen. När jag väl hade fått det så kunde jag klättra rätt upp på taket.

Där kom dock nästa svårighet: Mellan taket och marken på utsidan är det flera meter.

– Det var rätt högt upp, och stuprören var rundade så det gick inte att klättra på dem. Men det hängde en stor och tjock elkabel som jag kunde svinga mig i för att slippa det värsta fallet.

Mats skadade ena foten när han landade, men annars klarade han rymningen oskadd. Enligt honom var allt över på runt 30 sekunder. Mats dömer ut säkerheten på Rågården som bristfällig.

– Det var så enkelt att rymma att det är skrattretande. Jag hade aldrig kunnat tro att det skulle vara så lätt att ta sig ut.

I närheten av kliniken mötte han upp några vänner som hjälpte honom att ta sig därifrån.

– Vi hade fri tillgång till internet och telefon, så det var inte svårt att planera det.

Men all kommunikation kan väl övervakas?

– Ja, men jag tror inte att de gör det hela tiden. Dessutom finns det koder som jag och mina bekanta använder. Man har lärt sig en del genom åren.

Mats har en lång historia av kriminalitet och missbruk bakom sig. Han har tillbringat över ett decennium av sitt runt 40-åriga liv på olika anstalter för vålds- och narkotikarelaterad brottslighet.

2011 dömes Mats till sluten rättspsykiatrisk vård för mordförsök på en anhörig. Domstolen ansåg att han drabbats av en psykos som orsakats av drogmissbruk.

Mats har aldrig accepterat den bedömningen, och han är mycket kritisk till hur rättspsykiatrin har behandlat honom. Det är en starkt bidragande faktor till rymningsbeslutet.

– Jag har råkat ut för så hemska saker och fått så mycket hemska mediciner. När undersökningen gjordes var jag en väldigt arg och hatisk människa, men jag är ingen farlig person och jag är inte sjuk.

Det var efter att Mats läst nyhetsrapporteringen om rymningen som han hörde av sig till Aftonbladet. Han gick med på att träffas på villkor att vi håller hans identitet och platsen för mötet hemlig.

– Jag bedöms som en lågriskpatient, så polisen letar inte efter mig särskilt aktivt. Men om jag skulle återfalla i brott skulle de kunna hitta mig på nolltid. Det finns alltid elektroniska spår, och jag har inte möjlighet att skydda mig till 100 procent.

Mats förhoppning är att han ska kunna inleda en ny dialog med läkarna på Rågården – trots att han är på rymmen. Målet är att bli friskförklarad.

– Jag har ringt till min kontaktperson på kliniken och jag vill verkligen få igång en bra process.

Men det kommer ju inte att tala till din fördel att du gett dig av?

– Nej, det inser jag också. Men jag tror att alla skulle ha agerat likadant i min situation.
