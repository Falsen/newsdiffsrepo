Obama planerar Facebook-kupp mot Trump
SIMÓN BUSTAMANTE

USA:s president Donald Trump tänker riva upp statliga programmet Daca, som skyddar illegala migranter som kommit till landet som barn, uppger Politico.

Daca, eller Deferred Action for Childhood Arrivals, implementerades 2012 genom en exekutiv order av förra presidenten Barack Obama och möjliggör för unga migranter som kommit till USA före sin sextonde födelsedag att få stanna i landet och arbeta lagligt.

Enligt Politico har Trump brottats i flera månader med huruvida han ska skrota Daca och har tidigare sagt att han inte vill deportera de cirka 800 000 illegala migranter som kvalat in för programmet – även kallade ”dreamers” eller drömmare. Så sent som i april ska han ha sagt att de kan ”vara lugna”.

Men enligt Politicos källor ska justitieminister Jeff Sessions ha övertygat presidenten om att avsluta programmet, eftersom Daca anses författningsvidrigt i och med att Barack Obama ensidigt implementerade programmet i stället för att låta förslaget gå genom amerikanska kongressen.

Vita huset planerar därför att fördröja skrotandet av Daca med ett halvår, så att kongressen hinner få ihop ett nytt lagförslag som ska ersätta programmet.

Men skrotandet av Daca har möts av starkt motstånd från både republikaner, demokrater och näringslivet – samt ingen mindre än programmets upphovsman själv.

Under Obamas sista pressträff antydde förra presidenten att han tänkte höja rösten om Trump planerade att skrota hans program, som i praktiken ger unga papperslösa amnesti. Obama sade sig rent av vara moraliskt tvungen att uttrycka sitt motstånd i just den här frågan, uppger Politico.

Trump förväntas komma med ett officiellt besked på tisdag. Enligt webbtidningen kommer Obama efter det att publicera ett uttalande på Facebook och Twitter, där förra presidenten har över 94 miljoner följare. Detta tänker han göra för att lyfta frågan och väcka opinion, vilket går emot den oskrivna regeln att tidigare presidenter inte lägger sig i eller uttalar sig om sina efterträdares politiska beslut.

Men det är som sagt inte bara förra presidenten som uttryckt missnöje med Donald Trumps planer – utan även republikaner.

Enligt en källa nära administrationen ska Vita huset ha informerat talman Paul Ryan om presidentens beslut på söndagsmorgonen lokal tid. Ryan sa så sent som i fredags under en radiointervju att Trump inte bör skrota Daca och att kongressen bör agera i frågan. Talmannen har fått uppbackning av Utahs republikanske senator Orrin Hatch.

Demokratiske senatorn Bernie Sanders har twittrat att om Trump beslutar att skrota Daca så ”är det ett av de fulaste och grymmaste beslut som någonsin tagits av en president i modern tid”.

Apples vd Tim Cook har twittrat att 250 av hans anställda är så kallade drömmare. ”De förtjänar vår respekt som jämlikar och en lösning grundad i amerikanska värderingar”, twittrar Cook.

Flertalet republikaner står enligt Politico bakom skrotandet av programmet, eftersom Daca anses vara just författningsvidrigt. Tio republikanska delstater har även hotat att stämma staten för programmet och resonerar att Obama missbrukade sin makt med sin exekutiva presidentorder 2012.

Samtidigt menar flera republikanska lagstiftare, bland annat Floridas senator Marco Rubio, att amerikanska kongressen måste se till att den nya lagen fortfarande skyddar de så kallade drömmarna.

– Min förhoppning är att vi kan hitta ett sätt att lösa den här frågan genom lagstiftning, vilket är det rätta och konstitutionella sättet att göra det på, sa Rubio till CNN i juni.
