M i Stockholm vill ha Kristersson som partiledare
JOAKIM MAGNÅ

Förbundsstyrelserna för de båda förbunden fattade besluten på sina respektive sammanträden på tisdagskvällen.

– Vi har haft en öppen process där hela partiorganisationen fått tycka till. Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val, säger Kjell Jansson, förbundsordförande för Moderaterna i Stockholms län.

Joakim Larsson, förbundsordförande för Moderaterna i Stockholms stad, beskriver Ulf Kristersson som en ”resonerande och ödmjuk” person med ”en tydlig ideologisk kompass”.

– En kombination som är utmärkt för någon som ska leda Moderaterna de kommande åren. Även i Stockholms stad var det mycket tydligt bland våra föreningar att Ulf Kristersson har ett brett stöd, säger han.

Moderaterna kommer på en extrastämma den 1 oktober välja en ny partiledare för att ersätta avgående Anna Kinberg Batra.

Ulf Kristersson meddelade själv i fredags att han står till förfogande som partiledare om det finns stöd för det.

Kristersson har redan stöd från en rad länsförbund, bland annat Dalarna, Norrbotten, Södermanland och Västerbotten. I måndags fick han även Moderata ungdomsförbundets stöd.

Förbundet i Stockholms län är Moderaternas största länsförbund med drygt 7000 medlemmar. Det i Stockholms stad är det fjärde största länsförbundet med över 4000 medlemmar.
