Tonåringar utsatte Marias katt för djurplågeri
JONNA CLAESSON

I söndags var Maria Ottossons katt Zingo ute och spatserade vid Sidsjöområdet i Sundsvall. Samma kväll utsattes han för djurplågeri av två pojkar i 13-årsåldern.

– När jag hörde det blev jag så himla himla arg och ledsen, men nu har det lugnat sig lite.

Som tur var kom två förbipasserande och stoppade pojkarna från att fortsätta.

– De två killarna som stoppade misshandeln såg hur en av pojkarna höll Zingo i nackskinnet under tiden den andra slog honom i magen, säger hon.

Så fort pojkarna förstod att någon hade sett dem flydde de från platsen.

– Killarna som upptäckte misshandeln struntade i att springa efter och tog istället hand om Zingo. Men hans halsband hade åkt av under tiden pojkarna plågat honom så de visste ju inte vem katten tillhörde.

De två vännerna som bar omkring på Zingo i famnen ringde till polisen, där blev de ombedda att ta hand om katten över natten och ta den till en veterinär dagen därpå för att se om katten hade chip.

– Så i måndags ringde veterinären mig och berättade vad som hade hänt. Jag blev så himla arg och ledsen. Jag som trodde att han bara var på villovägar, hela natten var jag uppe och öppnade dörren för att se om han ville komma in.

Veterinären berättade att katter är lättpåverkade av trauman och berättade att Zingo var både förstoppad och öm i ryggen. Men om några inre organ hade påverkats visste man inte.

– Det är tur att det finns omtänksamma människor också. Tänk vad som hade kunnat hända om de äldre killarna inte hade kommit gåendes precis då.

Hittills har ingen varit i kontakt med pojkarna som utsatte Zingo för djurplågeriet men Maria hoppas att de läser om Zingo i tidningen och att det inträffade aldrig upprepas.

– Eller att de berättar själva. Jag vet inte vad jag ska tänka, jag förstår inte vad de vill ha ut av att göra såhär mot djur. Vågar man släppa ut Zingo igen? Jag vet inte, säger hon.
