Snattare i vild biljakt – stal polisbil
SIMÓN BUSTAMANTE

33-åriga Toscha Sponsler of Pollok arresterades i lördags utanför en skönhetsbutik i Lufkin, Texas misstänkt för snatteri – och sattes som brukligt med handfängsel i baksätet på en polisbil.

Medan polismännen gick igenom hennes väska efter stöldgods, passade kvinnan på att obemärkt ta sig loss från handbojorna, hoppa fram i förarsätet – och sedan rivstarta iväg med polisbilen.

Sedan följde en vild biljakt på 23 minuter, där Sponsler bland annat var en hårsmån från att krascha in i en polispatrull som försökte stoppa henne. Enligt uppgifter från Lufkin-polisen ska kvinnan under biljakten även ha försökt få fatt i ett hagelgevär som var ”mekaniskt låst” till polisbilen.

Till slut lyckades en annan polispatrull få Sponsler att tappa kontrollen över bilen och köra av vägen.

Hela händelseförloppet – arresteringen, förövarens utbrytarkupp i baksätet och den vilda biljakten – fångades av polisens egna kameror.

Nu har man lagt ut ett kortare klipp på Lufkin-polisens Facebooksida, samt meddelat att man efter incidenten har installerat ett nytt låssystem i samtliga polisbilar så att något liknande inte ska kunna hända igen.
