Polisen varnar för ”lotteribedragare”
OSKAR FORSBERG

Polisen i Sundsvall har under fredagskvällen fått in flera larm om två misstänkta bedragare.

Det handlar om en man och en kvinna som sökt upp folk i deras hem och uppgett att de kommer från tv-programmet ”Postkodmiljonären”.

Enligt polisen kommer paret med blommor och uppger sedan att vederbörande vunnit pengar på Postkodmiljonären. De misstänkta bedragarna säger sedan att de behöver personens bankkort för att kunna föra över vinstsumman.

– De har främst riktat in sig på äldre personer, säger Marcus Isacson, RLC-kommunikatör på polisen i region nord.

I ett av fallen har de misstänkta bedragarna fått med sig en av de utsatta personernas bankkort.

Polisen utreder just nu tre ärenden, men man misstänker att fler personer kan ha blivit utsatta eller kommit i kontakt med de misstänkta bedragarna.

– Känner man igen det här vill vi gärna att man hör av sig till oss och anmäler, säger Marcus Isacson.

Finns det något mer detaljerat signalement på de här personerna?

– Nej, inte i nuläget. Men det handlar om en man och en kvinna.

Roger Magnergård är presschef på Postkodlotteriet och säger att bedragarnas metod är ett lågt sätt att bedra äldre.

– Vi ringer aldrig någonsin på hos folk utan att innan ha gjort upp med släktingar eller vänner. Och vi skulle aldrig be om ett bankkort. Vi är medvetna om att den här typen av bedrägeri har pågått under några år och vi samarbetar med polisen för att stoppa bedragarna, säger Roger Magnergård.

▪ Har du blivit utsatt eller har uppgifter om de misstänkta bedragarna? Ring polisen på 114 14.
