Reaktioner på Nordeas flytt: ”Girigheten får styra”
ADAM WESTIN

På onsdagseftermiddagen kom beskedet att storbanken Nordea flyttar sitt huvudkontor från Stockholm till Finlands huvudstad Helsingfors. Beslutet fattades efter sex månaders noggrann utredning och analys, uppger banken, men diskussionen har varit på tapeten längre än så.

– Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker, säger styrelseordförande Björn Wahlroos i pressmeddelandet.

Finansminister Magdalena Andersson (s) och finansmarknadsminister Per Bolund kallade till pressträff på onsdagkvällen.

– Jag beklagar beslutet, men samtidigt är det upp till varje företag att bestämma vilka beslut man fattar, säger Magdalena Andersson.

Ministrarna tryckte på att det som har varit avgörande för Nordeas beslut att flytta huvudkontoret är att Finland – till skillnad från Sverige – är medlem av Europeiska bankunionen.

– Där har det funnits en bred samsyn i svensk politik kring att det inte varit läge för Sverige att gå med i bankunionen. Däremot har vi från regeringens sida sagt att vi nu gör en bred analys av fördelar och nackdelar med ett svenskt medlemskap framöver, säger Per Bolund.

– Vår bedömning är att det här inte kommer medföra några förändringar när det gäller svenska skatteintäkter, säger finansmarknadsminister Per Bolund.

Flera Allianspolitiker riktar kritik mot den socialdemokratiska regeringen efter Nordeas beslut.

– Sverige behöver fler företag och fler huvudkontor, inte färre. Återigen leder socialdemokratisk politik att företag flyr Sverige. Vi ska vara ett land dit människor och företag flyttar, inte tvärtom, säger centerledaren Annie Lööf i en kommentar till Aftonbladet.

På Twitter skriver Liberalernas partiledare Jan Björklund:

”Företag och jobb lämnar Sverige. Nu senast Nordea. De rödgröna förstår inte företagandets villkor.”

Liberalernas ekonomiskpolitiske talesperson har anledningen till flytten klar för sig:

– Att de väljer Finland beror på regeringens föreslagna bankskatt och att Sverige inte är med i bankunionen, säger Mats Persson i en kommentar till Aftonbladet.

Vänsterpartiets partiledare Jonas Sjöstedt säger istället att det är girighet som får Nordea att lämna landet.

”Girigheten får styra, Nordea lämnar Sverige. Själv har jag redan lämnat Nordea” skriver Jonas Sjöstedt på Twitter.

Flera fackförbund har tidigare hotat att lämna Nordea om de skulle flytta från Sverige. Och hoten kvarstår.

– Vi ska inte äventyra vår ekonomi. Vi får se vad vi landar i för beslut. Men jag vänder mig starkt emot Nordeas agerande som bank, säger Tobias Baudin, förbundsordförande för Kommunal, till Aftonbladet.

Finansminister Magdalena Andersson uttryckte inte någon självkritik över att Nordea lämnar landet.

– Det ansvar som vilar på regeringen är att det ska finnas goda villkor för att bedriva företagsamhet i Sverige. Här går det ju väldigt bra för det svenska näringslivet, inklusive banksektorn. Där är ju Nordea själv ett exempel på det, som gjorde 40 miljarder i vinst förra året, säger Magdalena Andersson.

Att Nordea nu flyttar sitt huvudkontor innebär också att Sverige inte är skyldiga att sätta Riksbankens resolutionsreserv till förfogande om Nordea skulle hamna i en allvarlig ekonomisk kris.

– Vi kan konstatera att ett bankhuvudkontor i ett land, till skillnad från andra företags huvudkontor medför risker. I och med beslutet minskar också Sveriges finansiella åtaganden, till exempel genom utbetalningar från resolutionsreserven, säger finansmarknadsminister Per Bolund.
