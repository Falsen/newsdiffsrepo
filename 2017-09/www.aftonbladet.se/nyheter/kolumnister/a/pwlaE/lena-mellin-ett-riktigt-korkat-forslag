Lena Mellin: ”Ett riktigt korkat förslag”
Lena Mellin

Moderaterna ska ta ställning till ett nytt rättspolitiskt program på sin stämma om drygt en månad.

Förslagen presenterades av partiets rättspolitiske talesperson Tomas Tobé. Det mest uppmärksammade inslaget är ett nationellt förbud mot tiggeri.

Tobé anser att straffet ska vara böter men vill att påföljden först utreds.

Böter som straff för tiggeri är ett utomordentligt underligt förslag, rentav dumt. För det första har tiggarna ingen adress ditt bötesavin kan skickas. För det andra har de ont om pengar, det är därför de har lämnat sina hemländer för att sitta i svenska gathörn.

Ska polisen ta koppen med pengar från dem? Eller hur har moderaterna och Tomas Tobé tänkt att det ska fungera?

I Danmark kan tiggare dömas till fängelse vid upprepade brott mot tiggeriförbudet. Tidigare i år höjdes det ovillkorliga straffet från sju till fjorton dagar.

Men det är inte heller någon framkomlig väg. Det skulle bli utomordentligt dyrt om alla tiggare skulle sättas i fängelse i två veckor.

En kulen vinterdag kan dessutom en varm cell och tre mål mat om dagen te sig riktigt attraktivt, särskilt i jämförelse med ett snöigt gathörn eller ett iskallt tältläger.

Sanningen är att Sverige står handfallet för tiggarna. Ingen har kommit på någon hållbar idé för hur den mänskliga förnedring som vi dagligen bevittnar ska bekämpas. Utom att ansvaret i första hand ligger i deras hemländer där de diskrimineras å det grövsta.

Men varken Rumänien eller Bulgarien har visat några tecken på att sluta särbehandla romerna. Möjligen i i ord men inte i handling.

Det dåliga förslaget att utdöma böter för tiggeri kommer med stor sannolikhet inte att genomföras om Socialdemokraterna inte plötsligt ändrar sig och sluter upp bakom M-förslaget.

Men det kanske inte spelar någon roll för Moderaterna. Nu har de ju visat att de vill ta fram storsläggan mot de fattiga och diskriminerade romerna och det kanske räcker.

Svenska folket har de i alla fall på sin sida. Sex av tio, 57 procent, av väljarna tycker enligt en färsk Aftonbladet/Inizio att tiggande ska förbjudas.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
