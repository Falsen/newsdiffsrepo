Fler vill totalförbjuda tiggande
Lena Mellin

Skånekommunen Vellinge beslutade nyligen att ändra i sin lokala ordningsstadga så att det blir förbjudet att tigga i fyra områden i kommunen.

Det är ett beslut som svenska folket skulle gilla. Enligt Aftonbladet/Inizio tycker nästan sex av tio, 57 procent, att tiggeri ska förbjudas i lag.

Det starkaste stödet för ett uttalat förbud mot att tigga finns bland män, medelålders, i Mellansverige och SD-väljare.

Nio av tio Sverigedemokrater, 64 procent av Alliansens väljare och 35 procent av de rödgröna väljarna vill ha ett förbud.

Tiggarna, framför allt romer från Rumänien och Bulgarien, började komma till Sverige efter finanskrisen 2008. Den utlösande orsaken var att de jobb inom jordbruket som de brukade ta i södra Europa frös inne.

Sedan dess har tiggeriet diskuterats med hög intensitet men ingen har lyckats komma fram till ett bra sätt att attackera det.

Sala var den första kommunen som förbjöd tiggande på allmän plats för nu sex år sedan. Men länsstyrelsen upphävde beslutet eftersom det inte ansågs vara förenligt med ordningslagen.

Men juristerna vid Sveriges Kommuner och Landsting tror att det är möjligt att införa begränsade tiggeriförbud i de lokala ordningsföreskrifterna.

2015 slöt Sverige ett avtal med Rumänien som syftar till att värna och stödja rättigheter och stöd till utsatta, i klartext att se till att romerna stannar kvar hemma i stället för att tigga på gator och torg i Sverige.

För de flesta står det klar att avtalet inte haft någon effekt, i alla fall inte ännu. Ansvarig minister, Åsa Regnér (S), som för närvarande är på plats i Rumänien för att följa upp avtalet låter bister i ett pressmeddelande.

– Nu är vi här för att se resultat, säger hon.

Jojo. Skulle tro att det rumänska intresset är ganska svalt. De är mer intresserade av att särbehandla romerna negativt.

BÅDA SIDOR: Borde tiggeri förbjudas? Bästa argumenten – för och emot

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
