Flytten är ett misslyckande för regeringen – och ett bakslag för Sverige
Lena Mellin

Nordea flyttar till huvudkontoret till Finland av framför allt två skäl - och båda är politiska beslut som regeringen står bakom.

Det första är att regeringen vill höja den så kallade resolutionsavgiften med sammanlagt tre miljarder nästa år. Avgiften betalas in till en fond som ska användas om banksystemet krisar.

Det andra är en hotande bankskatt som regeringen vill ska börja gälla 2019. Ännu så länge är det dock höjt i dunkel hur den ska utformas.

Det är alltså ett svårt bakslag för regeringen att Nordens största bank flyttar sitt säte från Sverige. I vanliga fall vill regeringen gärna berömma sig för sina insatser för ett gott företagsklimat, en nödvändighet för ett litet konkurrensutsatt land i norra Europas utkant.

Det är tyvärr inte bara en motgång för regeringen utan också ett rejält misslyckande för Sverige. Att ett så stort företag som Nordea lämnar landet för att villkoren anses vara för dåliga här är ingen god reklam för oss.

Beslutet, som meddelades av Nordeas vd Casper von Koskull, innebär att den svenska finanssektorn krymper rejält. Som nyhetsbyrån TT påpekar är bankens balansomslutning tusen miljarder större än hela den svenska bruttonationalprodukten. Det är alltså ingen liten firma vi talar om utan en av Europas största banker.

Det är givetvis omöjligt att veta vad regeringens attityd betytt för beslutet att flytta huvudkontoret från Sverige till Finland. Men finansminister Magdalena Anderssons första kommentar när Nordea avslöjade sina flyttfunderingar i våras var följande:

– Om de lägger huvudkontoret i ett annat land minskar risken för svenska skattebetalare den dagen det blir en krasch.

Uttalandet gjorde Nordea-vd:n rasande och sådana känslor är det svårt att helt bortse ifrån hur kliniska analyser man än försöker göra. Andersson har sedan backat från uttalande. Nu beklagar hon flyttbeslutet men inte lät inte särskilt ledsen.

Det är de politiska konsekvenserna av flyttbeslutet som är allvarligast. Det berör bara ett hundratal anställda och bankens kunder kommer inte märka någonting.

Att finanssektorn krymper på grund av att Nordeas pengar räknas som finska i stället för svenska går att bära. Största delen av verksamheten blir trots allt kvar på svenskt territorium.

Men att ett företag med anställda som motsvarar drygt 31 000 heltidstjänster tycker att villkoren är för dåliga i Sverige är illa, riktigt illa till och med. Nu hamnar Nordea i eurozonen och kommer att stå under tillsyn av Europeiska centralbanken, ECB. Där är resolutionsavgiften något lägre.

Fotnot: Resolutionsavgiften höjs alltså nästa år men trappas sedan ned för att 2019 vara nere på årets nivå och 2025 hälften så hög som i dag.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
