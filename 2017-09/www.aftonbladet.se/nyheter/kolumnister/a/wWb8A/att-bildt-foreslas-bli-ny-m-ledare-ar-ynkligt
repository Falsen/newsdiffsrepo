Att Bildt föreslås bli ny M-ledare är ynkligt
Lena Mellin

Sista dagen för att nominera kandidater till ny M-ledare är på måndag. Hittills har tre länsförbund nominerat förre M-ledaren Carl Bildt som de hoppas återvänder till posten efter nästan två decennier.

Distrikten är Västra Götaland, som enbart nominerat Bildt, Blekinge som nominerat Ulf Kristersson och Carl Bildt utan inbördes rangordning och Kalmar som i första hand vill ha Kristersson och i andra hand Bildt.

För en utomstående är det inte bara ett bevis för ett påfallande magert startfält när riksdagens näst största parti ska utse sin nye ordförande. Det är dessutom häpnadsväckande eftersom det tyder på ett välutvecklat dagdrömmeri i överraskande stora delar av Moderaterna.

Carl Bildt, 68, var M-ledare i 13 år och han lämnade posten frivilligt för 18 år sedan. Till detta ska läggas att han själv meddelat att han inte står till förfogande eftersom han är en före detting.

Det tyder på att Bildt själv har en mer realistisk inställning till sin egen person än delar av hans parti. Bildt är, trots sina förtjänster, omöjlig som partiledare annat än som en övergångslösning. Och det är det ingen som har talat om eller ens önskat.

Nomineringen av Bildt av Västra Götaland, som är ett av Moderaternas tyngsta länsförbund, är så konstig att det måste tolkas som ett finger i luften till etablissemanget i Stockholm. De ville behålla Anna Kinberg Batra som partiledare och anser, med viss rätt, att hon avsattes efter en kupp iscensatt av Stockholms län och stad.

I skrivande stund har sex av sammanlagt 22 länsförbund liksom ungdomsförbundet Muf nominerat den nuvarande ekonomiske talespersonen Ulf Kristersson till ny M-ledare. Den arbetsmarknadspolitiska talespersonen Elisabeth Svantesson, som nämnts i spekulationerna, har inte en enda nominering än.

Moderaternas nya partiordförande utses på en extrastämma i Stockholm 1 oktober.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
