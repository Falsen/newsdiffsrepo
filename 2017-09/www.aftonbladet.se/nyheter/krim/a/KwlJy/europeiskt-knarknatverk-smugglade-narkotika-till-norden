Europeiskt knarknätverk smugglade narkotika till Norden
JOHANNA RAPP

En vårkväll förra året anlände en slovenskregistrerad lastbil till Trelleborg från Tyskland. Den kördes av en man i 60-årsåldern och bredvid honom satt en man i 40-årsåldern. Tullen upptäckte att det i lastutrymmet gömts cannabis – men lät bilen passera.

– Den här transporten föregicks av att man tidigare tagit en annan lastbil med cannabis i Malmö som man kunde koppla till det här åkeriet. Så därför bestämde man sig för att granska lastbilen när den kom och man såg ganska omgående att den hade narkotika i trailern. Då beslutade jag att man skulle göra en kontrollerad leverans för att se vart de tog vägen, säger Michael Hansson, åklagare på internationella åklagarkammaren i Malmö.

Förarna fortsatte mot Norge, med span efter sig. Ett dygn senare passerade de den norska gränsen varpå norska spanare fortsatte arbetet med att följa efter bilen.  I en liten ort norr om Oslo lossar männen godset de legalt haft i bilen innan de kör vidare. Där lämnar de den andra lasten – 100 kilo cannabis – till en norskregistrerad bil.

Den norska bilen stoppades sedan och polisen la beslag på narkotikan och grep föraren. Lastbilen fick fortsätta till Holland. Där lämnade förarna den och återvände ungefär två veckor senare. Då påbörjade de en ny resa mot Sverige.

Denna gång greps männen efter att de anlänt till Trelleborg och i golvet i bilens trailer hittade tullen 45 kilo cannabis, 80 kilo cannabisharts och tre kilo kokain.

Enligt Michael Hansson har det varit fråga om en kriminell organisation som ordnat narkotikasmuggling från Slovenien till de nordiska länderna.

– Det var organiserat med åkeri i Slovenien och narkotika fixades från Nederländerna och Spanien, säger Hansson.

En av huvudmännen ska vara en man som befinner sig i Holland, som Slovenien kommer att begära utlämnad. Dessutom är två män efterlysta med varsin europeisk arresteringsorder.

De två männen som kört lastbilarna dömdes i somras för grov narkotikasmuggling. De dömdes då till sju års fängelse och tio månader.

– De är chaufförer för åkeriet, de är inte typiska kurirer utan de har haft full vetskap om att de ska hantera narkotikan så de har varit en del i själva nätverket, säger Michael Hansson.

Männen har överklagat sina domar och på torsdag inleds huvudförhandlingen i hovrätten.

De två männen nekar till brott. Karl Henrik Östberg försvarar en av männen och han hälsar att de i nuläget inte har någon kommentar.
