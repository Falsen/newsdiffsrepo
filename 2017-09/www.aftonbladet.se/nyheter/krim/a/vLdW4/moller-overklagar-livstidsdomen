Johanna Möller överklagar livstidsdomen
EVALISA WALLIN

Det handlar om de så kallade sommarstugemorden där Johanna Möller och Mohammad Rajabi dömts för mordet på Möllers pappa och mordförsöket mot mamman. För Möller blev straffet livstids fängelse i tingsrätten och för Rajabi 14 års fängelse och utvisning.

Johanna Möller dömdes även för anstiftan av mord på sin tidigare make, stämpling till mord, stämpling till grov misshandel, grovt bedrägeri, försök till grovt bedrägeri medelst brukande av falsk urkund, givande av muta, urkundsförfalskning, och hot mot tjänsteman.

Domen i Västmanlands tingsrätt meddelades den 21 augusti och överklagandetiden går ut först nästa vecka. Men idag, fredag 8 september, lämnade Johanna Möllers advokat Amanda Hikes in överklagandet.

– Hon anser att hon är felaktigt dömd och önskar en ny prövning i hovrätten, säger Hikes till Aftonbladet.

– Det saknas bevisning och tingsrätten har missförstått flera väsentliga delar av det som vittnen uppgett, man har lagt för stor vikt vid den medåtalades uppgifter.
