Polisen Ted, 33, om knivattacken: ”Jag är glad att jag lever”
ERIC TAGESSON

När Aftonbladet får tag på Ted Eriksson sitter han på ett tåg hem till familjen.

Han säger att han mår bra – förhållandevis bra.

– Det är mycket känslor. Jag är glad att jag mår så pass bra fysiskt, men vad gäller det psykiska får jag ta det dag för dag.

Stödet, från familj och kollegor, har varit stort, säger han.

– Det är många som hör av sig, från hela landet. Det är omtumlande, men känns bra.

Han berättar om vad det var som hände i torsdags förmiddag.

– Jag och en kollega var på Medborgarplatsen för att bevaka demonstrationen där. Men det var lugnt, och det var fler patruller på plats. Vi rörde oss runt till fots och gick mot Björns trädgård.

– Plötsligt får jag en smäll. Jag känner en plötslig och extrem smärta vid höger axel. Jag vänder mig om och får se knivmannen, det är då jag förstår att att jag blivit huggen.

Knivhugget tar i nacken, men Ted Eriksson har tur.

– Det tog i en muskel. Men det kunde gått illa.

Han sätter sig på marken, blödande och väntar på ambulansen.

– Där och då hade jag dödsångest, jag visste ju inte skadeläget riktigt. Det gjorde extremt ont.

Ted skrevs ut från sjukhuset redan under gårdagen. Under sina tre år som polis är det här det i särklass värsta han varit med om.

– Jag är glad att jag lever och att ingen kollega eller någon annan kommit till skada. Och det känns bra att han kunde gripas så snabbt.
