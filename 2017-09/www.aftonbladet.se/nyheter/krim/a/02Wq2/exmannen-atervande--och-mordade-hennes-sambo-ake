Exmannen återvände – och mördade hennes sambo Åke
JOHANNA RAPP

– Snälla, han är död, skriker hon i panik till personen i andra änden.

– Du måste ta ett djupt andetag och ta det lugnt, för jag hör inte vilken adress du är på, säger 112-operatören.

– Nej, nej, nej, han blöder!, skriker hon.

– Ja, men ta ett djupt andetag, jag hör dig inte när du skriker!

– Åke! Åke!

Den 17 december klockan 21.04 ringer Ayten till SOS Alarm. En liten stund tidigare har hon kommit hem till bostaden i Bollnäs som hon delar med sina barn och sambon Åke. Åke sitter i soffan och tittar på tv när hon kommer hem. Hon gör i ordning en skål med flingor och sätter sig i soffgruppen tillsammans med honom. Åke pikar henne för att hon äter flingor till middag och menar att hon borde äta ordentligt.

Hon hinner ta en sked. Då kommer en man in. Han vrålar och stormar fram till Åke. Ayten känner igen hans röst. I panik springer hon över till grannen, barfota i snön, och bankar på dörren, men ingen är hemma. Mannen börjar hugga Åke med en kniv. Han hugger honom över 20 gånger, det översta knivhugget träffar ungefär vid örat, det nedersta vid vristen. När mannen lämnar huset gömmer sig Ayten på grannens altan, sedan hör hon dottern skrika.

Dottern har precis sett hur hennes far huggit ihjäl mammas nya man.

Nio år tidigare hade Ayten tagit steget som hon drömt om så länge. Hon lämnade sin man.

I 17 år hade hon då levt tillsammans med Kim Sahindal, mest känd för svenska folket som kusin till Fadime Sahindal som mördades i hederns namn, den 21 januari 2002. Kim Sahindal försökte ta på sig mordet på Fadime, men istället dömdes Fadimes pappa för mordet och Kim Sahindal för skyddande av brottsling.

När Ayten lämnade Kim så orkade hon inte mer.

Vi träffas i hennes nya hemstad och hon beskriver hur Kim misshandlade henne i stort sett dagligen under äktenskapet och kallar hans svartsjuka var sjuklig.

– Jag blev isolerad och jag hade ingen frihet. Jag fick inte bestämma vart jag skulle åka, eller hur jag skulle klä mig eller sminka mig. Jag fick knappt prata med andra människor, jag var som inlåst i min egen kropp.

– Till och med när jag var med barn misshandlade han mig, säger Ayten och visar var på kroppen han ibland högg henne med en kniv.

Pannan, överarmen, vid revbenen, låret. En gång hällde han kokande vatten över hennes arm, berättar hon. När hon kom till läkaren sa hon att hon råkat stöta till kastrullen. Hon pekar på sina framtänder, en har en liten annan nyans.

– Varje gång jag hörde nyckeln i dörren tänkte jag att nu har helvetet börjat. Jag var rädd hela tiden, till och med när vi skulle åka och handla eller gå ut. Han kunde misshandla mig bland folk. Tänk dig själv att kunna bli kallad vad som helst på en restaurang. Han kunde kalla mig hora högt inför alla för att jag inte ville gå och hämta en kopp kaffe till honom.

En gång kom en ung man fram efter att han sett hur Ayten blivit misshandlad av Kim på gatuköket där de arbetade. Han sa till henne att hon borde lämna honom.

– Men då blev jag bara rädd för att han, idioten, skulle se att jag stod och pratade med en annan man, att det bara kunde bli värre om han såg att jag pratade med honom.

Dagen Ayten lämnade Kim hade han misshandlat henne på just gatuköket, säger hon. Hon berättar hur två äldre damer ska ha varit på plats i restaurangen och hur hon efteråt gick hem och såg på sig och sin blåslagna kropp i spegeln.

– Jag pratade med mig själv och sa att antingen stannar du resten av livet och dör varje dag, eller så gör du något nu. Tidigare hade jag gått till hans släkt och pratat men de övertalade mig alltid att stanna. Denna gång gick jag till socialkontoret och berättade allt, säger hon och tillägger:

– Jag kommer fortfarande ihåg den unga tjejen som jobbade där. Hon sa att jag skulle få en egen nyckel där bara jag kunde öppna och stänga min dörr, där ingen kan komma in om inte jag väljer att öppna. Hon sa att du kommer inte ha någon bra ekonomi i början men du och dina barn kommer att få lugn och ro.

Ayten fick flytta in på ett skyddat boende och hon bestämde sig för att ta kontroll över sitt eget liv.

Efter ett tag flyttade Ayten till Bollnäs med sina barn. Hon var inte längre rädd om nätterna och började utbilda sig till undersköterska.

– Jag blev någonting. Jag hade min utbildning och jag stod på egna ben och samtidigt hade jag jättedålig ekonomi och jobbade 200 procent för att kunna ge mina barn vad de ville ha.

Ayten beskriver hur hon förändrades på sin egen hand.

– Jag var ensam med barnen och jag hade kommit in i arbetslivet. Jag kunde gå ut med kompisar på restaurang och jag klippte mitt hår som jag ville och jag kunde ha min telefon för mig själv, utan att någon gick igenom den. Jag började gå långa promenader och gick ner i vikt. Jag blev finare än när jag bodde med honom. Nu kunde jag klä mig som jag ville. Med honom kunde jag gå runt och ha på mig samma t-shirt i flera veckor. Då ville jag inte göra mig fin eller se mig i spegeln.

– 2011, då kommer det fina.

Ayten ler och berättar om sommardagen då hon satt i firmabilen. Hur hon såg två män som arbetade på gården vid hennes jobb. En av dem kände hon, den andra visste hon inte vem det var.

– Han var jättesnygg och min blick bara fastnade på honom. Det var Åke.

– Senare sitter jag och pratar med en arbetskamrat och då ser jag hur han dyker upp. Han kände henne och kom fram och gav henne en kram och hälsade på mig. Han pratade med henne, men tittade hela tiden på mig.

Ayten beskriver hur hon inte kunde släppa tanken på mannen hon träffat.

– Innan kände jag att jag aldrig mer ville ha en man i mitt liv, att alla män var monster. Men sedan träffade jag Åke. Jag frågade alla om honom och de sa att han var den finaste människan som fanns. Vi sprang på varandra några gånger och han försvann aldrig från mina tankar.

Till slut bestämde hon sig. Hon skulle satsa. Hon åkte till Åkes kontor – men fick kalla fötter.

– Jag öppnade hans dörr och han tittade på mig och jag tittade på honom och såg att det satt några hyresgäster därinne. Och jag tänkte vad gör jag här, vad ska jag säga. Så jag gick ut och hoppades att han inte skulle komma efter, men det gjorde han. Jag hittade på att jag hade något ärende och så började vi prata. Till slut vågade jag fråga om hans nummer.

Åke och Ayten blev ett par. De var ute i skogen tillsammans. Plockade svamp och fiskade. Åt lunch och åkte och handlade. Åke var snäll, glad, hjälpsam och respektfull.

Men en dag fick exmannen reda på att Ayten träffat en ny man.

– Han ringde och sa din jävla hora, tror du att du ska få ha en jävel bland mina barn. Det var upprepade hot, han skulle döda mig, han skulle döda Åke, han skulle döda min familj, han skulle dricka blod. Han sa att han köpt pistoler.

Enligt Ayten slutade exmaken inte med trakasserierna eller hoten, varken mot henne eller Åke. Hon polisanmälde honom flera gånger och både hon och Åke ansökte om kontaktförbud. 2011 beviljades det, men det upphävdes en kort tid därefter och vid resterande ansökningar om kontaktförbud fick de avslag:

”Den förundersökning om olaga hot som föranlett ansökan om kontaktförbud har lagts ner. Andra omständigheter som talar för att det finns risk för att Sahindal ska begå brott mot förfölja eller allvarligt trakassera sökanden föreligger inte”, står det i avslaget från 2014.

Ayten beskriver hur hon var rädd för sin skull, barnens och Åkes.

– Jag sa många gånger till Åke att backa, du behöver inte stå ut med allt det här, men han sa att utan dig kommer jag att dö. Han gav mig trygghet och gjorde mig stark. Vi sa att han ska inte få styra över oss, han ska inte få vinna.

Och så kom den 17 december. Enligt åklagaren hade Kim Sahindal under en längre tid planerat mordet, han hade bland annat sökt fram deras adress och hade bilder av Åke i sin telefon. Enligt vad han sagt i polisförhör berodde det på att han behövde hjälp att skaffa en ny bostad. Han hade också tillverkat en knivslida, för att kunna dölja kniven han bar med sig, enligt förundersökningen.

Ayten har svårt att prata om kvällen.

Hon beskriver hur hon tog Åke i sin famn samtidigt som hon ringer larmsamtalet.

– Han öppnar ögonen och tittar på mig och han tar tre andetag och sedan ramlar huvudet ner och jag visste att det var slut. Han har dött, skriker jag.

Den tredje februari var Åkes begravning. Det hölls tal och spelades musik. Låten ”Kaderime Ağlarım” med Gökhan Doğanay hade Ayten valt ut. Kyrkan var full med familj, vänner och bekanta. Också många personer som Åke kommit i kontakt med i sitt arbete som bovärd var på plats för att hedra hans minne.

– Han var alltid glad och positiv och han spred glädje runt sig. Alla tyckte om honom. Han var en fin människa. Han förtjänade inte att dö sådär. Man ska inte behöva dö för kärleken, säger Ayten.

Samtidigt pågick förundersökningen mot Kim Sahindal. Åklagarsidan ansåg sig ha stark bevisning mot 46-åringen som greps nära brottsplatsen ungefär 1,5 timme efter mordet.

– Framför allt så fanns det teknisk bevisning och DNA-bevisning som knöt honom starkt till brottet och det fanns olika vittnesiakttagelser kring hans agerande som gjorde att det var alldeles uppenbart att det var rätt gärningsman, säger åklagare Birgitta Fernlund.

Kim Sahindal förnekar mordet på Åke och säger enligt domen att han gått runt på stan när det inträffat. Han menar att han inte varit våldsam mot exhustrun utan att anledningen till att de separerade var att de ”kom ifrån varandra”, enligt förundersökningen. Han säger i polisförhör att han har respekterat hennes önskan att separera och inte ha någon kontakt, och att han alltså inte trakasserat henne eller Åke.

– Jag har försökt ett par gånger men hon har inte velat, då har jag respekterat det. Jag äh, äh jag har försökt och vara som en vän så att säga, säger han enligt polisförhör.

Den 29 maj i år dömdes Kim Sahindal till livstids fängelse för mordet på Åke. Tingsrätten beskriver brottet som ytterst brutalt och utstuderat. Hovrätten fastställde livstidsdomen.

Men ingenting kan göra det som hänt ogjort.

– Jag undrar varför vi inte kunde få hjälp? Varför måste en människa dö för att något ska hända? Det klart att det är bra att han fick livstid, men det kan aldrig ge tillbaka allt han tog, säger Ayten.

Åklagare Birgitta Fernlund menar att man inte kunnat bedöma de tidigare ansökningarna om kontaktförbud på annat sätt än vad man gjort.

– Alltså varje sådant ärende måste bedömas utifrån den aktuella situationen och vad det finns för bevis för ärendena. Som det har sett ut så har det varit fråga om hot som framförts vanligtvis över telefon och det är svårt att bevisa, och då är det också svårt att få stöd för ett kontaktförbud. Sedan måste man komma ihåg att ett kontaktförbud hade ändå inte hindrat den här typen av brott, den här gärningen hade kunnat ske även med ett kontaktförbud, menar Fernlund.

Nu försöker Ayten att ta sig tillbaka till livet igen. Det är svårt. Men hon har bestämt sig för att leva det liv hon fått fullt ut. Ayten tänker på andra kvinnor som befinner sig i samma situation, som lever med en man som gör livet till ett helvete.

– Vänta inte för länge, gör slut på kaoset och skilj er. Har jag klarat det livet och klarat att gå ifrån det kan vem som helst klara det. Snälla, stå inte där och bli nedtryckta dagligen, vakna upp och gå.
