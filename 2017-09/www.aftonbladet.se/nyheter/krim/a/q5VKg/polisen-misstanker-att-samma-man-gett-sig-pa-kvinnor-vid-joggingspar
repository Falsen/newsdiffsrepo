Polisen misstänker att samma man gett sig på kvinnor vid joggingspår
JOHANNA RAPP

På kvällen den 19 augusti klockan 22.30 var en kvinna ute och promenerade vid Kanaans väg i Blackeberg i Stockholm.

– Hon ser den här mannen och tycker att han är lite olustig, så hon plockar ur sina hörlurar. Han tar sig fram emot henne och pratar om att han vill ha sex med henne, sedan ofredar han henne och tar på henne, säger Patrik Zanders, polisens spaningsledare.

Kvinnan började att skrika, varpå mannen sprang därifrån. Händelsen rubriceras som försök till våldtäkt.

I söndags överfölls ytterligare en kvinna, drygt en kilometer därifrån, vid Blackebergs gårdsväg.

– Det var cirka klockan 09.10 på morgonen. Kvinnan är ute och joggar och då kommer det fram en man till henne och vill fråga henne om hjälp. Kvinnan stannar till och kollar vad han vill, då börjar han försöka ta på henne och hålla fast henne, säger Patrik Zanders.

Kvinnan lyckas springa därifrån och anmälde händelsen, som även den rubriceras som försök till våldtäkt.

Nu misstänker polisen att det kan röra sig om samma gärningsman vid båda tillfällena – och uppmanar allmänheten att höra av sig med tips.

– Det beror dels på tillvägagångssättet men också signalementsuppgifter, säger Zanders.

Mannen är i uppskattningsvis 40-årsåldern, är cirka 180 centimeter lång, talar svenska utan brytning, ljushyad och med mörkbrunt, kortklippt hår. Vid händelsen i söndags var mannen klädd i jeans och mörk collagetröja.

– Kvinnan säger att det var mycket folk ute i rörelse vid den här tiden. Vi är väldigt måna om att få uppgifter om någon kan ha sett den här mannen.

Också ytterligare kvinnor kan ha blivit utsatta för mannen.

– Flera kvinnor kan ju ha blivit kontaktade av honom utan att det hänt något mer eller att de inte anmält och då är vi måna om att komma i kontakt med de kvinnorna också, säger Patrik Zanders.

Den som har upplysningar uppmanas att ringa till polisen på nummer 010–5630870.
