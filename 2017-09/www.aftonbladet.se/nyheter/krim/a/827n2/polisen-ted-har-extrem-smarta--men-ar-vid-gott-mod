Polisen Ted: ”Har extrem smärta – men är vid gott mod”
ERIC TAGESSON

Det var i torsdags förra veckan som Ted Eriksson och en kollega patrullerade till fots på Medborgarplatsen på Södermalm i Stockholm för att bevaka en pågående demonstration mot utvisningar till Afghanistan.

– Det var lugnt, och det var fler patruller på plats. Vi rörde oss runt till fots och gick mot Björns trädgård. Plötsligt får jag en smäll. Jag känner en plötslig och extrem smärta vid höger axel. Jag vänder mig om och får se knivmannen, det är då jag förstår att att jag blivit huggen, berättade han för Aftonbladet dagen efter attacken.

Kollegan lyckades gripa gärningsmannen, en person som saknade id-handlingar, men som uppger att han är 17 år gammal. I helgen häktades han, misstänkt för försök till mord.

Polismannen Ted Eriksson påminns ständigt om det han varit med om. Fortfarande en vecka efter överfallet har han, skriver han till Aftonbladet, extrem smärta.

Han berättar att han varit på sjukhuset igen.

– Jag fick då reda på att kniven träffat översta bröstryggkotan och huggit av en bit av kotan. Men det ska läka och man klarar sig utan den biten. Men sen har kniven punkterar ryggmärgen så att ryggmärgsvätska läckt ut. Det är det som gör att jag har en så sprängande huvudvärk. Men även det ska läka av sig själv. Eller så får man gå in i ryggen och laga såret om någon dag, skriver han.

Samtidigt, skriver han, är han vid gott mod.

– Med tanke på det jag fick reda på pratar vi nog mindre än millimetrar från nervskador som förlamningar etcetera. Men det gick bra tack och lov!

Han skriver att han känner sig mentalt stark.

– Det är fortfarande många tankar men de positiva tankarna har ändå överhanden.

Han säger att han på grund av smärtan har svårt att sova, men att han får ”allt stöd man kan tänka sig”.
