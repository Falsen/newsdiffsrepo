”Misstänkte 17-åringen spårades via busskortet”
ERIC TAGESSON

Det var vid halvelva-tiden i går förmiddag som en ung man oprovocerat attackerade en polisman som tillsammans med en kollega patrullerade på Medborgarplatsen i Stockholm.

Attacken skedde precis vid uppgången från tunnelbanan vid parken Björns trädgård.

Enligt uppgift till Aftonbladet har polisen ännu inte fastställt identiteten på gärningsmannen, som greps av den knivhuggne polisens kollega efter en kortare jakt till fots.

– Han hade inga identitetshandlingar på sig, det enda han hade var ett SL-kort, säger en källa.

Via busskortet har polisen dock kunnat följa gärningsmannens väg. Man har kontrollerat kollektivtrafiken, och på så sätt kunnat se på övervakningskamerorna var han rört sig.

Enligt kartläggningen steg gärningsmannen på en buss i Tyresö i sydöstra Stockholm. Man har sedan kunnat följa hans resa tills han gick av en buss vid Slussen mitt i Stockholm. Därefter gick han till tunnelbanan och hoppade på ett tåg mot Medborgarplatsen. Där gick han upp, och till attack.

Polisen har kunnat koppla den misstänkte till ett boende i Tyresö, och enligt uppgift har personalen där berättat att det under torsdagsmorgonen var något ”tjafs” och att den misstänkte lämnade hemmet upprörd.

Åklagarmyndigheten meddelade på fredagsmorgonen att 17-åringen är anhållen, på sannolika skäl misstänkt för mordförsök.
