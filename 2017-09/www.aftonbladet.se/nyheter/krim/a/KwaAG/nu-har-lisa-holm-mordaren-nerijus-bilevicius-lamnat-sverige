Nu har Lisa Holm-mördaren Nerijus Bilevicius lämnat Sverige
JOHANNA RAPP

Sommaren 2015 mördades Lisa Holm, 17.

Nerijus Bilevicius dömdes till livstids fängelse för mordet.

Han bad senare om att få avtjäna sitt straff i Litauen, där en distriktsdomstol först sänkte straffet till 15 år, som är det normala straffet för mord i Litauen. Domen överklagades och istället höjdes straffet till livstid, alltså samma som han avtjänar i Sverige.

Under fredagen lämnade den dömde mördaren Sverige. Han flögs från Sverige till Litauen.

– Det stämmer. Överföringen skedde i fredags, säger Viveca Hilberts, pressekreterare hos Kriminalvården.

Redan förra året ansökte Nerijus Bilevicius om att få avtjäna sitt straff i hemlandet Litauen, detta för att han ville komma närmare sin familj.

Efter att hans försvarsadvokat Björn Hurtig tagit del av en dom från Europadomstolen som handlar om att livstidsdömda fångars mänskliga rättigheter kränks i Litauen fick han möjlighet att ändra sig – men stod fast vid sitt beslut.

”Bilevicius har, som han uttrycker det, ”ingenting” i Sverige. Till skillnad från situationen för andra intagna, som han ser får regelbundna besök av sina familjer, finns det ingen praktisk möjlighet för hans familj att besöka honom i Sverige”, stod det i yttrandet från den 11 augusti.
