Ekot tog bort lista över Kristerssons ”meriter”
VIKTOR ADOLFSSON

Moderaternas riksdagsledamot Ulf Kristersson är enligt de flesta experter favoriten till att ta över partiledarposten efter Anna Kinberg Batra.

Han har tidigare varit ordförande för ungdomsförbundet Muf, socialborgarråd i Stockholm och socialförsäkringsminister. Men när Ekot skulle sammanfatta hans karriär var det på följande sätt i en bild på Twitter:

Kritiken lät inte vänta på sig – från många olika håll. Dagens Nyheters ledarskribent Erik Helmerson var en av dem som reagerade.

Även Susanne Sjöstedt, S-märkt ledarskribent på Allehanda, reagerade mot bilden. Hon tyckte den kändes som ett meme skapat av Socialdemokraternas ungdomsförbund SSU.

Den tidigare statsministern och utrikesministern Carl Bildt, som i flera opinionsmätningar varit väljarnas favorit att ta över som ny partiledare i Moderaterna, skriver på Twitter att det var ”rätt skandalöst” gjort av Ekot.

”I andra sammanhang skulle huvuden rulla. På goda grunder”, skriver Bildt i sitt inlägg.

Efter kritiken plockade Ekot ned bilden från Twitter – och publicerade en likadan bild fast utan listan.

”Vi tar till oss av kritiken och håller nu på att komplettera vår publicering om Ulf Kristersson. Återkommer med en ny version inom kort”, skriver programmets Twitterkonto.

När andra användare frågat om bilden har Ekots medarbetare svarat i tweets att det rör sig om ett misstag.

På Ekots redaktionsblogg skriver publiceringschefen Klas Wolf-Watz att inlägget inte hade kollats tillräckligt av redaktörerna på Ekots desk.

”Det finns skäl att ifrågasätta ordvalet och urvalet av fakta i publiceringen och därför tog vi bort den så snart det gick.”

Han fortsätter:

”Det är beklagligt att en bristfällig hantering i det här fallet lett till en publicering som vi inte står för utan måste dra tillbaka. Det är något vi ser allvarligt på och kommer att följa upp på olika sätt internt.”
