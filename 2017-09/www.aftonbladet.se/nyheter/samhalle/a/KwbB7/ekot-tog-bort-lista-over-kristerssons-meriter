Ekot tog bort lista över Kristerssons ”meriter”
STAFFAN DICKSON

Moderaternas riksdagsledamot Ulf Kristersson är enligt de flesta experter favorit till att ta över partiledarposten efter Anna Kinberg Batra.

Han har tidigare varit ordförande för ungdomsförbundet Muf, socialborgarråd i Stockholm och socialförsäkringsminister. Men när Sveriges Radios nyhetsprogram Ekot skulle sammanfatta hans karriär var det på följande sätt i en bild på Twitter:

Kritiken lät inte vänta på sig. Dagens Nyheters ledarskribent Erik Helmerson var en av dem som reagerade.

Även Susanne Sjöstedt, S-märkt ledarskribent på Allehanda, reagerade på bilden. Hon tyckte att den kändes som ett meme skapat av Socialdemokraternas ungdomsförbund SSU.

Den tidigare statsministern och utrikesministern Carl Bildt, som i flera opinionsmätningar varit väljarnas favorit att ta över som ny partiledare i Moderaterna, skriver på Twitter att det var ”rätt skandalöst” gjort av Ekot.

”I andra sammanhang skulle huvuden rulla. På goda grunder”, skriver Bildt i sitt inlägg.

Efter kritiken plockade Ekot ned bilden från Twitter – och publicerade en likadan bild fast utan listan.

”Vi tar till oss av kritiken och håller nu på att komplettera vår publicering om Ulf Kristersson. Återkommer med en ny version inom kort”, skriver programmets Twitterkonto.

På Ekots redaktionsblogg skriver publiceringschefen Klas Wolf-Watz att inlägget inte hade kollats tillräckligt av redaktörerna på Ekots desk.

”Det finns skäl att ifrågasätta ordvalet och urvalet av fakta i publiceringen och därför tog vi bort den så snart det gick.”

Han fortsätter:

”Det är beklagligt att en bristfällig hantering i det här fallet lett till en publicering som vi inte står för utan måste dra tillbaka. Det är något vi ser allvarligt på och kommer att följa upp på olika sätt internt.”

Aftonbladet har även talat med Klas Wolf-Watz på telefon:

Även om det här inte skulle ha publicerats så har ju listan ändå skrivits. Vad var tanken med det inlägget?

– Jag var inte med i själva arbetet kring detta, så jag kan inte det i detalj. Men utgångspunkten var att ge en bakgrund till vem Ulf Kristersson är och vad han har gjort.

Det är en ganska ensidig bild.

– Det blev inte bra och skulle inte ha publicerats, och det var därför vi avpublicerade också.

Var tanken att listan skulle kompletteras med fler uppgifter som skulle ge en mer nyanserad bild?

– Artikeln skulle inte ha publicerats i det skick den var. En redaktör hade inte gått igenom den ordentligt.

Är det någon som inte gillar Ulf Kristersson eller Moderaterna som har gjort det här urvalet?

– De som jobbar på Ekot är professionella journalister. De har inte några synpunkter på Ulf Kristersson. Det var ett misstag att utforma artikeln på det här sättet, den skulle inte ha publicerats i det skick den var.
