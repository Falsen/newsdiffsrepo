Dan Eliasson: Jag har inte brutit mot lagen
NIKLAS ERIKSSON

Morgan Johansson meddelade på onsdagseftermiddagen att Säpo kopplas in för att utreda polisens hantering av säkerhetsinformation, rapporterar Sveriges Radio. Säkerhetspolisen har tillsynsansvar och ska granska hur ärendet har gått till.

Tidigare på onsdagen hölls ett möte mellan justitieminister Morgan Johanssons statssekreterare Charlotte Svensson och personer från rikspolischef Dan Eliassons stab. Regeringen ville så fort som möjligt ha information om SR:s Ekots uppgifter om polisens hantering av hemliga uppgifter.

Enligt uppgifter till Aftonbladet kontaktade Dan Eliasson personligen Morgan Johanssons statssekreterare Charlotte Svensson först i måndags kväll. Han berättade då om informationssäkerheten på polisen, som Ekot gick ut med i går. Han sa vidare att det inte hade begåtts något fel från polisens sida.

I går, när Polismyndigheten skickade ut ett kort pressmeddelande, tog Charlotte Svensson kontakt med Dan Eliasson och bokade omgående in ett möte.

Och på onsdagskvällen kommenterade rikspolischefen själv uppgifterna offentligt för första gången.

Han sa då att han inte fattat något beslut som strider mot säkerhetsskyddsförordningen. Men enligt TT är Dan Eliasson kritisk till hur beslutet om att inte använda av Försvarsmakten godkända kryptering inte har skrivit på ett bra sätt.

– När jag läser beslutet i dag mot bakgrund det som har skett i Transportstyrelsen så ser jag att det inte är tillräckligt bra formulerat. Det är olyckligt, säger Dan Eliasson till TT.

Rikspolischefen dementerar också Ekots uppgifter om att information ska ha lämnats ut till tredje part.

– Vad jag har fattat beslut om är att inte använda försvarskrypto utan att använda andra säkra lösningar. Vi har inte lagt ut någon information till tredje part och har inte outsourcat, säger Dan Eliasson till TT.

Eliasson nekar också till Ekots uppgift om att beslutet att ta hjälp av kanadensiska företaget CGI inte fattades för att spara tid eller pengar.

– Det hade ingenting med effektivitet, tidspress eller någonting liknande så att vi kunde betala ut våra löner, säger han.

Regeringen har enligt Aftonbladets källa inte haft någon information om polisens bristande hantering av känslig information.

– Vi har inte känt till det här, ingen har vetat någonting, säger regeringskällan.

Sveriges Radios Ekot avslöjade i går att Dan Eliasson beslutade om ett undantag när polismyndigheten struntade i att kryptera känslig information med en krypteringslösning som är godkänd av Försvarsmakten, när man 2015 lade ut sitt personal- och lönesystem på ett privat kanadensiskt företag. I systemet finns bland annat anställdas namn, personnummer och löner, samt uppgifter om närmaste anhöriga och barn, rapporterar TT.

Tillvägagångssättet bryter mot Säkerhetsskyddsförordningen och rikspolischefen kan inte själv fatta beslut om att göra avsteg från reglerna, enligt Militärens underrättelse- och säkerhetstjänst (Must).

På onsdagskvällen uppger polisens it-chef Thomas Landeström att ingen information har lämnats ut till CGI som äger systemet Palasso som polisen använder. Enligt Landeström har ingen information lämnat polisens egna nätverk, skriver TT.

– Det är en uppkoppling där den här leverantören sitter uppkopplad i våra datanät. De är godkända med säkerhetsskyddsavtal och registerkontrollerade, som det ska vara. De arbetar i vårt datanät och våra servrar i Kronoberg, precis som all annan personal vi har, både anställda och konsulter, säger han.
