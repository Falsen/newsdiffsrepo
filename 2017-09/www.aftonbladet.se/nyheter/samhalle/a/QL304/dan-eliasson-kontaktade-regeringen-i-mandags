Beskedet: Dan Eliasson kommenterar hanteringen i kväll
OLOF SVENSSON

Morgan Johansson meddelade på onsdagseftermiddagen att Säpo kopplas in för att utreda polisens hantering av säkerhetsinformation, rapporterar Sveriges Radio. Säkerhetspolisen har tillsynsansvar och ska granska hur ärendet har gått till.

Tidigare på onsdagen hölls ett möte mellan justitieminister Morgan Johanssons statssekreterare Charlotte Svensson och personer från rikspolischef Dan Eliassons stab. Regeringen ville så fort som möjligt ha information om SR:s Ekots uppgifter om polisens hantering av hemliga uppgifter.

Enligt uppgifter till Aftonbladet kontaktade Dan Eliasson personligen Morgan Johanssons statssekreterare Charlotte Svensson först i måndags kväll. Han berättade då om informationssäkerheten på polisen, som Ekot gick ut med i går. Han sa vidare att det inte hade begåtts något fel från polisens sida.

I går, när Polismyndigheten skickade ut ett kort pressmeddelande, tog Charlotte Svensson kontakt med Dan Eliasson och bokade omgående in ett möte.

Regeringen har enligt Aftonbladets källa inte haft någon information om polisens bristande hantering av känslig information.

– Vi har inte känt till det här, ingen har vetat någonting, säger regeringskällan.

Dan Eliasson har hittills inte velat uttala sig om hanteringen av uppgifterna, men kommer under kvällen att bryta tystnaden.

– Rikspolischefen kommer att kommentera det här när han är tillbaka i Stockolm i kväll. När, var och hur har jag ingen information om i nuläget, säger Polisens pressinformatör Towe Hägg.

Sveriges Radios Ekot avslöjade i går att Dan Eliasson beslutade om ett undantag när polismyndigheten struntade i att kryptera känslig information med en krypteringslösning som är godkänd av Försvarsmakten, när man 2015 lade ut sitt personal- och lönesystem på ett privat kanadensiskt företag. I systemet finns bland annat anställdas namn, personnummer och löner, samt uppgifter om närmaste anhöriga och barn, rapporterar TT.

Tillvägagångssättet bryter mot Säkerhetsskyddsförordningen och rikspolischefen kan inte själv fatta beslut om att göra avsteg från reglerna, enligt Militärens underrättelse- och säkerhetstjänst (Must).

Dan Eliasson och polisen har under flera veckor inte velat svara på Ekots frågor. I stället gick myndigheten några timmar innan Ekots publicering ut med ett pressmeddelande med rubriken ”Polisens arbete med informationssäkerhet”.

I pressmeddelandet skriver polisen att de med ”anledning av händelserna vid Transportstyrelsen har Polismyndigheten gjort en fördjupad genomlysning av informationssäkerheten” och att ”samtidigt har medier ställt frågor inom dessa områden”.

På onsdagen publicerade polisen ett nytt, betydligt längre pressmeddelande där Ekots uppgifter tillbakavisas. ”Vi har inte överfört hemliga och känsliga uppgifter. Vi har agerat helt i enlighet med säkerhetsskyddsförordningen och säkerhetsskyddslagen. De uppgifter som ska vara skyddade är väl skyddade.” skriver polisen.
