Moderaterna vill ha nationellt förbud mot tiggeri
OLOF SVENSSON

Moderaterna presenterar i dag ny kriminalpolitik inför partistämman som hålls senare i oktober.

En nyhet är att M vill se ett nationellt förbud mot tiggeri. ”Förbudet behövs för att stoppa ordningsproblem och utnyttjandet av utsatta människor. Ett nationellt förbud omfattar alla som tigger och gäller på alla platser” skriver partiet.

Moderaterna vill också arbeta för att få bort otillåtna bosättningar och att Sverige agerar hårdare för att sätta press på de EU-länder vars medborgare söker sig till andra länder för att tigga.

– Ska vi acceptera att tiggeri normaliseras? Vi har ett utbrett tiggeri på gator och torg, det handlar inte sällan om väldigt utsatta människor. Vi ser en stor grad av organisering. För att hantera det här föreslår vi ett nationellt förbud mot tiggeri, säger Tomas Tobé (M), rättspolitisk talesperson.

Han säger vidare att förslaget inte kommer förbättra livet för tiggare på Sveriges gator, men att det är viktigt att inte tiggeriet normaliseras.

– Tiggeriet är ingen väg ut ur fattigdom.

Det kriminalpolitiska programmet som Moderaterna presenterar är omfattande och innehåller väldigt många förslag. Bland annat förslag på fler poliser och högre polislöner, skärpta straff för brott som till exempel bostadsinbrott. M vill också att fler brott ska kunna leda till utvisning och nämner som exempel grov kvinnofridskränkning och bostadsinbrott.

M vill också se skärpta straff för gängrelaterad brottslighet, fler trygghetskameror i utsatta områden och införa en särskild brottsrubricering för hedersbrott.

Texten uppdateras.

BÅDA SIDOR: Borde tiggeri förbjudas? Bästa argumenten – för och emot
