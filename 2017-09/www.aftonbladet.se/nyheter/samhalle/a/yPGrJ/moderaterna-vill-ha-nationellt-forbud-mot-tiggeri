Moderaterna vill ha nationellt förbud mot tiggeri
OLOF SVENSSON

Moderaterna har tidigare haft som förslag att organiserat tiggeri ska förbjudas. Nu går partiet steget längre - och vill införa ett nationellt förbud mot all tiggeri på alla platser.

”Förbudet behövs för att stoppa ordningsproblem och utnyttjandet av utsatta människor” skriver partiet i sitt nya kriminalpolitiska program.

Moderaterna vill också arbeta för att få bort otillåtna bosättningar, alltså tillfälliga läger som tiggare bor i. Partiet vill också att Sverige agerar hårdare för att sätta press på de EU-länder vars medborgare söker sig till andra länder för att tigga.

– Ska vi acceptera att tiggeri normaliseras? Vi har ett utbrett tiggeri på gator och torg, det handlar inte sällan om väldigt utsatta människor. Vi ser en stor grad av organisering. För att hantera det här föreslår vi ett nationellt förbud mot tiggeri, säger Tomas Tobé (M), rättspolitisk talesperson.

Den som bryter mot förbudet ska kunna straffas med böter.

– Det här ger framförallt möjlighet att få bort individer som i dag tigger på  fasta punkter, utanför butiker och mataffärer. Det är en möjlighet för polisen eller ordningsvakter att agera, säger Tomas Tobé.

Tror du att de som tigger har möjlighet att betala bötesbelopp?

– Det återstår att se. Det viktiga är inte ett enskilt bötesbelopp, det viktiga är om vi ska vara ett land som det är helt acceptabelt att söka sig till för att tigga på gator och torg. Om det vore en väg ut ur fattigdom kanske vi skulle kunna acceptera det på ett moraliskt plan, men det är inte det.

Andra straff som kan bli aktuellt är att personer som varit i Sverige i mer än tre månader får lämna landet, vilket de enligt lag ska göra redan i dag.

Är syftet med det här att de som tigger ska lämna Sverige?

– Det är att skicka en tydlig signal om att Sverige är inte öppet för att man organiserat ska komma för att tigga.

Tomas Tobé säger vidare att förslagen inte kommer att hjälpa de som tigger - men enligt honom är tiggeri heller inget som hjälper den enskilda människan.

Det kriminalpolitiska programmet som Moderaterna nu presenterar är omfattande och ska behandlas på partistämman senare i höst. Bland de många förslagen finns till exempel krav på fler poliser och högre polislöner, skärpta straff för brott som till exempel bostadsinbrott. M vill också att fler brott ska kunna leda till utvisning och nämner som exempel grov kvinnofridskränkning och bostadsinbrott.

Varför är det viktigt att göra det lättare att utvisa människor som begår brott?

– Begår man brott som våldtäkt, grov fridskränkning eller inbrott så har man brutit med det svenska samhällskontraktet och då ska man också utvisas.

BÅDA SIDOR: Borde tiggeri förbjudas? Bästa argumenten – för och emot
