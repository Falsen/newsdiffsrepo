Kritik från C och L om M-förslag: ”Kommer inte ha effekt”
JONATHAN JEPPSSON

Inför sin partistämma söker Moderaternas partiledning stöd för ett förslag som innebär förbud mot tiggeri i hela Sverige. Man moteriverar det med att det behövs både för att stoppa ordningsproblem och utnyttjandet av utsatta människor.

Men förslaget kritiseras omgående, bland annat av Centerpartiet. De har tidigare sagt nej till alla liknande rörslag som varit uppe i debatten och inställningen är fortfarande densamma.

– Vi kommer också ha en partistämma om en månad men det skulle förvåna mig mycket om vi skulle byta fot, säger rättspolitiska talespersonen Johan Hedin (C).

Han säger att förbudet skulle riskera att bli helt verkningslöst och menar att det är helt andra åtgärder som behövs.

– Det handlar om att sätta tryck via EU-systemet på hemländerna, om det är medborgare i andra länder det handlar om. Socialfrågan är en sak för deras hemländer och det finns medel via olika projekt inom EU-systemet som ska användas till just detta, men som inte används.

C vill bland annat att pengarna från EU ska kunna gå direkt till organisationer i civilsamhället i de aktuella länderna, som är Rumänien och Bulgarien.

– De kan de inte i dag. De måste gå via staten i de här länderna. Det vore bättre, för det finns organisationer om är väldigt kunniga och duktiga på det här.

Samtidigt visar en ny mätning från Aftonbladet/Inizio att sex av tio svenskar vill förbjuda tiggeri. Johan Hedin säger att han förstår att människor tycker att frågan är ”utomordentligt besvärlig”.

– Ingen tycker att det är trevligt att se att människor far illa, det handlar om människor som inte har det särskilt bra. Men jag har väldigt tydligt besked från förra C-stämman att det här inte är något vi tror på.

Även Liberalerna är skeptiska till Moderaternas förslag.

– Vi har inga förslag om ett nationellt tiggeriförbud. Dels skulle det bli svårt lagstiftningsmässigt, sen har vi i dag svårt att se hur man ska kunna upprätthålla en sådan lagstiftning, det bygger på att man har oerhört mycket resurser som inte finns i dag. De resurserna lägger jag hellre på att angripa narkotikaförsäljning och de tunga kriminella som ägnar sig år att skjuta på varandra, säger Roger Haddad, rättspolitisk talesperson.

Han tror inte på att ett nationellt tiggeriförbud kan bli något som en samlad Allians kommer att gå fram med.

– Liberalerna har tagit initiativ 2014 till skärpt lagstiftning när det gäller människohandel. Det kom ett förslag redan för ett år sen som vi är beredda att stödja, om att man ska kriminalisera möjligheten att utnyttja människor i ekonomiskt syfte, även för sexuella tjänster och som arbetskraft. Det är där vi ska ha fokuset.

– Jag har väldigt svårt att se ett förbud som ett Alliansgemensamt förslag, säger Roger Haddad.

Åsa Regnér (S), som är ansvarig minister för frågan, säger i en skriftlig kommentar till Aftonbladet att förbud mot tiggeriet inte är någon lösning.

– Tiggeriet måste upphöra. Det är ingen lösning på fattigdom och det är inte ett förbud heller. Men vi kan inte fortsätta att ha det som det är idag i Sverige. Regeringen vill förbjuda människor att tjäna pengar på andras tiggeri och förbättra möjligheten att avhysa otillåtna bosättningar. Socialdemokraterna vill göra en översyn av ordningslagen – samma regler behöver gälla i alla kommuner.

– Det är bra att fler partier nu ser problemen och jag ser gärna att det diskuteras mellan partierna.

BÅDA SIDOR: Borde tiggeri förbjudas? Bästa argumenten – för och emot
