Stödet växer för Kristersson
PÄR KARLSSON

I fredags meddelade Ulf Kristersson att han kandiderar till posten som ny partiledare för Moderaterna efter avgående Anna Kinberg Batra. Inför partiets extrastämma den 1 oktober har han redan stöd av flera av M:s länsförbund, bland dem Dalarna, Norrbotten, Södermanland och Västerbotten.

Nu står det klart att Kristersson, i dag partiets ekonomiska talesperson, även nominerats av Moderata ungdomsförbundet, Muf.

– Det fanns en överväldigande majoritet och ett väldigt stort stöd både i förbundsstyrelsen men även i hos de 25 lokala ordföranden runt om i landet, säger Muf:s ordförande Benjamin Dousa.

Han säger att Kristersson på ett bra sätt kommer att kunna ena ett sargat moderat parti.

– Vi tror att han kan ta oss bort från de opinionssiffror vi just nu har. Jag tror att många, även jag själv, känner redan nu att självförtroendet har blivit långt mycket bättre bara av att Ulf kom in i spekulationerna. Vi tror att han kommer att fylla hela valmaskineriet med energi och självförtroende och ta strid mot Socialdemokraterna och regeringen.

Vad tycker Muf blir viktigast för den nya partiledaren?

– Det allra viktigaste blir att återbygga och återvinna förtroendet för Moderaterna. Det är väl ingen hemlighet att förtroendet har naggats i kanten de senaste åren.

Samtidigt som Kristersson gav sitt besked meddelade också M-toppen Elisabeth Svantesson, som också pekats ut som en tänkbar kandidat, honom sitt stöd.

Men det är inte bara Kristersson som har nominerats till partiledarposten. I fredags stod det klart att det tunga distriktet i Västra Götaland ville att Carl Bildt, tidigare statsminister, skulle återvända till partiledarposten, 18 år efter han lämnade uppdraget. Detta trots att han sagt att han inte kandiderar.

Under helgen har flera länsförbund gett besked kring vem de vill se som Kinberg Batras efterträdare. M i Blekinge län nominerade både Kristersson och Bildt, utan inbördes rangordning. Länsförbundet i Kalmar län föreslog två namn, Kristersson i första hand och Bildt som nummer två.

Sedan tidigare står det klart att även före detta försvarsministern Mikael Odenberg vill bli partiledare.
