Nordea flyttar – facket hotar flytta miljarder
PÄR KARLSSON

Under en längre tid har det pågått diskussioner och rykten kring Nordea och en eventuell flytt av bankens huvudkontor från Sverige.

Orsaken har varit en irritation över att regeringen planerat att höja den så kallade resolutionsavgifterna som är tänkta att skydda skattebetalarna vid en ekonomisk kris där staten tvingas rycka in.

Men Nordea har kallat avgiften för en bankskatt som man menar skulle drabba bolaget hårt.

Diskussionerna retade upp flera LO-förbund som hotade med att flytta sina pengar från banken vid en eventuell flytt. Det handlar om Kommunal, Handels och Transport.

Kommunal, som har över en halv miljon medlemmar, har i dag en miljard kronor placerade i Nordea och deras medlemmar kan få förmånliga banklån.

I dag kom beskedet att Nordea flyttar sitt huvudkontor till Finland och med det riskerar man också att förlora fackförbunden som kunder.

Tobias Baudin, ordförande för Kommunal, är besviken.

– Jag beklagar att de landat i det här beslutet på grund av att de skulle få vara med och fånga upp en eventuell framtida bankkris, som annars skattebetalarna och därmed välfärden och Kommunals medlemmar fått ta smällen för.

Inom kort kommer Kommunals förbundsstyrelse att diskutera hur facket ska gå vidare.

– Vi måste se över vilka möjligheter vi har och vad vi vill göra. Det första vi måste lyfta är varför vi ska erbjuda medlemslån till Nordea som nu kommer att vara en utländsk bank. Vi kommer också att överväga vad vi ska göra med de placeringar vi har gjort i banken, säger Baudin.

Men han är tydlig med att hans förbund måste agera långsiktigt.

– Vi ska inte äventyra vår ekonomi. Vi får se vad vi landar i för beslut. Men jag vänder mig starkt emot Nordeas agerande som bank.
