Miljardsatsning på utbildning i regeringens budget
OLOF SVENSSON

Statsminister Stefan Löfven och finansminister Magdalena Andersson besökte i dag vuxenutbildningen SweJa i Stockholm. Med sig hade de en nyhet ur budgeten för 2018, som presenteras i sin helhet senare i september.

Nyheten är att regeringen satsar totalt 4,3 miljarder kronor på utbildning och etablering.

– Samtidigt som vissa grupper har problem att komma in på arbetsmakten riskerar bristen på kompetent arbetskraft att hämma tillväxten, säger Stefan Löfven.

– I höstens budget bygger vi ut kunskapslyftet, det handlar om 32 000 nya platser än vad vi tidigare presenterat. Det är den största satsningen sedan yrkeshögskolan startade.

Platserna som avses är bland annat i yrkesvux, yrkeshögskola, folkhögskola, universitet och högskola. Fram till 2021 vill regeringen tillsätta totalt över 90 000 platser.

Regeringen presenterar också krav som ska ställas på nyanlända för att de ska få jobb eller delta i utbildning.

– Alla som kan arbeta, ska arbeta. Det gäller både män och kvinnor, säger Magdalena Andersson.

Det handlar bland annat om utbildningsplikt för nyanlända. Om man inte deltar i utbildning ska man kunna bli av med sin ersättning.

En annan satsning är att långtidsarbetslösa personer från 2018 ska få ta CSN-lån till B-körkort.
