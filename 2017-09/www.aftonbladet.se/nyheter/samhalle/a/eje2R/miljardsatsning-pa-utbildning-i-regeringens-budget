Miljardsatsning på utbildning i regeringens budget
OLOF SVENSSON

Statsminister Stefan Löfven och finansminister Magdalena Andersson besökte i dag vuxenutbildningen ”SweJa” i Stockholm. Med sig hade de en nyhet ur budgeten för 2018 - en satsning på totalt 4,3 miljarder kronor på utbildning och etablering.

– Samtidigt som vissa grupper har problem att komma in på arbetsmakten riskerar bristen på kompetent arbetskraft att hämma tillväxten, säger Stefan Löfven.

– I höstens budget bygger vi ut kunskapslyftet, det handlar om 32 000 nya platser än vad vi tidigare presenterat. Det är den största satsningen sedan yrkeshögskolan startade.

Platserna som avses är bland annat i yrkesvux, yrkeshögskola, folkhögskola, universitet och högskola. Fram till 2021 vill regeringen tillsätta totalt över 90 000 platser.

Stefan Löfven anser inte att satsningen att få människor i utbildning är ett sätta att trixa med arbetslöshetssiffrorna.

– Utbildning är en investering, att ifrågasätta utbildning för att människor ska komma i arbete, det begriper jag inte. Vi har 100 000 jobb som inte blir tillsatta för att arbetsgivare inte hittar rätt arbetskraft, vi har 350 000 arbetslösa. Det är en signal om en sak - att utbilda, säger han.

Regeringen tänker också ställa tuffare krav på de som inte har jobb, till exempel utrikesfödda kvinnor där arbetslösheten i dag är hög. Den som inte deltar i utbildning ska kunna bli av med sin ersättning.

– I etableringsuppdraget har man fokuserat på att man har rätt till en etableringsplan. Vi tycker också det är viktigt att det finns en skyldighet att delta i åtgärder som ökar möjligheterna att få ett jobb, säger Magdalena Andersson.

En annan satsning är att långtidsarbetslösa personer från 2018 ska få ta CSN-lån till B-körkort.

Lärarnas riksförbund välkomnar satsningen men anser att regeringen gör för lite för att läraryrket ska bli attraktivt på komvux. Förbundsordförande Åsa Fahlén vill bland annat se högre löner och bättre arbetsmiljö.

– Man måste komplettera den här satsningen med att göra det mer attraktivt. Annars riskerar det här att bli ett slag i luften när man inte har behöriga lärare som undervisar.

Centerpartiets ekonomiskpolitiska talesperson Emil Källström välkomnar också utbildningssatsningen. Däremot är han skeptisk till att det inte satsas mer på att underlätta för småföretagare.

– Man måste göra reformer för att det ska skapas fler riktiga jobb i företagen. Där missar regeringen en chans att göra rejäla lättnader, säger han.
