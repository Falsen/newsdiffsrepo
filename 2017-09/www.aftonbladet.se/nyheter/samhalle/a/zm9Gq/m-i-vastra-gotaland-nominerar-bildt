Tungt M-förbund nominerar Carl Bildt
JONATHAN JEPPSSON

Moderaterna i Västsverige nominerar Carl Bildt som ny partiledare.

Bakom beslutet står en stor majoritet, enligt förbundsledningen.

– Vi har haft en bra förankringsprocess där våra partiföreningar har fått föreslå och nominera, och det är en stor och tydlig majoritet för att nominera Bildt till nästa statsminister, säger Johan Abrahamsson.

Hur ser ni på att han inte verkade vara intresserad när han framträdde i media häromdagen?

– Vi vill äga vår nomineringsprocess själva och inte oss styras av media, det är valberedningen som ska prata med Carl Bildt och ställa frågan till honom.

Vad är det Bildt har som gör honom mest lämpad som Moderatledare?

– Han har ju en väldig erfarenhet och ett tydligt ledarskap – det är de här erfarenheterna som vi behöver i Moderaterna. Det är inte många som kan mäta sig med hans arbetskapacitet. Vi är helt övertygade om att det här är en person som klarar den press i den situation som vi befinner oss i partiet.

Ann-Sofie Alm, vice ordförande i Västra Götaland, skriver i ett pressmeddelande att beslutet är väl förankrat.

– Vi har haft en öppen och demokratisk process kring nomineringen av ny partiledare. Alla föreningar i Västra Götaland har fått komma in med sina förslag och trots den korta tid medlemmarna har haft på sig har vi fått stort gensvar och vårt beslut i dag är väl förankrat”, skriver Ann-Sofie Alm, vice ordförande i förbundsstyrelsen för Moderaterna i Västra Götaland, i ett pressmeddelande.
