SD-toppen jämför Koranen med ”Mein kampf”
KENAN HABUL

I helgen var Mattias Karlsson i Göteborg. Där höll han ett anförande till partikamraterna som samlats till en kick off inför kyrkovalet.

Karlsson sa bland annat att det är ”absurt” att Svenska kyrkan bjuder in människor för att läsa ur Koranen.

Enligt Expressen lyfte Karlsson fram en del i Koranen där det uppmanas till att döda "otrogna".

– Nu vet jag att det är långt ifrån alla muslimer som ställer upp på den typen av skrivningar i Koranen och det är säkert så att de som läst den här typen av texter i kyrkorna, de läser ju inte de här passagerna och kanske inte står bakom det heller. Men för mig spelar det inte så jättestor roll heller. Även om det är en snäll person som läser en något mindre kontroversiell del så är det ändå ur den här boken.

I en intervju med Expressen betonar Karlsson att ”Mein kampf” och Koranen inte är fullt jämförbara.

– Det är inte fullt jämförbart därför att de skrivelser som finns i Mein Kampf, de uppmaningar till våld och vad det ledde till för förföljelsen av judar, det finns ingen parallell i världshistorien som är jämförbar med den. Men det finns ett antal skrivelser i Koranen som uppmanar till att döda, halshugga, korsfästa, tillfångata och förslava kristna, otrogna. Det är precis det som händer i världen. Det pågår ett folkmord på kristna i världen i dag, säger han till Expressen.
