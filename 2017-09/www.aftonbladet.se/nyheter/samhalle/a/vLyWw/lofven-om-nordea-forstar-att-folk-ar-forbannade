Löfven om Nordea: Förstår att folk är förbannade
JONATHAN JEPPSSON

Under onsdagen meddelade Nordea att man flyttar sitt huvudkontor från Sverige till Finland. Beskedet har både lett till kritik mot bankjätten, men även till hårda ord mot regeringens politik.

I dag, under ett besök i Gävle, gav statsminister Stefan Löfven sin syn på flytten - och han var irriterad.

– Jag förstår om folk är frustrerade och förbannade. Utan svenska skattebetalares insatser så hade den här banken över huvud taget inte funnits. Att då tacka dem genom att säga att man flyttar huvudkontoret till ett annat land, det gör att jag förstår frustrationen folk visar.

Kritiker menar att det är regeringens agerande som driver banken ur Sverige. Hur ser du på det?

– I fjol gjorde Nordea en vinst på 40 miljarder kronor. Man kan inte säga att det är så stora problem. Hela banksektorn gör mellan 90 och 100 miljarder kronor i vinst årligen. Vi har företag som flyttar hem sin produktion i Sverige och vi räknas som ett av de starkaste länderna för företag enligt Forbes. Vi har ett högt anseende som ett land där det är bra att verka som företag.

Skadar det svensk ekonomi?

– Det tror jag inte. Vi hade naturligtvis helst haft kvar huvudkontoret i Sverige.

Under besöket i Gävle, där regeringen i dag höll sitt sammanträde, presenterades också en satsning ur den kommande budgeten för 2018. Det handlar om 1,2 miljarder kronor i en ”Hela-Sverige”-satsning.

Av de 1,2 miljarderna i regeringens satsning ska 347 miljoner gå till det som kallas service och goda livsvillkor i hela landet.

253 miljoner ska gå till gröna jobb i hela landet, 410 till företagande och utbildning i hela landet samt 235 miljoner till bättre vägar och kollektivtrafik.
