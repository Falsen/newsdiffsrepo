Budgetnyhet: Blir billigare att vara med i facket
OLOF SVENSSON

Rätten till att dra av delar av fackföreningsavgiften försvann 2007 efter ett beslut av Alliansregeringen. Nu vill regeringen och Vänsterpartiet återinföra den.

Den som är medlem i ett fackförbund ska från och med nästa år kunna dra av 25 procent av den sammanlagda medlemsavgiften. V har drivit frågan hårt i flera budgetförhandlingar med regeringen men har inte fått gensvar förrän nu.

För till exempel en undersköterska som är medlem i Kommunal som tjänar 27 000 i månaden innebär det 1 300 kronor mer i plånboken om året, enligt V:s beräkningar.

V-ledaren Jonas Sjöstedt är mycket nöjd med reformen.

– För de som redan är med är det en skattesänkning. Många låginkomsttagare får en tusenlapp eller 1500 kronor mindre i skatt per år. Det är bra fördelningspolitik, säger han.

Men han lyfter också fram att målet är att fler nu ska gå med i facket.

– Alla ska ha råd att vara med i en fackförening. Vi vet att många av dem som behöver den fackliga organiseringen bäst, de har svårt att betala avgiften och tycker att det är för dyrt. Medlemstalet gick ned när man tog bort avdragsrätten. Jag hoppas det bidrar till att tiotusentals människor organiserar sig, säger Sjöstedt.

Han påpekar också att avdragsrätten för företag att vara med i arbetsgivarföreningar har funnits kvar hela tiden.

– Borgerligheten skapade en väldig orättvisa när man gynnade arbetsgivaren ensidigt. Nu ser vi till att det blir rättvisare, säger V-ledaren.

Varför är det viktigare att satsa så mycket pengar på det här, än att satsa dem på till exempel välfärden?

– Vi kommer att presentera goda budgetnyheter också när det gäller välfärden.

Reformen kostar cirka 1,33 miljarder nästa år och därefter 2,67 miljarder kronor per år.

Men utspelet får omgående kritik från Centerpartiet. Ekonomiska talespersonen Emil Källström säger att det är en ”olycklig prioritering”.

– För de här pengarna hade man kunnat sänka skatten för småföretagen och stärka upp viktiga delar av välfärden. Det finns många andra prioriteringar man bör göra innan man subventionerar vuxna människor med arbete som väljer att gå med i en viss typ av organisation, säger han.

Enligt Källström är det rimligt att staten förhåller sig neutral i förhållande till vilka föreningar människor väljer att engagera sig i.

– Det här är ett olyckligt avsteg från den principen.

V och regeringen har också kommit överens om att avskaffa en karensdag i a-kassan. Båda reformerna ingår i regeringens budget som presenteras senare i september. De väntas träda i kraft i juli nästa år.
