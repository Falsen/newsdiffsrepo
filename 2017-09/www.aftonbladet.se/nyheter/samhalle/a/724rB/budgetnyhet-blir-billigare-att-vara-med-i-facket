Budgetnyhet: Blir billigare att vara med i facket
OLOF SVENSSON

Rätten till att dra av fackföreningsavgiften försvann 2006 men nu vill regeringen och Vänsterpartiet återinföra den.

Den som är medlem i ett fackförbund ska från och med nästa år kunna dra av delar av avgiften. För en undersköterska som är medlem i Kommunal som tjänar 27 000 i månaden innebär det 1 300 kronor mer i plånboken om året, skriver Vänsterpartiet i ett pressmeddelande.

Reformen kostar cirka 1,33 miljarder nästa år och därefter 2,67 miljarder kronor per år.

– Jag hoppas att fler kommer gå med i en fackförening, säger Jonas Sjöstedt.

Vänsterpartiet och regeringen har också kommit överens om att avskaffa en karensdag i a-kassan.

Båda reformerna ingår i regeringens budget som presenteras senare i september. De väntas träda i kraft i juli nästa år.
