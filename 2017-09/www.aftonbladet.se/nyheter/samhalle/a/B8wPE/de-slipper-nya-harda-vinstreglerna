De slipper nya hårda vinstreglerna
PÄR KARLSSON

Efter flera år av hårda politiska diskussioner och en stor utredning planerar regeringen och Vänsterpartiet att i vår lägga fram en proposition i riksdagen om att begränsa vinsterna i välfärden.

Efter valet 2014 krävde V ett löfte från S/MP-regeringen om att ett förslag om vinstbegränsning inom vård, skola och omsorg skulle läggas under mandatperioden. Den överenskommelse som slöts har sedan legat till grund för budgetsamarbetet mellan parterna.

Just nu pågår förhandlingar kring hur förslaget som ska presenteras för riksdagen ska se ut. Civilminister Ardalan Shekarabi (S) har meddelat att man tar avstamp i den mycket omtalade och kritiserade utredning som gjordes i frågan av Ilmar Reepalu, f.d. kommunalråd i Malmö (S). Där fanns bland annat ett vinsttak på sju procent för välfärdsbolagen med.

Nu kan Aftonbladet berätta att V och regeringen har förhandlat färdigt om en del av det kommande förslaget. Man är nu överens om att de idéburna organisationerna som finns inom välfärdssektorn helt ska undantas från de nya reglerna. Det kan bland annat handla om Svenska Kyrkan, välgörenhetsorganisationer eller mindre aktörer inom skolan som varken är kommunala eller privata.

– Den proposition som vi avser att lägga på riksdagens bord i mars 2018 om vinstreglering, där kommer de idéburna inte att ingå, säger Ulla Andersson (V).

Hon säger att en del av den utredning som regeringen tillsatte efter valet handlade just om att stärka de idéburna organisationernas möjligheter.

Den privata sektorn inom välfärden har sågat förslaget om vinstbegränsning rejält, men även inom den idéburna sektorn har det funnits en oro. Nu säger Andersson att udden enbart kommer att vara riktad mot de som bedriver ”vinstjakt”.

– Vi vill att de aktörer som är i välfärden för välfärdens egen skull, att de ska stärkas och vara kvar. De som är där för att tjäna stora pengar, det är dem som regelverket ska omfatta. Det tror jag också att det svenska folket tycker är helt rimligt, säger Andersson.

Hon vill inte gå in mer på hur det nya regelverket ska se ut, mer än det tar avstamp i Reepalu-utredningen.

Det är sedan länge känt att förslaget om att begränsa vinsterna i välfärden kommer att få mycket svårt att få tillräckligt med stöd i riksdagen. Både Allianspartierna och Sverigedemokraterna har sagt att man kommer att rösta emot.

Men Ulla Andersson säger att hon är övertygad om att man har folket med sig i frågan, även om man går mot en förlust i riksdagen.

– Det finns ett stort folkligt stöd för att få slut på vinstjakten. Det är väl något som övriga partier borde lyssna in. Om det inte går igenom riksdagen före den här mandatperiodens slut, då blir det en valfråga igen.
