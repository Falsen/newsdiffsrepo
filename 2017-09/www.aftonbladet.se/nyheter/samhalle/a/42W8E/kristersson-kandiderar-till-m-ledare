Kristersson kandiderar till M-ledare
OLOF SVENSSON

Den 1 oktober ska Moderaterna välja en ny partiledare efter avgående Anna Kinberg Batra. Redan i måndags meddelade före detta försvarsminister Mikael Odenberg att han kandiderar till posten.

Nu meddelar också Ulf Kristersson, som i dag är partiets ekonomiska talesperson att han står till förfogande som partiledare om det finns ett brett stöd för det. Han ger beskedet i en lång text på Facebook där han skriver att han talat med sitt hemdistrikt i Sörmland och till partiets valberedning.

”Jag känner ett stort ansvar för det parti som jag har jobbat för i många olika kapaciteter och under lång tid”, skriver han.

Han villl att partiets båda viceordförande, Elisabeth Svantesson och Peter Danielsson, bildar kärnan i det nya ledarskapet i partiet.

Svantesson, som också nämnts som en tänkbar efterträdare till Anna Kinberg Batra, stödjer Kristerssons kandidatur:

”Ulf är den person som jag tror är bäst lämpad att bli moderaternas nästa partiordförande, samla partiet och stärka förtroendet för vår politik. Jag kommer också att stödja honom i det arbetet om han blir vald på extrastämman den 1 oktober.” skriver hon på Facebook.

Kristersson skriver i inlägget om det svåra parlamentariska läget i Sverige:

”Just nu målas det upp djupa skillnader i synen på regeringsfrågan, som jag inte tror finns på riktigt. Det behövs sans och balans i debatten. För egen del har jag tre viktiga utgångspunkter i detta: DÖ var fel. Sd har fel. Och Alliansens gemensamma framtidsfrågor måste lösas med Alliansen.”

Han vill att Alliansen ska försöka bilda regeringen och lägga fram en budget efter nästa val, oavsett om de rödgröna blir större eller mindre än Alliansen - något som Liberalerna och Centerpartiet har motsatt sig.

Ulf Kristersson skriver vidare om hur han anser att partiet ska förhålla sig till SD. Han skriver att han inte delar SD:s värderingar men att partiet gärna får rösta på Alliansens förslag. ”Deras röster är lika mycket värda som alla andras. Men det är inte Sd jag vill samarbeta med och bygga framtiden på, utan tillsammans med våra värderingsfränder i Alliansen. Råder det någon osäkerhet på den punkten så måste den nu skingras.”

Så sent som 24 augusti sa Kristersson att det inte var aktuellt för honom att ta över ledarskapet i paritet. Dagen efter skrev han på Facebook att ”Frågan om vilken roll jag själv kan komma att spela för moderaterna i framtiden har inget svar idag. Sedan dess har fyra länsförbund i Moderaterna har meddelat att de vill ha Kristersson på posten.
