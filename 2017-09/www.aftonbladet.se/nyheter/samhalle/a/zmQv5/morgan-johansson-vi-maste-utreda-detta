Morgan Johansson: ”Vi måste utreda detta”
TOBIAS ANDERSSON ÅKERBLOM

Justitie- och inrikesminister Morgan Johansson (S) anlände strax före klockan halv tio till Radisson Hotel i Göteborg, där han skulle tala på Västra Götalandsregionens konferens om brottsförebyggande arbete. Under förmiddagen har hans statssekreterare suttit i möte med företrädare för polisen.

Vad har framkommit under mötet?

– Det kan jag inte svara på för det pågår ju faktiskt just nu, säger Morgan Johansson.

Att hanteringen av uppgifterna bryter mot säkerhetsskyddsförordningen enligt Militära underrättelsetjänstens kommentar till Sverige Radio, är en av frågorna som ska undersökas under mötet. Företrädare för polisen bestrider påståendet. Morgan Johansson uppger att han inte har fått någon information om de uppgifter som Ekot rapporterat om förrän under tisdagen.

– I måndags fick min statssekreterare information om att det gjordes en granskning. Själv fick jag information i går eftermiddag, strax före fem. Det var då vi bestämde att vi måste få en fullständig redogörelse från polisen om vad som egentligen har förevarit.

Transportstyrelsens generaldirektör fick avgå för liknande händelser, kan Dan Eliasson sitta kvar?

– Som sagt, vi är nu i ett skede där vi måste reda ut vad som egentligen har hänt och vad som ligger i påståendena och det är det jag först vill se. Men på din tidigare fråga vill jag också säga att jag ställde också en kontrollfråga till mina tjänstemän: ”Är detta någonting som justitiedepartementet har haft kännedom om tidigare?” Alltså det här ligger ju några år tillbaka, vi talar om 2015. Jag fick då svaret av mina tjänstemän: ”Nej”. Men de ska naturligtvis dubbelkolla det. Jag har inte varit inne i de här frågorna tidigare, jag tog över för en och en halv månad sedan. Men jag vill ändå gå till botten med om det har funnits någon information om detta på departementet tidigare och som sagt, det finns inga sådana tecken.

– När jag kommer tillbaka till Stockholm kommer jag att få ha en mer fullständig bild över händelsen.
