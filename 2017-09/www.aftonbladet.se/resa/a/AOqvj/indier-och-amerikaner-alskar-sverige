Indier och amerikaner älskar Sverige
STEFAN HESSERUD PERSSON

För första gången gjordes över 10 miljoner internationella övernattningar i Sverige under januari till juli. Det är en ökning med 3,6 procent jämfört med samma tid förra året, visar nya siffror från Tillväxtverket och SCB.

Visit Sweden, som marknadsför Sverige som turistland utomlands, lyfter fram Sveriges starka varumärke, nya flyglinjer och ett sug efter nya resmål som tänkbara förklaringar.

Och turismen är viktig. Förra året spenderade utländska turister nästan 120 miljarder kronor på boende, restauranger och upplevelser i Sverige.

Tyskland är fortfarande det land som har flest Sverigeintresserade invånare. 23,5 miljoner tyskar anger att de är nyfikna på att resa hit på semester, enligt Visit Swedens undersökningar.

Men det är betydligt mer långväga gäster som står för den största ökningen. I juli ökade antalet övernattningar från USA och Indien med 45 respektive 40 procent.

– Det är roligt att se att resandet från Indien ökar igen, efter ett tapp förra året. Nu väntar vi på att se vilken effekt den nya direktlinjen mellan New Delhi och Stockholm, som startade för ett par veckor sedan, får, säger Ewa Lagerqvist, vd på Visit Sweden, i ett pressmeddelande.
