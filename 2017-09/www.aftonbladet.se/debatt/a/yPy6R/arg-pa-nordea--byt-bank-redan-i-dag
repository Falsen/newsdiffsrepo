Arg på Nordea – byt bank redan i dag!


DEBATT. Då blev det klart att Nordea flyttar sitt huvudkontor från Sverige till Finland. Efter en utdragen process med närmast utpressningslika metoder från banken som är känd för pengatvätt, skattesmitning och som räddades av skattebetalarna när det höll på att gå riktigt illa i finanskrisen.

Nordea har betalat tillbaka sedan räddningen främst med att dela ut enorma bonusar och göra större och större vinster. Samtidigt har de aldrig gillat att de ska betala skatt och avgift till som ska trygga dem vid en krasch. För att dra en hård liknelse – de vill supa, tuta och köra men inte betala för varken försäkring eller bilbälte. När någon säger nej tar de sitt pick och pack och letar efter någon som säger ja.

Nordea får därför skarp kritik från Riksgälden för att banken ”shoppat runt” efter de för banken allra bästa villkoren. För dig och mig som konsument är det inget problem med att leta runt på detta sätt, men för en bank som kommer räddas vid en finanskris är det faktiskt något helt annat. Nordea är internationellt ökända för sitt risktagande och nu blir de ett problem för EU:s bankunion. Tyvärr betyder det inte att Sverige kan skatta sig lyckliga då EU:s hantering av förra finanskrisen lämnade mycket i övrigt att önska.

Nordeas agerande har skadat deras anseende enligt varumärkesexperter och runt om i sociala media hörs upprörda röster som säger att de ska lämna banken.

Redan innan beskedet har tusentals lämnat Nordea. Det är dock inte bara enskilda kunder som lämnar. Stora fackförbund som Kommunal, Transport och Handels har inlett arbetet med att hitta en ny bank. LO har också öppnat för att lämna banken och vi utgår från att de följer efter sina medlemsförbund. Fackföreningsrörelsen förvaltar stora summor och är väldigt värdefulla kunder för vilken bank som helst så det kommer bli ett avbräck för Nordea.



Hur stor är då stormen i sociala media? Vi på folkrörelsen Skiftet gjorde en bild som uppmanade folk att lämna banken. Tack vare att klimataktivisten och operasångerskan Malena Ernman lade upp bilden på sin Facebooksida så har det fått totalt 10 000 interaktioner och hundratusentals, om inte miljontals, har nåtts av budskapet. TV4:s politiske kommentator Marcus Oscarsson har delat en status som förklarar hur banken utnyttjat oss maximalt och även den har nått hundratusentals om inte miljontals svenskar.

Frågan om Nordea skapar engagemang minst sagt och redan innan beskedet har 15 000 skrivit under vårt upprop om att de ska lämna Nordea om de flyttar sitt huvudkontor. Vi arrangerade dessutom en flyttkartongsaktion utanför Nordeas huvudkontor i Stockholm. Nu flyttar de sitt kontor och kan behöva en och annan kartong.

Är du arg på Nordea? Bra! Gör något åt det och lämna dem i dag eller lova dig själv att aldrig bli kund hos banken.

Det kan kännas lite krångligt att byta bank, men det kommer kännas mycket bättre när det väl är gjort – för ingen gillar att bli utpressad.

Robin Zachari, kanslichef Skiftet

► Häng med i debatten och kommentera artikeln – följ Aftonbladet Debatt på Facebook.
