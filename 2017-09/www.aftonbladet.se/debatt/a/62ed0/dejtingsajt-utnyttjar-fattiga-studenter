Dejtingsajt utnyttjar fattiga studenter


DEBATT.  Under sensommaren har en dejtingsida för så kallade “sugardaddies och sugarbabies” lanserats.

Deras nya marknadsföringskampanj riktar kraftigt in sig på yngre kvinnliga studenter och beskriver det som ett sätt att slippa ta studielån. I stället handlar konceptet om att män i åldrarna 40-59 år ska “sponsra” studenten medan de dejtar.

En dejtingsajt där rika äldre män är menade att skämma bort unga kvinnor i ekonomiskt utsatta situationer kan låta som ett smaklöst skämt i Sverige 2017, men utöver den uppenbara sexismen och inriktningen på unga ser vi också en problematik kopplad till målgruppen studenter.

Självklart kan den som vill registrera sig på en dejtingsida och vara ärlig med vad denne söker. Individens val är inte det vi ifrågasätter. Vi ifrågasätter att ett företag väljer att utnyttja en grupp människor lever i en utsatt situation. Detta i sig anser vi föranleder behov av granskning.

Att strategiskt utnyttja människor i utsatta situationer är inget nytt. Men att studenter blir utsatta beror på att trygghetssystemen för studenter brister. Så länge samhället behandlar studenter som annat än vanliga människor kommer situationer där vi utnyttjas eller är utsatta att uppstå.

Regeringen har presenterat en höjning av studiebidraget med 300 kronor inför höstens budgetproposition.

Vi är däremot övertygade om att fler insatser är nödvändiga för att öka studenters trygghet och minska risken att någon någonsin skulle känna sig nödgad att utnyttja en sådan tjänst (såvida denne inte hemskt gärna vill det).

► Större balans mellan bidrag och lån

I dagsläget ligger bidragsdelen på 2848 kronor per månad och den tillsammans med lånet uppkommer studiestödet till 10 016 kronor. Förändringen innebär att bidraget kommer utgöra 30.5 procent i stället för nuvarande 28.5 procent. En bättre balans mellan låne- och bidragsdel gör att fler kan se högre utbildning som ett reellt alternativ. Framtida höjningar kräver därför ett fortsatt fokus på just bidragsdelen snarare än lånedelen tills dess att vi når en balans.

► Förutsättningarna för att studera behöver utjämnas

Generellt högre levnadskostnader och hyror i storstäderna gör att studenter i dessa städer har det svårt att få ihop sin ekonomi trots höjt studiemedel. Det råder dessutom stor brist på studentbostäder, inte bara i storstäderna, vilket tvingar studenter in i osäkra och dyra andrahandskontrakt. En rimlig bostadsmarknad med hyror anpassade för studenter hade därför gjort stor skillnad för studenternas trygghet.

► Rätten att kunna få ersättning när man är sjuk ska vara kopplad till sysselsättningen studier och inte att man ska finansiera sina studier på ett specifikt sätt

I nuvarande system är studenternas möjlighet att få sjukförsäkring kopplat till att man tar studiemedel. Det har kommit förslag från regeringen om att skydda den sjukpenninggrundande inkomsten när man studerar men det förutsätter att man har jobbat innan man börjar studera. Det finns med andra ord fortfarande en del på regeringens att göra lista för att säkerställa alla studenters rätt till sjukförsäkring och garantera en trygg studietid.

Är det så att studenters trygghet är så eftersatt att de känner sig nödgade att använda dejtingsajter som den som under sensommaren uppmärksammats, borde inte bara riksdag och regering skämmas. Det borde vi alla.

Samhället får aldrig glömma vilken investering studenter är. Att vi kan fokusera helhjärtat på våra studier innebär att vi oavsett när i livet vågar, kan och vill studera och sedan bidra till ett starkare samhälle.

Charlotta TjärdahlJacob Adamowicz

► Häng med i debatten och kommentera artikeln – följ Aftonbladet Debatt på Facebook.
