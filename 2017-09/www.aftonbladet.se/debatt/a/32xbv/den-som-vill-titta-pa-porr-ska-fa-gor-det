Den som vill titta på porr ska få gör det


REPLIK. Är statlig censur och förbud lösningen på fenomen politiker ogillar? Maria Ahlin ordförande för ungdomsorganisationen Freethem menar att det behövs en begränsning av porren. Ahlin ställer sig bakom Centerkvinnornas förslag om att staten tillsammans med internetleverantörer ska ta fram filter i våra datorer, telefoner eller surfplattor för att censurera porr.

Att på moraliska grunder censurera en marknad är oroväckande och har inte plats i ett liberalt och feministiskt samhälle.

Som liberala feminister värnar vi rätten att bestämma och utforska sin egen kropp samt sexualitet. Den rätten innefattar även porrindustrin.

Det har inte framkommit några starka bevis att porr eller medverkande i porrfilmer skulle ha så pass skadliga inverkningar på den enskilda eller på samhället att ett förbud är motiverat eller skulle göra en reell skillnad.

Filter och därmed censur är inte bara odemokratiskt utan även godtyckligt. Vem ska avgöra vad som ska filtreras bort eller inte? Var går egentligen gränsen för vad som ska anses som pornografi enligt porrmotståndare? Är det porr när tidningar gör uppslag med kvinnor i underkläder eller när bokhandlare säljer erotiska noveller?

Det är vår uppfattning att ett öppet samhälle även måste lämna utrymme åt människor och dess sexualitet. Förutsatt att ingen tvingas till att ha sex för att producera porr eller mot sin vilja tvingas till att ta del av porr. Förbud är det starkaste maktmedel politiken har. Det bör därför användas mycket restriktivt.

Anna Horn, förste vice ordförande Liberala ungdomsförbundetSimona Mohamsson, förbundsstyrelseledamot Liberala ungdomsförbundet

► Häng med i debatten och kommentera artikeln – följ Aftonbladet Debatt på Facebook.
