Svenska 12-åringar är beroende av nätporr


DEBATT. I veckan kom beskedet att Centerkvinnorna avser att på Centerpartiets stämma i höst föreslå att en utredning tillsätts för att undersöka möjligheten att införa ett system som filtrerar bort pornografiskt material online.

Inte oväntat dröjde det väl ungefär en halv minut innan det på Twitter och andra sociala medier kokade över av de som oroade sig över ”censur”, ”förbud” och ”Hej Kina liksom”. Lägg gärna märke till ironin i att vuxenvärlden här slänger sig med uttryck som ju i själva verket är avsedda att tysta de som kommit med förslaget.

Det första som slår mig är ju hur oerhört härligt det måste vara för porrindustrin i San Fernando Valley i Kalifornien att vuxna i Sverige tar deras fight. Mysigare att sitta på läktaren än i heta stolen när man själv står som åtalad. Det andra som slår mig är att den som reagerar med att sparka bakut helt enkelt inte, med all respekt och vänlighet, förstått frågan.

Det är inte 50-talets gladporr som är uppe till diskussion. Det är inte poetiska porrtidningar i skogen som våra barn och unga möter i dag. Det är nästan så jag vill uppmuntra den som inte förut googlat porr, att göra det. Men jag låter bli.

Dagens nätporr skiljer sig markant från sex. Den är inte något att ”krydda sexlivet med”. I stället för härligt sex och relationer byggda på samtycke så kommer pornografin ge motsatt effekt. Om detta vittnar 50 år av seriös forskning och inte minst barn och unga själva.

Dagens nätporr innehåller till största delen fysisk och verbal aggression. Med andra ord, material innehållande verkliga människor som exempelvis utsätts för strypgrepp, att bli dragen i håret samt slagen med handflatan är numera tillgängligt för alla minderåriga med en hyfsad internetuppkoppling.

Även verbal aggression så som kränkande ord är standard i dagens nätporr. Ord vi annars blir arga på barnen för om de använder sig av på exempelvis skolgården, men som vi alltså okritiskt tillåter att de via sina smartphones och paddor har fri tillgång till. Jag har själv träffat flera förskolelärare som vittnar om just en förskjutning i språket.

Att införa ett filter är varken censur eller förbud, utan en åldergräns. På samma sätt som vi styrt upp Systembolaget för att begränsa barns och ungas tillgång till alkohol så behöver vi nu göra detta också med nätpornografin.

Att konsumera pornografi, alkohol eller någon annan drog ger samma utslag i vårt belöningssystem i hjärnan. Jag har själv suttit ner med hundratals ungdomar som berättat hur de utvecklat ett beroende. Ju yngre man är ju känsligare är man dessutom för dopamin-kickarna.

Vi skulle inte tillåta öppna kylskåp med spritflaskor i skolans korridorer och sedan låta det vara upp till barnen om de vill klunka i sig ett glas eller inte. Ändå är det precis detta vi gör när vi via skolans offentliga nätverk låter barn och unga ha fri tillgång till pornografi.

Har du barn i en svensk skola föreslår jag att du kontaktar din rektor bums för att säkerställa att ett filter, och naturligtvis också samtal om varför filtren finns, införs.



Att växa upp med porren som enda sexualkunskapslärare – det är odemokratiskt. Att inte reagera när barn och unga som redan vid 12 års ålder utvecklar ett porrberoende utan någonstans att vända sig för att få hjälp – det är odemokratiskt.

Att 96 procent av tonårskillar i Sverige kollat porr och att noll procent av dessa fått prata med en vuxen om det de sett – det är odemokratiskt. Att barn och unga vittnar om att de fått ställa upp på saker i sexuella relationer för att partnern inspirerats av porren.

Att porren är ett klick bort. Att porren utgör en nationell folkhälsokris för barn och unga. Det ger oss skäl att reagera.

Filter får aldrig bli en ersättning för samtalen, men kombinerar vi dessa två så är vi på god väg att vända trenden.

Pornografi är ingen moralfråga, utan en hälsofråga. Och det är våra barns och ungas hälsa som står på spel. Frågan nu är bara vilka politiska partier i Sverige som har modet och viljan att agera? Vi är många som följer detta med spänning.

Maria Ahlin, ordförande ungdomsorganisationen Freethem och en av författarna till ”Visuell drog – om barn, unga & nätporr”

► Häng med i debatten och kommentera artikeln – följ Aftonbladet Debatt på Facebook.
