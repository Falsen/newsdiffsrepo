LUF vill nedmontera vår generella välfärd


SLUTREPLIK. Liberala ungdomsförbundet (LUF) skriver i en replik att barn- och studiebidraget borde skrotas till förmån för höjt försörjningsstöd. Men att avskaffa barn-och studiebidraget är ett ogenomtänkt förslag som över en natt skulle minska ungas ekonomiska frihet.

LUF skriver att vi delar samma mål om att öka jämlikheten. Det gör vi inte alls. LUF:s engagemang för minskade klyftor klingar falskt när de samtidigt driver en politik för sänkta löner, höjda hyror och urholkade trygghetssystem. Att försöka kamouflera sitt förslag om att avskaffa barn-och studiebidraget som en “jämlikhetssatsning” är därför falskt.

För SSU är det viktigt att försvara det generella barn-och studiebidraget. I Sverige ska vi ha en generell välfärd som har legitimitet hos hela befolkningen och som höjer levnadsstandarden för unga på bred front. LUF vill ha en fattigpeng för vissa, medan SSU vill ha en generell välfärd för alla.

Det är dessutom oseriöst att ställa barn-och studiebidrag mot försörjningsstöd. Att vilja öka den ekonomiska tryggheten för alla unga står inte i motsättning till att ge mer stöd till de som är mest utsatta. Vi har råd att göra både och, i alla fall om vi väljer att inte sänka skatten med miljardbelopp som LUF vill.

Att avskaffa barn-och studiebidraget skulle urholka legitimiteten för vår generella välfärd och minska ungas ekonomiska frihet. Det är anmärkningsvärt att Liberala ungdomsförbundet bedriver en sådan ungdomsfientlig politik.

Philip Botström, förbundsordförande SSU

► Häng med i debatten – följ Aftonbladet Debatt på Facebook.
