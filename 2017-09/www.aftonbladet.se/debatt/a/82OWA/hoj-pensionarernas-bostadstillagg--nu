Höj pensionärernas bostadstillägg – nu!


DEBATT. Det går bra i svensk ekonomi. För finansminister Magdalena Andersson måste det vara ett fantastiskt besked att ge svenska folket.

Även om reformutrymmet är stort, är det nödvändigt att rikta resurser där de gör mest nytta. Ett effektivt sätt att förbättra ekonomin för de sämst ställda pensionärerna är att höja bostadstillägget.

Regeringens bedömning är att det finns 40 miljarder kronor till reformer nästa år. Finansministern framhöll att regeringen ska investera på ett sätt så den ekonomiska framgången kommer alla till del. Det är viktigt. Mycket viktigt.

Många väntar på att själva få känna av framgången. Under alltför lång tid har alltför många medborgare känt att de inte är en del av framgången. Det är förödande för ett samhälle och skapar oro och missnöje.

En sådan grupp, som känner sig bortglömda, är de pensionärer som inte får livet att gå ihop ekonomiskt. På PRO påminns vi om detta varje dag.

Regeringens aviserade skattesänkning för ytterligare en grupp pensionärer är efterlängtad. Alla med en pension upp till 14 000 kronor ska nu få samma skatt som de som arbetar och har samma inkomst.

Det är en rättvisefråga som PRO och andra pensionärsorganisationer kämpat för. Nu väntar vi på definitivt besked om när alla pensionärer omfattas. Men skattesänkningen löser inte problemen med de låga pensionerna.

Både antalet och andelen äldre med en inkomst under EU:s fattigdomsgräns har ökat de senaste åren.

Pensionsmyndighetens senaste siffror visar att det handlar om fler än 231 500 äldre personer. Nästan dubbelt så många i dag som 2006. Orsaken är dels att löntagare fått ökade reallöner och sänkta skatter och dels att den inkomstgrundade pensionen liksom grundskyddet inte ökat lika mycket som lönerna.

Det krävs förändringar i det svenska pensionssystemet och på arbetsmarknaden för att fler ska kunna leva på sin pension. Men vi kan inte vänta. Något måste göras här och nu för de som inte får livet attgå ihop. Utredningen, som ska se över pensionssystemets grundskydd, lämnar sina förslag först nästa år, och innan pensionsgruppen har enats kan det ha gått ytterligare några år.

För många äldre är situationen akut, vilket vi märker när allt fler hör av sig till PRO – både medlemmar och andra pensionärer. Ett höjt bostadstillägg är en snabb åtgärd som gör stor skillnad, för många.

Dagens bostadstillägg ger bara ersättning för en boendekostnad på högst 5 000 kronor per månad. Taket har legat stilla sedan 2007 trots att både hyror och priser för bostadsrätter och villor har stigit. Därför kräver vi en rejäl höjning så att bostadstillägget täcker bostadskostnader upp till minst 7 000 kronor.

Bostadstillägget har stor betydelse för att få fler äldre ovanför den relativa fattigdomsgränsen och en höjning skulle kunna hejda utvecklingen med allt större ekonomiska klyftor.

Det går inte att skjuta detta framför sig längre. Ingen i vårt land tjänar på att vi har äldre med pensioner som inte räcker månaden ut.

Med det ekonomiskt positiva läge som Sverige nu befinner sig i borde det vara en självklar prioritering.

Christina Tallberg

► Häng med i debatten och kommentera artikeln – följ Aftonbladet Debatt på Facebook.
