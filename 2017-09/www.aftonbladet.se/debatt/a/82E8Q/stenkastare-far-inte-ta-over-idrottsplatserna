Stenkastare får inte ta över idrottsplatserna


I veckan har det uppmärksammas i lokaltidningen Mitt i Västerort att det sker brott, bråk och stök på Spånga idrottsplats i norra Stockholm.

I somras rånades en 12-årig pojke i samband med sin fotbollsträning. Och i onsdags kastade killar sten mot Spångas damlag som hade träning. Det kan inte viftas bort som pojkstreck.

Det har nu gått så långt att polisen har tvingats närvara för att garantera tryggheten på idrottsplatsen.

Detta är inte första gången det är stökigt på Spånga IP. Även i Spångahallen där fotbollslag spelar på vintrarna är det rörigt, med ungdomsgäng som inte flyttar på sig när lag som bokat tid ska ha träning.

Bråk runt idrottsplatser handlar inte bara om Spånga. Liknande problem finns också på andra håll. Breddidrotten är uppbyggd kring ideella ledare. Det är föräldrar och ungdomar som bidrar med sin tid för att barn och unga ska få en meningsfull fritid.

De ska inte riskera att få stryk för att de ber ungdomar att flytta på sig. Vi har tidigare sett hot och attacker mot domare och att åskådare vid matcher även i lägre divisioner uppträder våldsamt. Breddidrotten måste befrias från hot och våld.

Det är oacceptabelt att unga killar driver runt och skapar rädsla. Samhället måste tydligt agera.

Flera områden på Järvafältet är socialt utsatta områden. De sociala insatser som görs är viktiga, men ofta otillräckliga. Fältassistenter och fritidsgårdar behövs. Men alla invånare oavsett var man bor har också ett eget ansvar. Och detta måste betonas. Att bråkiga ungdomar tar över områden och skrämmer andra ungdomar liksom vuxna är inte något vårt samhälle kan acceptera. Spiralen måste brytas och de unga måste förstå att deras handlingar får konsekvenser.

Polisen, som måste bli fler, har självklart en viktig roll men det är orimligt att polisen kontinuerligt ska stå och vakta vid olika fotbollsplaner. Liberalerna vill att Stockholms stad anlitar 200 trygghetsvakter som bland annat kan finnas på plats för att öka människors trygghet.

Samhället måste tidigt och tydligt agera, även om ungdomarna är under 15 år och inte är straffmyndiga. Den brottsliga gärningen måste få konsekvenser. Vi gör dessa ungdomar en otjänst om de vänjer sig vid att brott som de begår aldrig utreds.

Därför bör även dessa brott utredas av polis vilket skickar en signal om att samhället tar det hela på mycket stort allvar. Genom tidiga och konsekventa insatser kan det första brottet också bli det sista.

Socialtjänsten måste få tydligare befogenheter. Inom ett dygn efter ett gripande av en ung person som begått brott måste socialtjänsten kalla vårdnadshavarna till ett samtal, tillsammans med den unge och polisen.

Det skulle vara en tidig och tydlig reaktion som visar den unge att brottsliga gärningar får konsekvenser.

På vintrarna rör sig många ungdomar i Spångahallen, där det går att spela fotboll inomhus.

Det uppstår ofta tjafs när ungdomar som spontanspelar vägrar att flytta på sig för de som har inbokade träningar.

Detta blir också ett arbetsmiljöproblem för vaktmästarna som ska sköta hallen och låsa på kvällarna. Det vore bra om fler unga på Järvafältet kan få möjlighet att idrotta under ordnade former i föreningar.

En lösning kan också vara att sätta upp ett temporärt tält för innespel på vintern på Spånga IP. Det skulle ge möjlighet till spontanidrott för ungdomar som inte spelar i föreningar. Det finns också en rad positiva exempel där organisationer med stöd av näringslivet organiserar spontanfotboll i utanförskapsområden.

Fredrik Malm, riksdagsledamot (L)Daniele Fava, gruppledare idrottsnämnden Stockholms stad (L)

► Häng med i debatten och kommentera artikeln – följ Aftonbladet Debatt på Facebook.
