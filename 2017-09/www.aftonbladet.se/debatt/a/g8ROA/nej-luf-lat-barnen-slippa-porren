Nej LUF, låt barnen slippa porren


SLUTREPLIK. ”Den som vill titta på porr ska få göra det”, skriver LUF som svar på min artikel om pornografins inverkan på barns hälsa.

Förmodligen har skribenterna inte suttit ner med barn som redan vid förskoleålder ofrivilligt snubblat in på porrsajter.

En kille, som vid tillfället var sex år gammal, berättade för mig hur han ”hade svårt att somna om nätterna”. Jag vägrar tro att inte LUF vill verka för hans hälsa.

Pornografi är extremt belönande för hjärnan och ju yngre du är, ju känsligare är du för dopaminet.

Åtta procent av gymnasiekillar i Sverige uppger dessutom att de ”kollar mer porr än de vill”, men de kanske bara är sena på bollen och inte fattat det härliga med porr än?

Barn och unga får inte se biofilmer utan att ha åldern inne, alltså bör man inte heller kunna porrsurfa via skolans offentliga nätverk. Det resonemang som gett oss en åldersgräns för alkohol, cigaretter och biofilmer måste även tillämpas på pornografi.

”Det har inte framkommit några starka bevis att porr eller medverkande i porrfilmer skulle ha så pass skadliga inverkningar” skriver man.

Sett i ljuset av femtio år av seriös forskning samt den bok jag och min författarkollega släppte förra året så påminner den här typen av faktaresistens om den debatt som en gång i tiden försvarade cigarettindustrin och som i dag vägrar erkänna klimatförändringarna.

Med det sagt. Tack för er replik, LUF! Närhelst ni känner för det så bjuder jag gärna på kaffe så kan vi prata mer. Det viktigaste är samtalen. För barnens skull.

Maria Ahlin, Freethem

► Häng med i debatten – följ Aftonbladet Debatt på Facebook.
