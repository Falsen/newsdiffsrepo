Dödshotade ditt barn också Jocke & Jonna?


DEBATT. Vet du vad din 11-åring gjorde förra veckan? Var på fritidsklubb, spelade fotboll, hängde med kompisar – eller var en av de tusentals barn som skickade dödshot till Youtubestjärnorna Jocke och Jonna.

Din tvååring kastar sand på kompisen i sandlådan. Du tar omedelbart bort ditt barn och förklarar att så gör man inte. Din sjuåring knuffar en kompis mitt framför ögonen på dig flera gånger, hårt. Du pratar allvar med ditt barn, kanske säger förlåt, har koll så det inte händer igen. Din tioåring sitter i soffan och kollar på Youtube. Du ser att hen skriver något på skärmen, men du frågar inte vad det är och varför. Varför inte?

Kränkningar händer även på nätet. Barn angriper barn, angriper vuxna och ingen ser det förrän det är för sent. Det är där det normaliserade hatet föds, i tystnaden där en fråga borde ha ställts.

För: Ja. Troligtvis har din 11-åring skrivit en hotfull kommentar eller värre, eller någon i ditt barns klass, i fotbollslaget eller på fritidsklubben. Så nära finns näthatet nu – och om ditt barn inte är utsatt så finns risken att hen utsätter någon annan.

I dagarna har vi kunna läsa om hur Sveriges populäraste Youtube-stjärnor Jocke och Jonna har tvingats stänga ner sin kanal på grund av de hot de får, både online och fysiskt – många av hoten kommer från barn.

En förälders stora skräck är att ens eget barn ska bli utsatt för svåra och farliga saker, inte minst på skärmen. Vi oroar oss, vi vet inte hur vi ska hinna med i tempot, vi undrar om främmande vuxna lurar våra barn med falska lockande profiler. Men det som sker allra oftast, det som händer varje dag på skärmar som redan finns i våra hem, är det redan vardagliga hatet.

Där klasskompisar slänger taskiga kommentarer, där en åttaåring skriver anonyma dödshot på Youtube, där det är ok att frysa ut någon från grupper och chattar, eller skapar chattar enbart för att håna en viss person. För att man kan, för det är inga vuxna som märker. Det är inga vuxna som förklarat att det är fel.

Vi vuxna måste ta ansvar för barnens liv på nätet, inte bara för att skydda dem och för att skydda alla andra. Och nej, det är inte svårt att börja. Nej, det behöver inte ta massor av tid vi tycker att vi inte har.

Lösningen är att prata. Fråga hur barnen har det på skärmen. Och framför allt: förklara.

Förklara självklarheter som hur man uppför sig mot främmande människor. Förklara det varje dag, det tar bara en liten stund. Visa att det som sker på skärmen är lika stor del av våra liv som det fysiska livet. Börja redan innan barnet fått sin första egna telefon. Prata med femåringen, sjuåringen och trettonåringen. Ha koll på vad barnen tittar på och ladda ner samma appar och engagera dig i barnens liv på skärmen.



Gapet mellan oss och våra barn måste överbyggas. Vi lär våra barn hur de ska bete sig mot andra – det gäller även på nätet.

Har du barn? Börja i dag! Gör så här:

► Sätt dig ner med ditt barn

► Berätta vad som hänt Jocke och Jonna (ja, ditt barn vet vilka Jocke och Jonna är)

► Diskutera. Problematisera. Förklara.

► Anklaga inte, det är viktigare att ditt barn vågar berätta vad som händer än att du får veta om barnet gjort något ”fel”.

► Repetera

Vi har alla tid med detta. Det är lika viktigt som att följa med på fotbollsträningar och gå på föräldramöten, om inte viktigare. Det är viktigt för demokratin att förstå hur man agerar på internet och kunna utnyttja allt fantastiskt som finns där utan att andra blir lidande. För framtidens skull, prata med barnen om skärmen!

Petra Jankov och Johanna Stenius, journalister och författare till boken ”På skärmen – sociala medier för nybörjare”.

► Häng med i debatten och kommentera artikeln – följ Aftonbladet Debatt på Facebook.
