Peter Jihdes ilska – mot butikens godisskämt
MATHILDE ALBINSSON

”Frukt är godis”, heter det ibland. Det är dock ingen ursäkt till att få placera chokladkakor på fruktavdelningen, menar Peter Jihde.

Men det var ändå just vad en Coop-butik i Lidingö, Stockholm, gjorde.

Mitt bland citrusfrukterna fanns en låda choklad med apelsinsmak och dessutom till extrapris.

”Fy fan COOP! Choklad i fruktdisken är något av det lägsta jag varit med om. Gör om! Gör rätt!”, skriver Peter Jihde upprört på Instagram följt av hashtaggen #jihdesdiabetes. Inlägget har senare tagits bort.

Många med honom rasar.

”Håller med! Inte ok!”, kommenterar en.

”Så märkligt!?? Undrar vad de motiverar det med?”, undrar en annan.

”Håller verkligen med som diabetiker”, skriver en tredje.

”Verkar som att Coop tyckte att de var fyndiga när de gjorde en sådan sambandsexponering, men den var ack så malplacerad!”, funderar en fjärde.

Men samtidigt ser andra mer skämtsamt på fruktfadäsen.

”Det är ju faktiskt ganska roligt. Det är ju ändå Daim med apelsinsmak!”, skriver en.

”Förstår verkligen inte vad som är så förskräckligt”, menar en annan.

”Däremot har Ica här i stan Marabou bland bindor å tamponger, de e tummen upp för alla med pms”, kommenterar en tredje.

Nöjesbladet har varit i kontakt med Coop, som hälsar att butikschefen insåg att placeringen kan uppfattas som olämplig och tog bort lådan med choklad efter att Peter Jihde framfört sin kritik på plats i butiken.

– Det stämmer att det låg apelsinchoklad vid apelsinerna. Peter pratade med butikschefen som förstod och åtgärdade detta på en gång, säger Tobias Rydergren, presschef på Coop.

Peter Jihde diagnostiserades med diabetes typ 1 2012. Han dokumenterar sitt liv som diabetiker på Instagram och har även skrivit en bok om ämnet.
