Polisen varnar: ”Clowntrenden kan komma tillbaka”
LEO PETTERSSON

Under oktober förra året spred sig fenomenet med skräckclowner över hela världen. I Sverige rapporterades flera fall av skräckclowner som skrämde och till och med attackerade människor.

Fenomenet pågick under flera veckor och det gick så långt att inrikesminister Anders Ygeman (S) gick ut med en uppmaning till allmänheten.

– Vi ska inte ha en utveckling där någon människa riskerar att råka riktigt illa ut för att man – kanske hälften på skoj – har klätt på sig en clownmask, sa han då till TT.

Nu befarar polisen i Pennsylvania att skräckfilmen ”Det”, med Bill Skarsgård, 27, i rollen som ”Pennywise”, kan väcka nytt liv i den skräckinjagande trenden.

”Med hösten framför oss är det förväntat att liknande skräckclowner kommer att rapporteras redan i september, till följd av att filmen ”Det” kommer ut på biograferna”, står det i polisens varning.
