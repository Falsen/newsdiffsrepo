Countrystjärna död i helikopterkrasch
TORBJÖRN EK

Han var på väg till en spelning i New Jersey. Tillsammans med bandkollegan Eddie Montgomery skulle Troy Gentry ha genomfört en spelning på en resort i orten Medford i delstaten.

Men Gentry kom aldrig fram.

Helikoptern han färdades i kraschade i ett skogsområde på väg till spelningen och enligt CBS dog både Troy Gentry och helikopterpiloten i olyckan.

Enligt countryduon Montgomery Gentrys sajt inträffade helikopterkraschen i Medford, inte långt från där konserten skulle hållas, vid klockan 13 lokal tid på fredagen.

Piloten uppges ha slagit larm om att de befann sig i en nödsituation och enligt CBS försökte han landa helikoptern när den i stället kraschade i ett skogsområde alldeles intill flygplatsen.

En av personerna ombord hittades död vid olycksplatsen. Den andra fördes till sjukhus, men hans liv gick inte att rädda.

Vad som orsakat flygolyckan är ännu okänt och kraschen utreds nu av den amerikanska luftfartsmyndigheten.

Av förklarliga skäl har kvällens konsert ställts in. På duons sajt står att läsa:

”Troy Gentrys familj vill tacka för alla vänliga ord och böner och önskar nu att bli lämnade ifred”.

Gentry och Montgomery lärde känna varandra i sin hemstad Lexington i delstaten Kentucky och bildade duon i slutet av 90-talet och har legat på countrytopplistor med hits som ”My town”, ”Hillbilly shoes” och ”Headlights”. 2000 utsågs de till årets duo av såväl Academy of Country Music och Country Music Association i USA.

Bara timmar före dödsolyckan skrev bandet på sin Twitter:

”På väg till Medford, New Jersey för att spela i morgon. Ser ni fram emot spelningen? Det gör vi!”

Troy Gentry blev 50 år gammal. Han sörjs närmast av sin fru Angie McClure och parets två döttrar Kaylee och Taylor, skriver Variety.
