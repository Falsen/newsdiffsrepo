De kan vinna pris för Årets webbhumor på Barncancergalan
MATHILDE ALBINSSON

Succéduon Emil och Daniel Norberg vann Årets humorpris förra året. I år har de chans på ytterligare en åtråvärd bronsstatyett.

De får, precis som förra året, konkurrens av humorgruppen IJustWantToBeCool samt första gångs-nominerade Random Making Movies och Freudian Slip Productions.

Den 2 oktober avgörs det. Då sänds stjärnspäckade ”Barncancergalan – Det svenska humorpriset” för tredje året i rad på Kanal 5.

Carina Berg är tillbaka som programledare och leder tittarna för andra året genom galakvällen som sätter kampen mot barncancer i fokus och prisar svensk humor.

Sju eftertraktade Papphammarstatyetter i brons ska delas ut under kvällen till några av landets främsta humorister inom film, tv, scen och webb.

Dessutom instiftas för första gången Hederspriset till Gösta Ekmans minne, som tilldelas en person, duo eller grupp som har haft stort inflytande inom svensk humor.

I fem av kategorierna utses de nominerade och vinnare av en jury, men i kategorin ”Årets webbhumor” utses vinnaren av Aftonbladets läsare.

”Barncancergalan – Det svenska humorpriset” produceras av FLX i samarbete med Barncancerfonden och Discovery Networks Sweden och sänds direkt från Berns i Stockholm på Kanal 5 måndagen den 2 oktober klockan 20.00.
