Janne ”Loffe” Carlsson är död
AGNES ARONSSON

Skådespelaren, komikern och musikern Janne ”Loffe” Carlsson är död, 80 år gammal. Han led av levercancer i ett och ett halvt år, men den sista tiden gick sjukdomsförloppet snabbt utför.

– Vi kom in till sjukhuset i Kristianstad natten mellan tisdag och onsdag, klockan två på natten, och ungefär 25 timmar senare dör han. Det är lite svårt att fatta det hela, säger Janne ”Loffe” Carlssons sambo Gurianne Sandven.

Hon är medtagen när hon pratar om deras sista tid tillsammans, och berättar att sambons död kom som en chock.

– Kvällen innan badade vi bastu och simmade i bassängen, åt kräftor och tittade på solnedgången och hade det jättefint, säger hon.

Familjen ska under dagen samlas och sedan väntas en minnesstund på sjukhuset.

– Jag ligger kvar i sängen här nu och det finns ingen som ligger bredvid mig som det brukar göra vid den här tiden. Det är sorgligt, oerhört sorgligt, och jag fattar inte hur jag ska komma igång med allt. Jag saknar Janne jättemycket, säger Gurinanne Sandven.

I somras skulle Janne ”Loffe” Carlsson medverkat i farsen ”Rent mjöl i påsen”, men valde i juni att hoppa av på grund av personliga skäl.

Med anledning av 80-årsdagen, som inträffade i mars, gjorde han en intervju med SVT:s Öppet arkiv. Han fick då frågan om hur det känns att fylla 80 år.

– Inget vidare faktiskt, det är rätt sorgligt att bli gammal. Men att fylla 80 år är faktiskt ett mål som jag haft, att så gammal ska jag försöka bli. Nu får jag sätta upp ett nytt mål så att jag får fylla 90 också, sa han då.

Sedan 1950 har han varit ett känt namn i den svenska filmvärlden med roller i bland andra ”Göta kanal”, ”47:an Löken”, ”Repmånad” och ”Rallybrudar”. Riktigt folkkär blev han i rollen som just Loffe i serien ”Någonstans i Sverige” från 1973.

Utöver film har han även varit med i flera teateruppsättningar och tv-serier. Vid sidan om vita duken och teaterscenen är han också känd som musiker. ”Loffe” spelade trummor i duon ”Hansson och Karlsson” som slog igenom stort i slutet av sextiotalet, och Karlsson har bland annat spelat trummor tillsammans med Jimi Hendrix.

År 2008 var han en av deltagarna i ”Stjärnorna på slottet” tillsammans med Jonas Gardell, Kjerstin Dellert och Christina Schollin.

Dottern Sara lämnade beskedet om ”Loffes” bortgång på sin Facebook-sida.

”Den fina generösa mest kärleksfulla person jag känner lämnade oss i dag. Min bästa pappa, älskar dig så mycket! Så mycket roligt vi haft ända in i det sista. Saknar längtar för alltid”, skriver hon.

✓ Texten uppdateras.
