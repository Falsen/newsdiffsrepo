Christian Bales galna förvandling – för att likna politikern
JAKOB MEIJER

Christian Bale är känd för att gå in för sina roller till hundra procent – både mentalt och fysiskt.

Nu har han gjort det igen.

När Bale nyligen syntes på en filmfestival i Colorado var det nog både en och annan som reagerade över att den annars vältränade skådisen lagt på sig några extrakilon. Och inte nog med det. Hans ögonbryn är numera blonderade.

Den som oroar sig för om stjärnan genomgår en identitetskris kan dock vara lugn. Enligt The Telegraph förbereder sig 43-åringen för rollen som USA:s tidigare vice president Dick Cheney, som ingick i George W Bushs regering. Huruvida Cheney ska ta Bales noggranna förberedelser som en komplimang eller inte låter vi vara osagt.

Det är långt från första gången som Oscars-vinnaren Bale tar till extrema viktmetoder för en roll.

I ”The Machinist” 2004 gick han ner 25 kilo för att få en skelettliknande kropp. Då bestod hans dagliga kaloriintag av ett äpple, en burk tonfisk, samt en kopp kaffe.

2005, bara ett år senare, hade han huvudrollen i ”Batman begins” där han visade upp sin nya vältränade superkropp. Och så 2010 var det dags igen att tokrasa i vikt inför filmen ”The Fighter”.

Bale tar det här med vikt på största allvar. Enligt uppgift ska han förra året ha tackat nej till en roll som den berömda biltillverkaren Enzo Ferrari eftersom att han inte på ett säkert sätt skulle kunna gå upp de kilon som behövdes inför inspelningen.
