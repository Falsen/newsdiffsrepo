PH-Isabelle om bekantskapen DiCaprio: ”Har gosat”
LEO PETTERSSON

Efter inspelningen av årets ”Paradise hotel” flyttade Isabelle Hambe tillbaka till Sverige efter tre år i Los Angeles.

När hon bodde i USA blev det ofta fester med kändisar. Inte minst med Leonardo DiCaprio, 42.

– Vi träffades på en nattklubb i Los Angeles för drygt två år sedan, säger hon då Nöjesbladet möter henne på TV3:s pressträff.

Isabelle och Leonardo visade sig ha många gemensamma vänner, och de har sedan dess umgåtts på allt från fester till middagar.

– Lite ytligt kanske, men kanske inte för honom, han måste ju verkligen välja vem han vill ha runt sig, säger Isabelle.

De träffades faktiskt ända in i det sista.

– Dagen innan jag åkte till Mexico hade jag en hejdå-fest och då kom han och vi käkade middag och vi gick ut på klubb, säger hon till Hänt.

I dag verkar hon stencool, men erkänner att hon vid första mötet blev starstruck.

– Det är klart det känns i hjärtat när man ser honom. Man försökte ge intrycket av att “Jag bryr mig inte”. Men inombords så skriker du, man vill hoppa på Titanic och rädda honom, ta en plats med honom på den där dörren i havet liksom.

Nervositeten gjorde att Isabelles första stunder med stjärnan kanske inte var hennes mest graciösa.

– Jag ramlade ju det första jag gjorde, säger hon med ett skratt.

– Han tog tag i min arm och drog in mig till bordet, och jag faller på alla fyra. Så jag ställer mig upp och han säger “fan vilken snygg näsring” och jag svarade “ja men snygg basker”.

Efter det råkade hon slå hans basker till marken. Efter lite letande på golvet hittade hon till slut baskern och gav den tillbaka med orden:

– “Should I leave or...“ och han sa “no, no you’re good”.

I dag ser hon tillbaka på händelsen som en rolig historia. Hon har även kommit under fund med att det antagligen var bra att hon varit så klantig.

– Jag gjorde nog det bästa intrycket man kan göra. Jag kysste ju hans fötter nästan bokstavligen när jag kom dit. Vill du ha kul med Leo – trilla och kyss hans fötter, eller slå honom på kepsen, det verkar ju funka, säger hon hon.

Hur pass intima de har varit vill hon inte riktigt gå in på.

– Jag kommer absolut inte berätta vem den kändaste jag har legat med är. Men jag kan säga att jag har gosat med Leonardo DiCaprio, säger hon i premiäravsnittet av ”Paradise hotel”, som sänds i kväll i TV3 och Viafree.
