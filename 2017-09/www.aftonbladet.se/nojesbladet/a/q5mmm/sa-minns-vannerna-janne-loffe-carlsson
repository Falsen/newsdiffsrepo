Så minns vännerna Janne ”Loffe” Carlsson
TORBJÖRN EK

Skådespelaren och artisten Janne ”Loffe” Carlsson gick bort natten till torsdag. Det var hans sambo och dotter som meddelade hans bortgång på sina respektive Facebook-sidor.

Nu sörjer familj, vänner och kollegor den folkkära ”Loffe”.

Janne Schaffer, 71, lärde känna Janne ”Loffe” Carlsson genom musiken för många år sedan, då han introducerades in i jazzen av ”Loffe” som var en skicklig jazztrummis.

– Han var otroligt mångsidig och i och med att han var jazztrummis så var han ju fantastisk på att improvisera. När han fick ett manus la han alltid till något extra så det blev en extra knorr på det hela. Han hade en identitet som gjorde att man hörde direkt att det var Loffe. Det fanns något speciellt med honom som jag uppskattade oerhört mycket. Det var en otroligt fin människa, säger Janne Schaffer i AB Morgon.

Tommy Körberg, 69, träffade vännen Janne ”Loffe” Carlsson en sista gång för en månad sedan.

– Det är tungt. Vi turnerade ihop med gruppen ”Heta linjen”. Det var jävligt kul. Jag har känt honom sedan ”Hansson & Karlsson”-tiden. Jag visste ju om cancern. Jag blev inte speciellt förvånad att han gått bort, men han är en kämpe. Det är en jävla sjukdom det där. Jag minns honom som en glad skit med ett oerhört socialt engagemang. Han var väldigt filosofiskt lagd, säger Tommy Körberg.

Marie Göranzon, 74, spelade mot ”Loffe” i Göta Kanal.

– Han var en färgklick, säger hon.

Pugh Rogefeldt, 70, lärde känna Janne ”Loffe” Carlsson på 60-talet och ”Loffe” spelade trummor på flera av Pughs skivor.

– Jag är tagen. Janne var ett charmtroll, han hade en förmåga att charma folk, han kunde säga nästan vad som helst till folk men de bara skrattade. Det är det inte alla som kan, säger han och fortsätter:

– Alla vet inte att han var en fantastisk trummis. Många känner honom som skådespelare, men han kom från jazzhållet. Han kunde både jazz och rockmusik, om man tvingade honom, säger Pugh Rogefeldt.

Jojje Wadenius, 72, hade träffat ”Loffe” i musikerkretsar på 60-talet och de blev vänner när de båda spelade in skivor tillsammans med Pugh Rogefeldt.

– Framför allt var han en väldigt god vän, förutom att vi också spelade musik ihop. Det var väldigt kul att spela med honom. Han var duktig på väldigt många olika saker men det är svårt att sätta ord på det. Det var alltid otroligt kul att vara tillsammans med honom. Vi hade väldigt roligt, men aldrig på ett ytligt sätt, det var alltid så mycket värme med Janne. Han var en sån person som jag säkerligen hade träffat mycket mer om vi inte bodde så långt ifrån varandra, säger han.

Senast Jojje Wadenius träffade sin vän var för ett år sen.

– Vi var i Skåne och spelade med bandet och så kom han och lyssnade. Vi brukade alltid försöka ses på sånt sätt när vi var i närheten av varandra. Sen dess har jag snackat med honom i telefon. Jag visste att han hade varit sjuk ett tag, men inte att det var så allvarligt, inte att han var så dålig.

Christina Schollin, 79, var med i programmet ”Stjärnorna på slottet” tillsammans med Janne ”Loffe” Carlsson. Hon och maken Hans Wahlgren, 80, har båda nåtts av det tråkiga beskedet.

– Loffe var ju, vilket man kanske inte trodde, en ovanligt djup och väldigt andlig person. Jag tyckte att det var väldigt intressant att höra honom berätta om det eftersom det inte är många som förknippar honom med den livsfilosofin. Och min man Hans har ju jobbat med honom tidigt väldigt mycket. De var ute på turné tillsammans bland annat. Det var jättetråkigt att höra att han inte finns mer, det tycker vi båda, säger Christina Schollin.

Christina Schollins dotter Pernilla Wahlgren, 49, jobbade med Janne ”Loffe” Carlsson i vampyrfarsen ”På bettet” för några år sedan. Hon minns speciellt en sak han gjorde under turnén.

– Vi andra åkte turnébuss men han ville åka i sin egen bil för att han ville lyssna på sin egen musik. Jag tror det var jazz han lyssnade på. Så han satt hellre och körde mil efter mil bara för att kunna få lyssna på sin jazzmusik. Han var en rolig och gullig person och han kommer att bli saknad av jättemånga, säger Pernilla Wahlgren.

Joakim Nätterqvist, 42, lärde känna Janne ”Loffe” Carlsson när de spelade i farsen ”Nu är det klippt” 2012 och gjorde över 50 föreställningar över hela Sverige.

– Jag kommer minnas honom som en person som alla stannade på stan. I olika åldrar var vi än var i hela Sverige och till och med i Finland. Alla ropade på Loffe och man kom aldrig framåt, han var som en magnet. Och han var ett riktigt riktigt härligt busfrö, en väldigt generös person. Han jobbade väldigt musikaliskt, inte som jag var van att arbeta efter scenskolan, tänkte på tajming och att hålla takten. Han var verkligen en person som jag såg upp till, säger han.

Sanna Ekman, 52, lärde också känna ”Loffe” under arbetet med ”Nu är det klippt”.

– Det gick väl inte en föreställning utan att han satt och repeterade sin trumteknik bakom scenen så fort han hade en ledig stund. Och i hans ålder var det verkligen beundransvärt att man fortfarande kan sitta och öva, säger hon.

– Jag önskar att jag hade fått jobba mer med Janne, men tillfället gavs inte och så är det i den här frilansvärlden. Att han inte finns med oss längre betyder att jag aldrig mer får jobba med honom, det känns otroligt sorgligt och ledsamt. Han var en sån person som får en att verkligen känna sig speciell och på gott humör och han hade alltid humorn i bakfickan. Samtidigt var han väldigt proffsig. Det var inte så länge sen som han skickade ett glatt meddelande. Jag kommer sakna honom jättemycket.

En annan kollega som uttrycker sin saknad är musikern Patrik Isaksson, 45, ”Mina tankar går till hans dotter Sara. Nu blir det hålligång i himlen”, skriver han på Instagram.

Skådespelaren Eva Röse, 43, skriver även hon ett meddelande till sin vän på sociala medier: ”Min finaste filmpappa. Tre långfilmer gjorde vi tillsammans och otaliga timmar av samtal om musiken och livet. Lyckliga dom som fått höra dig spela trummor Janne!”, hälsar hon till sin vän.

Även Malin Berghagen, 51, har publicerat en bild på Instagram på Janne ”Loffe Carlsson” tillsammans med en hyllningstext.

”Så har vår fantastiske allsidige artist Janne " Loffe" Carlsson bestämt sig för att hjälpa änglarna med att höja nivån av glädje i himlen. Här på jorden tystnar skratten för en stund och någonstans med vinden hör vi Loffes röst sjunga där på andra sidan: " Är man glad ska man sjunga. När man sjunger ska man ge hals. När man ser nån skratta, är det ganska lätt att fatta, att det är nått skoj på gång..." Åh vad ni kommer få ha roligt däruppe nu i himlen nu. Vi kommer och sakna dig”, skriver hon.

Richard Herrey, 53, minns Janne ”Loffe” Carlsson.

”Denna fina varma människa. Som alltid bjöd på skratt och kärlek när vi sågs. Nu får du bjuda änglarna på din underbara värme. Tack Loffe”, skriver han på Instagram.

Texten uppdateras.
