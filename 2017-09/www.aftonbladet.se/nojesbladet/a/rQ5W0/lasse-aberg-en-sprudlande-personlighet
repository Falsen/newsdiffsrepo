Lasse Åberg: ”En sprudlande personlighet”
LOUISE ÅSTRÖM

Den folkkära skådespelaren, komikern och musikern Janne ”Loffe” Carlsson har dött. Han har haft levercancer i ett och ett halvt åt. Enligt hans sambo, Gurianne Sandven dog han natten till torsdag.

Janne ”Loffe” Carlsson spelade i den svenska komedifilmen ”Repmånad”, som Lasse Åberg regisserat och även medverkar i. Filmen hade biopremiär den 23 februari 1979.

På Facebooksidan för Åbergs museum har Lasse skrivit ett inlägg där han berättar om filminspelningen. Där skriver han att Janne var motorn i ”Repmånad” med sin ”spelenergi och naturliga klipp i repliken”.

– Jag kommer minnas honom som en gamäng. En glad person. En sprudlande personlighet, säger han.

Lasse Åberg beskriver hur filminspelningar mest handlar om omtagningar och att personer ska flytta sig i olika positioner. Men han hyllar Loffes prestation i ”Repmånad”.

– Han är ju en naturskådis. Han är väldigt duktig på att ha ett naturligt läge i replikerna. Det är något som flera skådespelare inte har tycker jag, säger han och fortsätter:

– Han var ju en motor i filmen. Vissa scener var han ju lysande i. Den filmens ”Mona lisa” är väl helikopterscenen.

Det faktum att flera folkkära skådespelare och artister dött det senaste året har fått Lasse att själv reflektera över sin ålder. Han är 77.

– Jag är i en ålder där folk tuppar runt om mig. Brasse, Magnus, Prince, Bowie och Janne Carlsson. Man är ju inte 75 längre. Alla som har någon form av insikt fattar ju att det är en utmätt tid. Och nu har jag fått barnbarnsbarn och det betraktar jag som en stor ynnest att få vara med om.

Sitt inlägg på Facebook riktat till Loffe avslutar Lasse med:

”Han kommer att lämna inte bara ett utan flera tomrum efter sig”.
