Talar ut om sin kroniska smärta i ny dokumentär
MAGNUS SUNDHOLM

Lady Gaga trädde fram tillsammans med Chris Moukarbel, som regisserat ”Gaga: five foot two”. Dokumentären får premiär på Netflix den 22 september.

Den visar bland annat hur hon brottas med smärtor i höftleden.

– Det är svårt, sa hon medan hon kämpade för att hålla tillbaka tårarna.

– Men det är också befriande.

Gaga hävdade att hon inte sett det färdiga resultatet. Hon uppgav också att hon gick med på att göra dokumentären under förutsättning att kamerorna skulle fånga henne högt och lågt.

– Det viktigaste för mig under hela processen var att det inte skulle kännas som en stor reklamfilm för mig. Det viktigaste man kan göra är att vara äkta.

Hon är långt ifrån ensam om att ha tvingats betala ett högt pris för nöjeskarriären. Också Prince led av kroniska smärtor från krävande scenuppträdanden. Det ledde till ett tungt drogmissbruk som kostade honom livet.

Gaga uppgav att hon försökt tackla sina problem på ett annat sätt.

– En väldigt stor del av mig tycker att smärta är en mikrofon. Min smärta gör mig inget gott om jag inte förvandlar den till något konkret.

Sedan genombrottet och hits som ”Bad romance”, ”Born this way” och ”Just dance”, har hon parallellt med musiken inlett en karriär som skådespelerska.

– Mitt liv har helt förändrats på det mest underbara sätt som jag aldrig skulle vilja ändra på. Jag arbetar i en bransch för att skapa fantasi, musik, teater och konst som förhoppningsvis inspirerar andra.
