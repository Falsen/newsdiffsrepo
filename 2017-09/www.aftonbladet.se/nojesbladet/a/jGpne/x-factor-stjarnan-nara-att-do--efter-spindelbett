”X factor”-stjärnan nära att dö – efter spindelbett
JAKOB MEIJER

När Chris Maloney, som slutade trea i brittiska ”X factor” 2012, tog en strandpromenad i turkiska semesterorten Bodrum kände han plötsligt ett sting i huvudet.

– Jag började känna mig illamående och snurrig, och det kändes som att något träffade mig i bakhuvudet igen, säger Chris Maloney och berättar att han föll ihop på marken.

– Jag skakade och kunde inte andas. Jag fick en allergisk chock.

Maloneys hjärta ska ha stannat, och hade det inte varit för en förbipasserande turist hade han inte varit vid liv i dag. Med hjälp av mun-mot-mun-metoden lyckades turisten återuppliva Maloney. På väg till sjukhuset ska han dock ha drabbats av ännu ett hjärtstopp.

Chris Maloney hölls kvar på sjukhus där man konstaterade att ett spindelbett låg bakom insjuknandet.

Maloney, som redan lider av spindelfobi, säger till MailOnline, att rädslan är än värre i dag.

Händelsen inträffade i början av augusti, men det är först nu som han berättar om sin nära döden-upplevelse. Till MailOnline säger han att han ville vara fullt återställd innan han berättade för sina nära och kära, för att inte göra dem oroliga.

Maloney vill nu få kontakt med turisten som räddade hans liv.

– Jag skulle verkligen vilja träffa henne igen för att personligen tacka henne för att hon räddade mitt liv. Hon är en ängel.
