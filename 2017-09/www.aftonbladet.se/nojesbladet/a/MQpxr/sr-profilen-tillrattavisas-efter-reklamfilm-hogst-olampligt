SR-profilen tillrättavisas efter reklamfilm: ”Högst olämpligt”
JAKOB MEIJER

I ett Youtubeklipp som det välkända företaget lagt upp syns Henrik Olsson visa upp sitt hem. Det två minuter långa inslaget avslutas med företagets logga. Olsson, som är fast anställd på SR, har tidigare delat klippet på sin Facebook, ett inlägg han nu tagit bort.

Andreas Miller menar att klippet inte är förenligt med SR:s regler om reklam.

– Jag fick kännedom om det här i går vid 18-tiden, då vidtog vi alla de åtgärder vi kunde. Filmerna är stoppade och de publiceras inte längre. Medarbetaren har inte sökt tillstånd, och skulle självklart inte få tillstånd. Vi ska inte förknippas med reklam. Vi har haft ett samtal med medarbetaren och förklarat det högst olämpliga i detta. Det är helt oförenligt med våra regler helt enkelt, säger han.

Redan i juli publicerades inslaget, men Andreas Miller ska alltså ha upptäckt det först under tisdagen.

– Jag fick kännedom om det här igår klockan 18, då såg jag den här filmen i mitt sociala medier-flöde. Hade jag känt till den tidigare hade jag självklart stoppat den tidigare.

Henrik Olsson förstår kritiken, men vill inte kalla klippet för en reklamfilm.

– Jag ser det som ett ”hemma hos”-reportage. vi filmade en hel dag. Men jag förstår efteråt när de sätter sin grej på slutet att visst, det blev fel. Visst det skulle jag inte ha gjort, säger han.

Enligt Olsson, som i inslaget målar sitt hus, har han inte fått betalt för sin medverkan.

– Nej, och jag har varit noga med att jag inte pratar om färgen eller att jag inte målar med färgen. Jag sa det som ett villkor, att annars kan jag inte göra den här filmen.

På frågan om det inträffade nu kommer få några konsekvenser för Olsson, svarar Anders Miller:

– Vi har haft ett allvarligt samtal och betonat att det här inte får upprepas, och medarbetaren kommer förstås inte göra journalistik kring berörda företag och inredningsfrågor framöver.
