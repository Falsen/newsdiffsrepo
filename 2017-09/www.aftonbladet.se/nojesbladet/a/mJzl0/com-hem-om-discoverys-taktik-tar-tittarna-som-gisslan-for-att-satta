Com hem om Discoverys taktik: ”Tar tittarna som gisslan för att sätta press”
LINNÉA GEIJER

Förhandlingarna mellan Com hem/Boxer och Discovery Networks fortsätter. I ett öppet brev till Discovery Sveriges VD Henriette Zeuchner, vädjar nu Comhems VD Anders Nilsson om en lösning. Han skriver även att Discovery Networks amerikanska moderbolags taktik är tydlig.

”Det är med andra ord Discoverys taktik att ta tittarna som gisslan för att sätta maximal press på distributörerna och därigenom få ut högre priser. Då ska man komma ihåg att ni redan nu har de mest förmånliga villkor av alla programavtal vi har. Återigen tar ni till det mest aggressiva och skoningslösa handlingssättet av alla programbolag för att tjäna ännu mer pengar utan hänsyn till den svenska TV-marknaden eller till den svenska staten som givit er tillstånd att sända i marknätet”, skriver Anders Nilsson efter att ha citerat Discoverys amerikanska VD David Zaslav.

Zaslav uttalade sig nämligen nyligen om Discoverys förhandlingar med svenska Telia och nordiska Telenor.

”Styrkan i var portfolio var speciellt synbar i förhandlingarna med Telia i Sverige och Telenor i norden, där det slutade med att vi stängde av våra sändningar för att uppnå betydliga avgiftshöjningar”, sade David Zaslav då till TBI Vision.

”Efter att ha släckt ner uppnådde vi i båda fallen väldigt ekonomiskt fördelaktiga resultat”.

Anders Nillsson vädjar nu till Discovery Networks Sverige att inte straffa Svenska folket på detta sätt:

”Tittarnas rättmätiga ilska och irritation drabbar oss båda och kommer definitivt inte leda till något bra. En konflikt som denna har inga vinnare. Du uttryckte i ert pressmeddelande häromdagen vikten av att ta ansvar, det är dags att gå från ord till handling nu. Jag vädjar återigen - gör inte detta mot det svenska folket.”

Kort därefter svarade Discovery med ett eget öppet brev på Facebook, där de ifrågasätter Comhems tidigare löften om att komma med skäliga erbjudanden under de pågående förhandlingarna.

”Men istället gav du mig i princip samma förslag som du kom med i juli - att du ska ha mycket mer och betala mycket mindre. Samtidigt som du lägger på dina kunder fler avgifter. Tycker du verkligen att det är skäligt, Anders?”, skriver Henriette Zeuchner.

Hon påpekar även att Comhem, likt Discovery, är ett börsnoterat företag som känner press från internationella ägare.

”Jag önskar verkligen att pajkastningen kunde sluta och att vi löste den här situationen tillsammans. Men jag tror att det är bättre att vi gör det i ett rum med lite mindre folk än här på Facebook”, fortsätter brevet.

”För oss handlar det här om att vi vill få en rättvis värdering av vårt innehåll. Och som du vet, motsvarar ökningen vi ber om för rättigheterna som du vill ha: en kopp kaffe per hushåll och år.”

Nu hoppas Henriette Zeuchner att de ska kunna lägga ”pajkastningen” bakom sig och gå vidare i förhandlingarna.

”Låt oss nu lägga allt det här åt sidan och hitta en bra lösning, Anders. Jag ringer dig alldeles snart, så tar vi det därifrån.”
