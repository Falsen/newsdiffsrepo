HBO bekräftar en tredje säsong av ”True Detective”: det handlar den om
LINNÉA GEIJER

I slutet av juli stod Mahershala Ali, som tidigare i år vann en Oscar för sin roll i ”Moonlight”, klar som huvudrollsinnehavare i den kommande säsongen av ”True Detective”. Nu har HBO bekräftat att serien återvänder till kanalen för en tredje vända, skriver Variety.

Nic Pizzolatto ligger bakom manus och kommer även att regissera tillsammans med Jeremy Saulnier.

– Jag är otroligt exalterad över att arbeta med talanger som Mahershala och Jeremy. Jag hoppas bara mitt manus kan mäta sig med deras enorma talanger, säger Nic Pizzolatto.

Handlingen i den kommande säsongen kretsar kring ett makabert brott vars mysterium sträcker sig över flera decennier. Säsongen kommer därför att utspela sig över tre olika tidsperioder. Inget premiärdatum har ännu satts, och medan produktionen har erhållit grönt ljus har inspelningarna ännu inte tagit fart.
