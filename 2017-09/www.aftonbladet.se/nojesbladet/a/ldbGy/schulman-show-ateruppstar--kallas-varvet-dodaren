”Schulman Show” återuppstår – kallas ”Värvet-dödaren”
MATHILDE ALBINSSON

Alex Schulman och Sigge Eklund har ”Alex & Sigges podcast” tillsammans.

Nu vill Alex Schulman starta ytterligare en podcast – genom att damma av sin framgångsrika talkshow ”Schulman Show”, som sändes på aftonbladet.se mellan 2009 och 2013, och göra om den till en podcast.

– Det känns otroligt kul. ”Schulman Show” var en otrolig framgång och dessutom väldigt kul att göra. Jag har inte intervjuat sedan dess och jag har saknat det – den där nyfikenheten och mötet med en annan person, säger han till Nöjesbladet.

Han har dock inga planer på att lägga ner ”Alex & Sigges podcast” till förmån för det nya projektet – tvärtom.

– Jag kommer fortsätta podda med Sigge, det älskar jag ju, men det blir väldigt ofta att man gräver mycket i sig själv. Då är det underbart att få ombyte och vända blicken utåt, mot någon annan.

Felicia Lagerwall, VD på Perfect Day Media, säger i en kommentar till sajten Break it att projektet skämtsamt kallas för ”Värvet-dödaren”.

Men Kristoffer Triumf kan sitta lugnt i båten. Alex Schulman har inga planer på att utmana hans populära podcast ”Värvet”.

– Nej, absolut inte. ”Värvet” är en strikt intervjupodcast. Det finns jättemånga sådana, men de är så beroende av gästerna. Tanken är att det här ska vara precis som ”Schulman Show”. Man är inte så beroende av gästen, utan podcasten ska också ta avstamp i samtiden och aktualiteter och kulturella vinklar, som gästen får studsa mot eller reagera på. Då blir det ett program, som oavsett gäst, hoppas jag, ändå har innehåll och är kul.

Första säsongen kommer att bestå av tio avsnitt där varje avsnitt är ungefär en timme långt. Just nu har Alex Schulman och produktionen bakom fullt upp med att boka gäster.

Någon drömgäst?

– Zara Larsson. Det kommer vara gäster som både är aktuella på något plan och som jag tycker är intressanta.
