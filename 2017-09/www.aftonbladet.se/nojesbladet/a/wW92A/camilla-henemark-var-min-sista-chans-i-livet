Camilla Henemark: ”Var min sista chans i livet”
LOUISE ÅSTRÖM

Camilla Henemark är en av de svenska kändisar som deltar i tv-programmet ”Biggest loser VIP”. När Nöjesbladet träffar alla deltagare under inspelningen av finalavsnittet berättar hon att hon blev glad när hon fick förfrågan.

– Jag hade gått över gränsen och nästan givit upp. När man inte längre börjar sträva efter att hålla igen, då går det utför, säger hon.

Henemark berättar att hon knappt rörde på sig. Hon hade redan diabetes och fick därefter hjärtsvikt.

– Jag orkade inte gå. Jag var helt slut.

Att åka till Slottet såg hon som en sisa chans.

– Jag var där för att rädda mitt liv. Jag behövde det här säkert mer än någon annan. Alltså verkligen behövde. Jag tror inte ens att jag överlevt det här året annars.

Efter sin medverkan i melodifestivalen har hon mått dåligt. Hon har inte velat visa sig bland folk utan istället suttit hemma. Hon beskriver hur hon var rädd för omvärlden.

– Jag har alltid haft bra självförtroende men jag har varit totalt i botten.

Maten blev hennes tröst. När hon mådde dåligt åt hon. I ”Biggest loser” vägs deltagarna på scen framför de andra deltagarna. Något som flera berättar att de upplevt som jobbigt.

– Jag hade kommit över en gräns där jag inte brydde mig längre. Det var min sista chans i livet. Vad andra tyckte spelade ingen roll. Man måste våga blotta sig själv för att få hjälp, säger hon.

”Biggest loser VIP” har premiär måndag 4 september kl 21:00 på Sjuan.
