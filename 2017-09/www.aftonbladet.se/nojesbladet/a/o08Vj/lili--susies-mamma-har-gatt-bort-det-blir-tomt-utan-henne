Lili & Susies mamma har gått bort: ”Det blir tomt utan henne”
MATHILDE ALBINSSON

Susie Päivärinta inledde sin musikkarriär med systern Lili Päivärinta i popduon Lili & Susie.

Systrarnas pappa Paavo var själv musiker, men mamman Inga jobbade plikttroget på bank och höll sig gärna borta från rampljuset. På måndagen somnade Inga in efter ett akut hjärtstopp, 86 år gammal. I december skulle hon ha fyllt 87.

På Facebook delar Susie Päivärinta med sig av känslorna och sorgen efter mammans bortgång. Kommentarsfältet överöses med fina och stöttande ord, från såväl nya som gamla bekantskaper, berättar Susie för Nöjesbladet.

”Det är svårt att skriva de här orden men igår somnade vår älskade fina mamma Inga in... Det blev en sorglig men vacker stund på Södersjukhuset. Fin personal tog hand om oss och vi fick i lugn och ro ta farväl. Tack för allt och tack för alla ljusa glada minnen som bär oss när livet är tufft...Flaggan vajar så vackert utanför Djuröhemmet idag. Nu är du och pappa Paavo tillsammans igen”, skriver hon i inlägget.

Det tog tid att författa texten, berättar hon.

– Man blir mentalt trött, tycker jag. Som i dag, jag får huvudvärk och det tog faktiskt lång tid att skriva det där på Facebook. Jag brukar vara snabb annars.

Hon minns sin mamma som en stor musikfantast och som rolig och stark. Den sista tiden spelade hon och systern Lili jazzlåten ”Sunny side of the street” för henne.

– Hon var fantastiskt kul att umgås med och hon var väldigt enkel. Hemma hos mamma kunde man alltid vara sig själv. Vi har haft en väldigt rolig uppväxt. Mamma och pappa tog oss ut med båten och vi var ofta ute i en liten snipa flera veckor i sträck och levde på öarna. Det var mycket skratt och musik, säger hon.

Inga var inlagd på Södersjukhuset i Stockholm under en månads tid, men tillfrisknade och fick komma hem förra veckan. På måndagen fick hon ett plötsligt hjärtstopp och tvingades åka tillbaka till sjukhuset i ambulanshelikopter. Hennes liv gick inte att rädda.

– Det var sorgligt, eftersom hon precis blivit bättre. Vi var så glada för det. men hon fick en fin sista tid, säger Susie och fortsätter:

– Det blir tomt utan henne. Både mamma och pappa har stöttat oss hela vägen. Hon tjatade på det här med skolan en del och det ångrar jag i dag att jag inte pluggade mer. Men man är ju kaxig i den åldern, men nu försöker jag föra hennes önskan vidare till mina barn. Skolan är ju viktig.

Pappa Paavo dog för 13 år sedan.

– Ibland tittar man upp mot himlen och hoppas på något tecken. Pappa höll ju på med spiritism. Mamma var inte så mycket för ”hokus pokus”, men jag ska hålla utkik och hoppas på ett litet tecken från henne.
