Svenska deckaren blir originalserie på Netflix
LINNÉA GEIJER

I fjol utsågs Malin Persson Giolitos deckare ”Störst av allt” till bästa kriminalroman. Nu planerar Netflix att göra serie av romanen.

Felix Herngrens produktionsbolag FLX kommer producera serien, och manus kommer skrivas av Camilla Ahlgren som även skrivit manus för serier som ”Bron”.

– Det är både en stor ära och utmaning att jobba med FLX och Netflix för ”Störst av allt”. Jag vill berätta historien från huvudpersonen Majas perspektiv; hennes berättelse väcker frågor om skuld, ansvar, straff och befrielse. Den fungerar som en spegel för vår tid samtidigt som den är både en spännande thriller och en rörande kärlekshistoria, säger Camilla Ahlgren i ett pressmeddelande.

Serien kommer bli Netflixs första svenskproducerade originalserie och streamingtjänsten planerar att lansera den i samtliga länder. produktionen ska påbörjas nästa år.

”Störst av allt” handlar om gymnasieeleven Maja Norberg som efter en skolskjutning i en av Stockholms rikaste förorter står anklagad för mord. I utredningen uppdagas även privata detaljer om Majas förhållande med Sebastian Fagerman och dennes dysfunktionella familj. Boken har under det gångna året getts ut i 26 länder.
