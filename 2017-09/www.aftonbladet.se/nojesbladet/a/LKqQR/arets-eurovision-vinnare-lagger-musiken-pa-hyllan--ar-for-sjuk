Årets Eurovision-vinnare lägger musiken på hyllan – är för sjuk
MATHILDE ALBINSSON

Eurovision-vinnaren Salvador Sobral tvingades ställa in sin repetitioner inför den stora finalen i Kiev på grund av hälsoproblem. Han har ett allvarligt hjärtfel och opererades dessutom i februari för två bråck.

Men han trotsade sjukdomen och fullföljde sin medverkan. Salvador Sobral vann hela tävlingen – och tittarnas hjärta.

Men sedan dess har han haft det kämpigt.

Förra veckan meddelade hans management på artistens Facebooksida att Salvador Sobral tvingas ställa in tre konserter. Och på onsdagen meddelade Salvador Sobral själv i ett klipp på Youtube att han även ställer in hela sin musikkarriär – för ett tag.

– Det är ingen hemlighet att mitt hälsotillstånd är skört. Jag antar att det till slut är dags att överlämna min kropp till vetenskapen och ta en paus från min musikkarriär, säger han bland annat i klippet.

Han nämner samtidigt att han ser ljust på framtiden och att det bara handlar om en temporär paus. Den 8 september ger han en sista konsert, som dessutom är helt gratis, där han tar farväl av fansen för ett slag.
