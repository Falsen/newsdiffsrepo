Joakim Lundell: ”Hemmet blir ett fängelse”
LOUISE ÅSTRÖM

Joakim Lundell och hans fru Jonna Lundell har valt att sluta med sin Youtubekanal. Att vara personlig och dela med sig av sitt liv på internet har gjort att paret har fått många som följer deras vardag.

De har många fans, men också många hatare, som Joakim uttrycker det. Joakim har tidigare berättat för Aftonbladet om de trakasserier som han och hans fru får utstå i sitt hem. Nu berättar han om beslutet att avsluta kanalen.

– Jag vill inte vara personen som gnäller dygnet runt, som är ledsen och arg och förbannad hela tiden. Men jag kan inte undvika det, säger han.

Han uppger hur grannar har börjat flytta från huset på grund av att han och Jonna inte får vara ifred. Att familjens bilar har blivit repade och hundarna fått stenar kastade på sig.

– Jag vill inte begrava min hund. Jag vill inte att den dagen kommer. Ett husdjur är som ett barn.

Han vågar inte öppna ytterdörren och trivs inte längre hemma.

– Man hatar sitt eget hem. I hemmet möter vi ju bara fiender hela tiden. Hemmet blir ingen frizon, tvärtom. Hemmet blir ett fängelse där vi bara möter hatare och demoner.

Enligt Joakim tjänar han och Jonna nästan en halv miljon i månaden genom Youtube. Att de nu lägger ner kanalen innebär att de kommer tvingas säga upp tre personer.

I början av augusti gick paret ut på sociala medier och berättade att de gjort slut. De bor fortfarande ihop men är inte tillsammans, enligt Joakim.

– Det är ingen idé att försöka just nu för det finns inte tid för det. Det finns inget utrymme. Jag hinner vakna och vara mig själv i tio minuter innan någon sparkat sönder grinden utanför. Vi får aldrig tid att vara glada och visa kärlek till varandra. Den tiden jag får för mig själv kryper jag undan och gråter.

Att de nu tagit beslutet att sluta med Youtube hoppas han innebär att de kan hitta tid för varandra igen.

– Vi tar all tid vi har till varandra just nu. Men det är svårt. Det är jävligt tufft, säger han.
