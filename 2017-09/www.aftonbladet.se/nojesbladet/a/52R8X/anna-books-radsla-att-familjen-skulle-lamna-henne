Anna Books rädsla: Att familjen skulle lämna henne
LOUISE ÅSTRÖM

Anna Book är en av deltagarna i ”Biggest loser VIP”. När Nöjesbladet träffar alla deltagare under inspelningen av programmets finalavsnitt berättar hon att hon först inte alls ville medverka i programmet.

– Det var en lång process. Först bad jag dem dra åt helvete och kände mig sjukt förolämpad, säger hon.

Men efter flera samtal och ett möte bestämde hon sig. Hon ville vara med. Samtidigt väcktes en oro i henne. Att delta i programmet innebar att hon måste vara borta från sin familj.

– Jag snackade med familjen och de stötta mig och sa ”åk på det här mamma”. Jag var rädd att de skulle tycka att det var skönt att mamma inte var där. Att Roberto inte skulle finnas kvar när jag kom tillbaka.

Innan hon åkte mot inspelningen på slottet fick de avge ett löfte till henne.

– Det var nog det sista jag sa, att ”lova mig att ni är kvar när jag kommer hem. Att ni inte lämnar mig”. Jag visste ju att de älskar mig och ville vara med mig. Jag är en väldigt färgstark och ganska tydlig person. Och jag kände att det fanns en rädsla för att bryta vanemönstret.

Samtidigt var hon redo att ta sig an utmaningen.

– Jag kände samtidigt att ”Kom igen nu Anna, om du vill göra en riktig förändring måste du våga satsa på dig själv. Jag satte mig i bilen och var livrädd. Men ändå med en enorm lust.

”Biggest loser VIP” har premiär måndag 4 september kl 21:00 på Sjuan.
