Sjuk Wolff tvingas ställa in turné
MATHILDE ALBINSSON

Rikard Wolff, 59, skulle ha hälsat på ett tiotal orter i Sverige med sin turné ”Den sista föreställningen – Wolff sjunger Brel” under hösten.

Men hans hälsa sätter stopp. På torsdagen meddelade artisten att han tvingas ställa in turnén.

”I dag har jag fått besked om att jag måste vara sjukskriven september–oktober för att komma till rätta med problemen jag har haft de senaste veckorna och som nu innebär att jag tvingas ställa in hela Brel-turnén. Jag beklagar detta djupt”, säger han i ett pressmeddelande.

De som har köpt biljetter ombeds kontakta sin lokala teaterförening som står som arrangör för föreställningen, skriver TT.

Rikard Wolffs hälsoproblem har redan inneburit att flera tidigare föreställningar ställts in. Den 27 augusti meddelade artisten att ”Sommardrömmar” i Vitabergsparken inte skulle bli av. För TT berättade då Pelle Berglund, Wolffs turnébokare, att anledningen var att Rikard Wolff lagts in på sjukhus.

Kort därefter kom nästa bakslag för Wolff, när han på måndagen tvingades ställa in turnépremiären av ”Den sista föreställning – Wolff sjunger Brel”.

På onsdagen berättade artisten om beslutet att ställa in på sin Facebook – och skickade samtidigt en hälsning till fansen:

”Jag har så sett fram emot att få möta Er och ge er denna vackra föreställning. På söndagkväll fick jag ett återfall i en åkomma som kommit och gått de senaste veckorna. Jag tillbringade gårdagskvällen, inte med ER, glittrande gator och ljuvlig musik, utan stirrandes från min sjukbädd. JAG LÄNGTAR EFTER ER, JAG SAKNAR ER, snart är jag på benen igen och då ska vi fortsätta DRÖMMA EN OMÖJLIG DRÖM, den dröm som Jacques Brel aldrig slutade tro på”, skrev han bland annat i inlägget.

Rikard har tidigare berättat om sina hälsoproblem och den ärftliga lungsjukdom, lungemfysem, han lider av.

– Det är en kronisk sjukdom som är ganska krånglig och tvingar mig till rätt stora anpassningar. Jag är oerhört beroende av planering och logistik och har alltid en assistent som hjälper mig när jag reser. Jag har inte råd med något slarv längre, har han tidigare sagt i en intervju med Nöjesbladet.

Nöjesbladet söker Rikard Wolff.
