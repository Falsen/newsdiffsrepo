GW om Kristallengalan: Jag var inte nykter, men inte skitfull heller
JAN-OLOV ANDERSSON

Vi träffas egentligen för att prata om ”GW:s mord”, TV4-serien som lockar nära en miljon tv-tittare. Säsongsavslutning nu på måndag.Men under en timme med Leif GW Persson går samtalet lätt iväg i många riktningar. Mordfall, Anders Borg-skandalen, nya böcker, bantning, alkohol. Vi börjar med Kristallengalan, tv-prisgalan som SVT sände förra fredagen. Där GW alltså fick hederspriset.– Jag har varit med i tv i 40 år, det är inte så att jag har mutat mig till priset.– Jag är inte så där lättrörd, men det gjorde mig tagen, jag blev rörd, av att få en stående ovation.– Jag hade fått några järn, men var inte skitfull, jag hade gärna hållt mitt planerade tacktal.Leif GW Persson fördes i stället snabbt av scenen. De ”nordkoreanska utläggningar” han pratar om, är det skäll han delade ut till SVT en dag tidigare, när TV 4 presenterade höstens utbud. Ett svar på frågan om skillnaden mellan att jobba för SVT och TV 4.– Det var humoristiskt hållet. Men jag upplever de på SVT som lite nordkoreanska i sitt förhållningssätt till de som gör program. De är byråkrater som administrerar andras program.– När jag fyllde 70, kan jag tycka att någon kunde ha ringt och sagt grattis. Blommor skiter jag i, vill de skicka en låda brännvin skulle jag inte ha hindrat dem. Men fan, på TV 4 är det ständig uppbackning.

Men GW har inget emot att jobba vidare med SVT ändå. Han är entusiastisk inför ytterligare (minst) två säsonger till av ”Veckans brott” och kan inte tala nog varmt om kollegan där, Camilla Kvartoft.– Till jul och nyår kommer tv-serien ”Den döende detektiven”.

Där spelar åter Rolf Lassgård huvudrollen Lars Martin Johansson, tidigare chef för Rikskriminalen och numera pensionär. Han har gjort det i två tidigare tv-serier efter GW:s böcker.Och GW är inte den som behöver vara trogen en tv-kanal. Kanal 5 har just börjat spela in en ny polisserie efter GW:s idé, med Robert Gustafsson i huvudrollen. Och GW avslöjar att ännu en serie är på gång.– Det är hemligt, inget är påskrivet ännu, men det är en originalserie för en annan kanal. Jag är tacksam för det. Det blir en slant.Det blev det ju även för USA-serien ”Backstrom” med Rainn Wilson. Trots att den lades ned efter 13 avsnitt.– Jag blev gladare än någonsin, det var bedrövligt, Backstrom hade inget med min romanfigur Evert Bäckström att göra, han var bara en lortig amerikansk alkis som var polis. Men jag kan stå ut med skammen för det var så jävla bra betalt.

En del kritiska röster har höjts mot ”GW:s mord”. Både av kritiker och andra, till exempel för att han i säsongens första avsnitt pekade ut en man som mördare, trots att han har frikänts av rätten.– Domstolarna presenterar ingen exakt sanning, de presenterar den juridiska sanningen. Jag känner mig inte bunden av det.Den frikändes advokat Peter Althin är en som har klagat på det du sa i programmet…– Han är en duktig försvarare. Jag har ju suttit med den där gudsbenådade människan, han var ju Kristdemokrat, gudbevars, och sett hur han fått tre mördare frikända. Vid ett tillfälle frågade jag honom, om han har någon idé om hur vår Herre kommer ställa sig när han träffar herr Althin på den yttersta dagen (skratt).Leif GW Persson uttalar sig i media i stort sett varje dag. Främst i kvällstidningarna. Och har blivit en av landets mest folkkära personer, via tv-programmen och sina framgångsrika böcker. Han har inget emot det.– Jag avböjer i två fall av tre när journalister ringer. Har jag något att tillföra, försöker jag vara snäll och hygglig. Och har man sakkunskap, då har man nästan en skyldighet att ställa upp. Sedan så försörjs jag ju av mina läsare och tittare, då får jag bjuda på den biten.– Går jag från Stureplan till Riche (en sträcka på ett par hundra meter) kan jag få ta elva selfies. Charmen försvinner snabbt, men jag ställer upp, den som kommer som nummer elva känner ju inte till de första tio.

En angelägenhet för nästan hela svenska folket har också blivit GW:s bantning.– Anledningen att jag skrev om det i min kolumn, var för att sätta press på mig själv. Jag var så ohyggligt fet, vägde 137 kilo på nyårsafton, nu har jag gått ned till 111. Men efter att jag började kröka igen på midsommarafton, det är som att hälla i sig kalorier koncentrerat, har jag bara gått ned ett kilo.Skrivandet går lite trögare nu, än under första halvårets nykterhetsperiod.– De fyra dagar i veckan jag inte dricker, skriver jag. Det går segt, men framåt. Det kanske blir klart senare i höst. Det är en fortsättning på självbiografin ”Gustavs grabb”. Handlar om mitt yrkesliv och ska heta ”Professor Ville Vingmutter: Mästerdetektiv”. När jag gick i skolan, hade jag väldigt utstående öron, säger GW och går hämtar och visar ett gammalt foto från den tiden.– Jag har en lista på böcker jag ska skriva om jag får ha hälsan. Man ska inte prata om dem förrän de ligger på disken, men jag tänkte väl knyta ihop svansen för Evert Bäckström.En uppmärksammad kolumn i Expressen för några veckor sedan handlade om vännen Anders Borg. I princip kan man säga att GW där bekräftade alla rykten som det hade surrats om kring förre finansministerns uppmärksammade fylleskandal på en fest. Att han hade dinglat med snoppen ute och skrikit könsord till kvinnor.– Jag hade pratat med Anders innan, han visste att jag skulle skriva om det.– Nu hänger han med huvudet så det räcker och blir över, det var knappast till gagn för hans allmänna goda rykte. Jag har försökt trösta honom, hans ansenliga kompetens i praktiska och politiska frågor gick ju inte förlorad i det ögonblicket som han gjorde så där.Din romanfigur Evert Bäckström är känd för sin ”supersalami”. Inte sjutton blev väl Anders Borg så glad när du skrev att han inte riktigt var skapt på samma sätt..?– Mina sagesmän från festen, en är stor beundrare av Bäckström-böckerna, hen sa, utan att jag ställt frågan, att se Borg (blotta sig) var inget som skulle få Bäckström att spärra upp ögonen. Det var så roligt, så det kunde jag väl skriva, lite ska det väl kosta när man gör bort sig så där…
