Stellan Skarsgård om sönernas framgångar
MATHILDE ALBINSSON

Alexander, 41, Gustaf, 36, Bill, 27, och Valter, 21, fyra av Stellan Skarsgårds, 66, åtta barn har hittills gått i pappas fotspår.

Men den svenska Hollywood-stjärnan hävdar med bestämdhet att han aldrig uppmanat sina söner att bli skådespelare.

– Nej, jag lägger mig inte i deras liv, säger han inför världspremiären av filmen ”Borg” där han spelar Björn Borgs legendariska tränare Lennart Bergelin.

– Från 16-års ålder ska man inte lägga sig i sina barns liv, det måste de få sköta själva. Annars kommer de antagligen anklaga dig för att du har förstört deras liv eller också kommer de tro att de har ett bra liv, bara tack vare pappa och det är också lika förfärligt.

Men blir man som pappa stolt när de ändå väljer att gå i ens fotspår?

– Nej, inte just för det. Jag är stolt över att de är jävligt trevliga, smarta och goda människor. Sen har de blivit otroligt bra skådisar också och det är jag ju glad för eftersom det hade varit hemskt för dem annars. Men det jag är mest stolt över är hur de alla åtta är tillsammans och mot varandra.

Efter rollen i filmen om Björn Borgs och John McEnroes rivalitet på och utanför tennisbanan väntar ännu en film med svenskanknytning för Stellan Skarsgård.

Men den inspelningen tycks inte innebära enbart glädje.

– Nästa lilla film är ”Mamma mia 2” så då blir det förnedrande sång- och dansövningar igen, när folk ska skratta åt mig, säger han med ett skratt.

Ja, sång- och dansman, det är väl härligt?

– Ja... Det är väl inte riktigt jag.
