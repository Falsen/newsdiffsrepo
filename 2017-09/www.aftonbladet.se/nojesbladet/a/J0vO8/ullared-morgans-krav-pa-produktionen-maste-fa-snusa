Ullared-Morgans krav på produktionen: Måste få snusa
LOUISE ÅSTRÖM

Morgan Karlsson, 44, är känd för sin medverkan i tv-serien om varuhuset Gekås i Ullared. I höst medverkar han i ”Biggest loser VIP” på Sjuan där kändisar tävlar om att gå ner i vikt.

När Nöjesbladet träffar alla deltagare under inspelningen av finalavsnittet berättar han att deltagarna inte fick snusa. Det villkoret kunde Morgan inte acceptera. Han hotade därför med att hoppa av programmet om han inte fick sitt snus.

– När jag läste kontrakten så ringde jag och sa att jag inte kommer att åka med. Att jag hoppar av. Jag kan inte sluta snusa på 14 dagar. Det går inte. Jag har varit beroende av det i 20 år.

Det slutade med att produktionen gjorde ett undantag. Morgan fick snusa under inspelningen.

– Jag fick ha snus med mig, ransonerat. De kom ut och matade mig som en hund.

Enligt Lotta Andersson, exekutiv producent för programmet, står det inte i kontraktet att deltagarna inte får snusa.

– Men däremot önskar vi att de som medverkar i ”Biggest Loser” avstår från nikotinpreparat om det är möjligt och den informationen får de i ett välkomstbrev från produktionen.

Anledningen att de valde att göra ett undantag för Morgans skull var att de ville ge honom möjligheten att komma till slottet för att få en chans att förändra sitt liv.

– När vi förstod att det var snuset som stod mellan Morgan och hans möjlighet till en ny och förbättrad livsstil så gjorde vi bedömningen att det var viktigare att han fick chans att komma till slottet och starta den resan, än att han avbröt i förväg för att han var orolig för hur det skulle kunna bli att leva utan snus. Vi önskar såklart att han, liksom alla andra, bryter beroenden som inte är bra för dem, men det var inte ett krav att han skulle ha gjort så på förhand.

Morgan säger att han fick sitt snus ransonerat av er, hur gick det till?

– Som jag har fått det förklarat för mig så innebar det att produktionen hade snus på produktionskontoret då deltagarna inte själva har möjlighet att åka och handla under inspelningen då de är isolerade från "verkligheten" under sin medverkan i Biggest Loser.

”Biggest loser VIP” har premiär måndag 4 september kl 21:00 på Sjuan.
