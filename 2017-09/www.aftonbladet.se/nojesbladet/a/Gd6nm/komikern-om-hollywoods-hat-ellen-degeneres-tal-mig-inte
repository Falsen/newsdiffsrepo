Komikern om Hollywoods hat: ”Ellen Degeneres tål mig inte”
LINNÉA GEIJER

Kathy Griffin har i flera år varit en av Hollywoods mest kontroversiella komiker. Nyligen hamnade hon i blåsvädret efter att ha delat en bild där hon håller i Donald Trumps avhuggna huvud för att annonsera sin kommande världsturné ”Laughing your head off”. Kort därpå bad hon om ursäkt för det kontroversiella fotot, en ursäkt som hon sedan dess har tagit tillbaka.

För Sydney Morning Herald berättar hon nu om hur Hollywood vände henne ryggen.

– Hollywood övergav mig, säger hon.

– Många önskade mig lycka till, men från de som faktiskt kunde hjälpa var det tyst.

Men Kathy är vid det här laget van att stå på egna ben.

– Jag har länge betraktat mig själv som en ”outsider” i Hollywood. Ellen Degeneres tål mig inte och alla gillar henne. Typiskt mig att vara den enda. Jag gör bara saker annorlunda, jag antar att jag kommer få betala för det förr eller senare. Men jag kan bara göra det ärligt.

Kathy slog igenom på 90-talet med roller i komedier som ”Just Shoot me!” och ”Kära Susan”.
