Lill Lindfors föll och knäckte ett revben
TORBJÖRN EK

Linn Lindfors, 77, skulle ha deltagit under ett event för Unicef under måndagen.

Men den folkkära artisten var tvungen att ställa in sin medverkan i sista stund. Hon hade fallit illa och skadat sig.

– Jag ramlade och knäckte ett revben i förrgår (läs: söndag), säger hon när Nöjesbladet når henne över telefon.

Efter fallet tog hon sig till läkaren som kunde konstatera att hon skadat ett revben.

– Jag var hos doktorn och de tror att ett revben är knäckt.

Lill Lindfors har varit ambassadör för FN:s barnfond Unicef sedan 1998 och ställer inte gärna in sin medverkan på deras tillställningar. Men i måndags blev smärtan för stor efter fallet.

– Jag kom inte på Unicef i måndags, för jag kände att det inte var bra. Jag har ont fortfarande, men jag klarade mig bra. Revben gör de ju ingenting åt, säger hon och skrattar lite.

Så nu måste Lill Lindfors försöka ta det lugnt medan revbenet läker. Men några fler tillställningar tänker hon inte ställa in.

– Nej, jag har en konsert på fredag så då ska jag vara med. Det är en konsert i Eslöv, en hyllningskonsert till Jaques Werup, säger hon.

Efter hyllningskonserten, i Eslövs kyrka, väntar dessutom nästa vecka ett framträdande på Ystads teater och en konsert i Gävle konserthus för Lill Lindfors.
