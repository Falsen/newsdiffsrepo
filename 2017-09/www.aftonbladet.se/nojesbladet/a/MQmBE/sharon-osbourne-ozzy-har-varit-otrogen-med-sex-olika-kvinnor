Sharon Osbourne: Ozzy har varit otrogen med sex olika kvinnor
TORBJÖRN EK

Sharon Osbourne, 64, fortsätter att gå hårt åt sin make, Black sabbath-stjärnan Ozzy, 68.

I en intervju med brittiska Telegraph avslöjar hon nu detaljer om makens otrohetsaffärer.

– Det var inte bara en kvinna. Det var sex stycken, säger hon till Telegraph.

I maj förra året var äktenskapet i princip över.

Sharon Osbourne, 64, kastade ut sin make, Black sabbath-stjärnan Ozzy, 68, ur det gemensamma hemmet efter att hon avslöjat makens affär med sin hårfrisör Michelle Pugh.

Efter att Ozzy gått med på att gå i terapi mot sitt sexmissbruk kunde paret lappa ihop äktenskapet igen.

Men det tycks som att Sharon Osbourne inte tänker låta honom helt glömma vad han gjort. I intervjun med Telegraph avslöjar hon flera detaljer om vilka makens alla älskarinnor var.

– Nån jävla rysk tonåring, sen en massös i England, vår massös här (i Los Angeles) och sen vår kock, säger hon i intervjun.

– Han hade kvinnor i olika länder. I princip så om du är en kvinna som som ger Ozzy en massage eller en vagn med mat... må gud hjälpa dig.

För Telegraph bekräftar Sharon Osbourne också att hon avslöjade makens affär med hårstylisten Michelle Pugh via ett mejl som maken skickat fel.

– Vi satt i soffan och kollade på tv när han plötsligt skickade mig ett mejl. ”Varför skickade du det här knäppa mejlet till mig?” frågade jag och när Ozzy sa att han inte hade skickat nåt till mig så tog jag hans telefon och sa ”kolla!” och givetvis var det ett meddelande som var ämnat till en av hans jävla kvinnor.

– När jag fick reda på hårfrisörskan så kunde jag inte tro det. För ingen av de här kvinnorna var några kuttersmycken. Han gjorde det för att fylla nåt slags tomrum.

I september förra året återförenades Sharon och Ozzy Osbourne och förnyade sina äktenskapslöften i maj i år.

– Jag gjorde ett stort misstag. Utan Sharon är jag ingenting. Jag älskar henne. Jag kan ärligt säga att jag aldrig har älskat någon annan än min fru, sa Ozzy Osbourne till Hello magazine då, enligt People.
