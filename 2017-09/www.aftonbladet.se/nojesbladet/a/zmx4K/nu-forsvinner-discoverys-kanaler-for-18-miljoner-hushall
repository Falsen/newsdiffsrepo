Nu försvinner Discoverys kanaler för 1,8 miljoner hushåll
LOUISE ÅSTRÖM

Förhandlingarna har strandat. Com Hem och Boxer har inte kommit överens med Discovery Networks. Det innebär att 1,8 miljoner hushåll vid midnatt natten mot fredag förlorade Kanal 5, Kanal 9, Kanal 11, Eurosport, Discovery Channel och Animal Planet. Totalt drabbas 4,5 miljoner tv-tittare.

– Vi har inte lyckats teckna ett avtal. Vi beklagar att det här händer. Vi är mycket ledsna å våra kunders vägnar. Vi jobbar på en lösning att försöka nå ett avtal så fort som möjligt, säger Fredrik Hallstan, presschef Com Hem/Boxer.

Förhandlingarna för att nå en lösning har pågått hela dagen. Enligt Hallstan har Com Hem och Boxer bett om att få förlänga avtalet över helgen, främst så att söndagens fotbollsmatch där Sverige möter Vitryssland i VM-kvalet kan sändas. Så blev det inte.

– De har sagt nej till det.

Discovery upplever att com Hem/Boxer ägnat sig åt fördröjningar.

– Det vi sett av ComHem/Boxer är en motpart som sysslar med tricks och kurragömmalekar med oss och sina kunder – alltså nära hälften av Sveriges befolkning. Allt ComHem/Boxer har sysslat med de senaste två månaderna är taktiska fördröjningar, och att i media låtsas vara intresserade av stora sportsändningar och underhållningsprogram. Men vid förhandlingsbordet sätter de inte samma värde på det innehållet, säger Henriette Zeuchner VD för Discovery Networks Sweden.

Comhem menar dock att det hela handlar om ett maktspel från Discovery Networks sida.

– Det är trots allt inte första gången det händer att kanaler är nära att släckas ner. Det är femte gången för discovery. Jag är inte förvånad över att de använder samma terminologi som de använt i övriga förhandlingar. Jag skulle säga att det här är en utarbetat utpressningsstrategi från deras sida, säger Fredrik Hallstan till Nöjesbladet.

Från Discoverys håll beklagar man nu situationen.

– Vi förstår och delar verkligen frustrationen som tittarna känner. Det är sorgligt och beklagligt att de hamnar i kläm i en sån här förhandling. Men tyvärr är situationen såhär: Com hem/Boxer kontrollerar idag över 50 procent av den svenska tv-marknaden. Just nu använder de sin storlek och sin grindvaktsroll mellan våra program och tv-tittarna för att diktera och pressa fram sina villkor för ett avtal. Det är inte okej och det är inte heller långsiktigt hållbart för den svenska innehållsindustrin, säger Zeuchner.

Samtidigt säger både Com hem/Boxer och Discovery att de är redo att förhandla vidare.

– Målsättningen är ju att få till ett avtal som gör att vi kan visa kanalerna igen, säger Hallstan.

– Om Com Hem/Boxer skulle vilja hitta en lösning står vår dörr öppen till fortsatta förhandlingar, säger Zeuchner.

De infekterade förhandlingarna har under fredagen fortsatt. I Aftonbladet Morgon möts Fredrik Hallstan och Discovey Networks Dan Panas i en telefondebatt. Det framgår tidigt i samtalet att förhandlingarna inte har rört sig framåt.

När parterna åter börjar diskutera den högre summa som Discovery vill erhålla för sina kanaler faller de åter in i liknelser av att summan motsvarar en kopp kaffe per hushåll och år.

– Inte den dyraste koppen i världen, utan det man kan få på ett enklare fik, säger Dan Panas i Aftonbladet Morgon.

– Det stämmer inte, det är i sådana fall en väldigt, väldigt dyr kopp kaffe, protesterar Fredrik Hallstan.

Grälet avbryts snabbt av Robert Aschberg som kräver en faktisk summa, men båda parter vägrar att prata siffror.

Innan samtalet avslutas inflikar Dan Panas även att ComHem helt enkelt inte är intresserade av Discovery Networks program längre, och att detta är den verkliga anledningen till de fördröjda förhandlingarna:

– Comhem har fördröjt förhandlingarna gång på gång och uttryckt intresse för enskilda sportsändningar, men här handlar det om hela vår utgivning. Idag säger Comhem att de inte vill ha oss på sina plattformar och de har ersatt oss med amerikanska kanaler om Cmore istället.
