Meghan Markle om prins Harry: ”Vi är ett par, vi är kära”
TORBJÖRN EK

Meghan Markle, 36, har gett sin första intervju om sitt förhållande med prins Harry.

I nya numret av Vanity Fair kallar hon honom för ”sin pojkvän” och säger:

– Vi är ett par. Vi är kära.

Men det är fortsättningen på intervjun som nu spär på ryktena om en kommande förlovning mellan prins Harry, 32, och den amerikanska ”Suits”-stjärnan.

– Jag är övertygad om att det kommer ett tillfälle när vi måste träda fram och visa upp oss och ha storys att berätta. Men jag hoppas att folk förstår att det här är vår tid. Det här är för vår egen skull. Det är del i vad som gör det så speciellt, att det bara är vårt. Men vi är lyckliga. Personligen så älskar jag en fantastisk kärlekshistoria, säger hon till Vanity Fair enligt Mirror.

Paret träffades genom gemensamma vänner på en välgörenhetstillställning i juni förra året och har officiellt varit ett par sedan i oktober.

På Vanity Fairs fråga om hur det känns att dejta en kunglighet erkänner Meghan Markle att det varit lite av en utmaning, trots att hon själv är Hollywood-kändis.

– Det går i vågor. Vissa dagar är det mer utmanande än andra. Direkt från början blev jag överraskad över hur saker förändrades. Men jag har fortfarande ett bra supportnätverk runt mig och givetvis min pojkväns stöd.

Hon har försökt hålla huvudet kallt under mediehysterin som följde när det avslöjades att hon var tillsammans med prins Harry.

– Till syvende och sist är det rätt enkelt. Vi är två personer som är väldigt lyckliga och kära. Jag jobbade under hela den perioden och det enda som ändrades var hur folk uppfattade mig, säger hon enligt Mirror.

Och att förlovningsryktena nu tagit fart på riktigt bekräftas av brittiska spelbolags agerande.

Ladbrokes meddelade under tisdagen att de med omedelbar verkan slutar ta emot spel på om huruvida prins Harry kommer att fria till Meghan Markle i år, skriver Mirror.
