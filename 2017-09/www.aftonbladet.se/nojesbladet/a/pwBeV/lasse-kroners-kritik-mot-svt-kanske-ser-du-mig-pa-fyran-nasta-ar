Lasse Kronérs kritik mot SVT: Kanske ser du mig på fyran nästa år
AGNES ARONSSON

”Doobidoo” har blivit ett standardinslag för många svenskar under fredagskvällarna. Och i dag är det dags för den trettonde säsongen av programmet, och Lasse Kronér, 54, kan avslöja att det innehåller ändringar från förra säsongen.

– I år har vi tagit bort ett ganska stort moment och lagt till två nya. Det blir något annat av det. Jag måste ju erkänna att vissa år har vi tagit in moment som inte alls har funkat, men i år tycker jag verkligen att de nya momenten är skitbra, säger han.

Han utlovar en extra stark säsong.

– Jag tyckte när vi spelade in denna säsongen att det var jäkligt roligt i år. Framförallt så tror jag att man får den där timman på kvällen efter att man har jobbat hela veckan, då det är rätt skönt att sätta sig ner och garva.

Trots att ”Doobidoo” är Lasse Kronérs ögonsten har han tidigare gått ut och öppet kritiserat marknadsföringen av programmet som han anser är obefintlig.

– Förra året kom någon fram till mig på stan och tackade för programmet och jag visste inte ens att vi hade börjat sända. Men det är också en av de sakerna som vi har diskuterat i samtal. Jag vet inte om de har börjat sända trailers för det än i år, säger han.

Men även om ”Doobidoo” inte har lyfts reklammässigt är det ett av de program på SVT som har bäst tittarsiffror, berättar Lasse Kronér.

– I det läget kanske det är konstigt att yla om mer marknadsföring, för SVT kan ju se att det programmet klarar sig själv, men jag tycker inte att man ska tänka så. Jag tycker att man ska ta tillvara på sina diamanter och sina guldägg och ta hand om det bättre. Det är inte bara mitt program det gäller. I stort sett är det saker på SVT Göteborg som blir lite styvmodigt behandlade jämfört med sakerna från Stockholm.

Han berättar att Göteborg är ”tapetserat” med reklam om att nysatsningen ”Duellen” har börjat sändas, men tycker att man borde ta bättre hand om äldre program som ”På spåret” och ”Vem vet mest?”, som även de spelas in i Göteborg.

– De sakerna som görs i Göteborg tycker jag har fått för lite uppmärksamhet. Och det har jag tagit upp med dem på SVT. Men nu har det utlovats bättring så vi får väl se. Det är en reklamavdelning som sitter i Stockholm som jag kan tycka är totalt fjärmad från övriga världen, men det är vad jag tycker, säger Lasse Kronér.

Har du märkt någon skillnad marknadsföringsmässigt till den här säsongen eller är det bara en förhoppning om att det ska förändras?

– Det är nog bara en förhoppning än så länge, jag har inte märkt någonting än. Kanske ser du mig på fyran nästa år och då vet du vad jag tyckte om det, säger Lasse Kronér.

”Doobidoo” sänds på fredagar klockan 20.00 i SVT1.
