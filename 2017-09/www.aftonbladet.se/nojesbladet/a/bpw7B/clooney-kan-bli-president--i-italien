Clooney kan bli president – i Italien
Magnus Sundholm

Vi är på filmfestivalen i Venedig. Det är en så kallad kombinerad jobb- och semesterresa.

Sensommardagarna är fuktiga, nätterna ljumma.

En kväll är det party på vackra Excelsior hotell ute på Lido. Lokalen är försäkrad mot vädergudarnas dåliga humör. Halva ytan är inne, halva ute – med en välklippt gräsmatta i den lilla trädgården med vidsträckt havsutsikt.

Det börjar lugnt. Ett glas Prosecco vid baren. Småprat.

Någon nickar igenkännande åt någon annan. ”Scusi” hörs mer än en gång när en gäst råkar stöta emot en annan vid de vackert snittade förrätterna.

Det är sådär artigt, hövligt och belevat som man förväntar sig att en fest på en internationell filmmässa ska vara.

Det håller i en halvtimme – till kändisarna börjar trilla in.

Kate Bosworth och maken Michael Polish kommer först, Vince Vaughn och motspelerskan Jennifer Carpenter därpå, följda av Frances McDormand, Woody Harrelson och Judi Dench.

Med ens stiger ljudnivån, mobil- och pocketkameror halas fram. Snabbare rörelser nu. De tidigare hövliga ”Permesso” är som bortblåsta.

Ingen vill helt enkelt missa chansen att se på kändisarna, skaka hand med dem eller – allra helst, såklart– ta en selfie.

När sedan kvällens ”kungligheter” dyker upp är det som om någon släppt en bunt sedlar på golvet.

Bakåtslick far på ända, kavajer spräcks i sömmarna och vackra klänningssläp trampas obarmhärtigt sönder när ”alla” kastar sig fram för att sola sig i glansen av Italienvännen, tillika tvillingpappan George Clooney och hans hustru, Amal.

Inte ens festivaldirektören, Alberto Barbera, är garanterad en plats. Först efter stort tumult kan han lotsas fram till Clooney.

Ljudnivån har nu nått såna nivåer att det skär i öronen.

Amal ser ut som ett skärrat rådjur. Ögonen är uppspärrade i chock.

Mitt i allt det här står Clooney med ett brett leende på läpparna.

Han fyrar av one-liners, skakar vänligt hand med alla som lyckas tränga sig fram och tittar in i den ena kameran efter den andra.

Italienarna skriker av förtjusning.

På presskonferensen dagen därpå får Clooney frågan om han har planer på att ge sig in i politiken.

Ställer han upp i Italien har han säkerligen en chans.
