Barnprogrammet för farligt för barn
TORBJÖRN EK

Ett avsnitt av den tecknade serien ”Greta Gris” har stoppats i Australien. Det är andra gången som avsnittet stoppats från att sändas eller publiceras online i landet, skriver Guardian.

I avsnittet som stoppats stöter Greta och hennes bror Georg på en spindel och blir först rädda. Men sen förklarar de tecknade grisarnas pappa för sina barn att:

– Spindlar är väldigt väldigt små och kan inte göra dig illa.

Men i Australien kan spindlar vara fullständigt livsfarliga. Enligt statistik som släpptes i januari i år har 12 600 personer i Australien lagts in på sjukhus för spindelbett mellan åren 2000 och 2013.

Omkring 2000 personer bits varje år i Australien av den giftiga rödryggade spindeln, en änkespindel vars starka nervgift i sällsynta fall kan döda en människa. Omkring 40 personer i Australien råkar varje år ut för bett från de ännu giftigare atraxspindlarna, vars gift vid minst ett tillfälle har dödat ett litet barn på mindre än 15 minuter.

Den populära tecknade serien ”Greta Gris” är skapad i England och riktar sig i huvudsak till förskolebarn. Avsnittet avsnittet om mötet med den ofarliga spindeln producerades 2004.

I Australien stoppades avsnittet en första gång 2012 av tv-kanalen ABC när det bedömdes vara ”olämpligt för en australisk publik eftersom det hävdar att man inte behöver vara rädd för spindlar”. Då hade avsnittet aldrig sänts, men funnits tillgängligt på kanalens sajt.

Nu har avsnittet stoppats en andra gång efter klagomål från oroliga föräldrar. Betaltv-kanalen Nick Jr, en Nickelodeon-kanal riktad till de yngsta, sände avsnittet i slutet av augusti men möttes av protester från oroliga föräldrar.

Först tillbakavisade kanalen att ”Greta Gris”-avsnittet skulle vara farligt.

”Sammanhanget som spindeln porträtteras i minskar risken för läskighet eller fara. Spindeln ser inte verklig ut, den har ett leende ansikte och visas tillsammans med andra talande djur” meddelade Nick Jr i ett uttalande som citeras av Guardian.

Men efter fler protester och påstötningar från australiska medier har Nick Jr meddelat att kanalen kommer att dra tillbaka avsnittet och inte visa det igen på sin australiska kanal.
