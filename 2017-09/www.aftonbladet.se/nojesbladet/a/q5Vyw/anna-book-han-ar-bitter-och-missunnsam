Anna Book: ”Han är bitter och missunnsam”
LOUISE ÅSTRÖM

Snart ser vi Anna Book, 46, kämpa mot sin övervikt och mot andra kändisar i tv-programmet ”Biggest Loser VIP”. Men det är inte det enda hon just nu tvingas gå igenom.

I senaste numret av tidningen Hänt Extra ger Annas kollega Jan Johansen, 51, sin syn på sångerskan. Han får frågan vilken kändis han skulle förfölja om han blev galen.

– Antagligen Anna Book. Jag kan inte motivera det för det är inte på skoj. Förföljer man Anna Book måste man vara galen på riktigt. Varför bryr sig du och alla andra som jobbar med media om henne så mycket? Alla svansar för henne och ser henne som någon slags "kändisperson" som ska få stor plats i tv. Det är lite konstigt, tycker jag, säger Jan Johansen till tidningen.

Anna har uttalat sig om bråket i en annan tidning, men då skämtade hon bort det och ville bara lägga det bakom sig. Men efter att varken Anna eller hennes make Roberto har kunnat släppa Jans uttalanden så väljer hon nu att för Nöjesbladet svara på Jans påhopp.

– Det är tråkigt att han uttalar sig så om en annan människa. Jag har aldrig gjort honom någonting.

Hon fortsätter:

– Jag sa till Roberto att vi skulle vänta några dagar med att höra av oss till Janne och inte handla i affekt. Men i lördags ringde vi för att fråga om han hade något att säga, men han bara slingrade sig och påstod att det var ett skämt.

Anna förklarar att hon verkligen inte tar det som ett skämt.

– Det är så tråkigt för Janne sjöng ju på vårt bröllop och vi har umgåtts privat och setts på olika spelningar, säger hon.

Anna tänkte som sagt låta hela saken passera, men för Roberto var det svårare.

– Jag blev först arg, men framför allt mest ledsen. Vi bjöd in honom till vårt bröllop, han träffade sin blivande fru där, vi tyckte han var en reko kille, men nu är jag mest ledsen faktiskt, säger Roberto.

Anna är van vid att folk har åsikter om henne, men hon tror sig veta varför Jan sa som han gjorde.

– Han bäsar mig för att jag får uppmärksamhet fast jag inte ens söker det. Jag hoppas han landar på en bra plats och att han lär sig älska sig själv. Jag vill säga; lycka till med allt. På riktigt.

Jan Johansen kommenterar händelsen i ett sms till Nöjesbladet.

”Det är en humorspalt i Hänt. Det var inget som sades som var seriöst. Jag har inget emot Anna Book personligen. Jag har inga fler kommentarer än så”, skriver han.
