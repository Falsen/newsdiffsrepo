Joakim Lundell slår försäljningsrekord
AGNES ARONSSON

Joakim Lundells Youtube-kanaler har sammanlagt över en miljon följare, hans Instagram har över 800 000 följare och nyligen släppte han singeln "All I Need". Nu äntrar profilen även bokbranschen.

Joakim Lundell, 31, tidigare känd som Jockiboi, släpper sin självbiografi ”Monster” den 9 oktober. Boken har gått att förhandsbeställa i två dygn, och redan nu har 15 000 exemplar beställts. Han har därmed slagit nytt svenskt rekord när det kommer till förhandsbeställningar av en bok.

– Det är superroligt att så många har förhandsbeställt den. Jag brukar ha hög tro på mig själv, men den här gången så var jag tagen på sängen helt och hållet. Jag kunde knappt tro att det var sant, säger Joakim Lundell.

Nu ska han ägna flera dagar åt att signera alla böcker.

– Det är så sjukt att nästan 20 000 människor har beställt den. Jag vet inte om det är positivt eller negativt att folk vill veta så mycket om mitt liv. Jag hoppas att det är positivt, säger han.

Framöver kommer Youtube-profilen släppa singlar med samma namn som bokkapitlens titlar. Vid midnatt släpps singeln med samma namn som biografin – ”Monster”.

– Att boken heter ”Monster” är för att det är ett kapitel i boken som heter det, som handlar om min uppväxt med min mamma. Tanken är att kommande låtar ska ha titelnamn från boken och handla om olika sekvenser av mitt liv, säger Joakim Lundell.

Boken visar ärligt upp alla delar och olika sidor av hans liv, allt från besök hos socialen till droger och senare om livet med frun Jonna. Han är noga med att påpeka att det är en bok för vuxna.

Det är många unga som följer dig och ditt liv i sociala medier, borde de undvika att läsa den här boken?

– Ja, jag tjänar hellre mindre pengar och får mindre läsare på boken. Och jag är helt ärligt när jag säger att barn inte bör köpa den här boken. Jag tycker att man i alla fall ska vara 14-15 år om man läser den. Jag vill vara en bra förebild och förvarna, säger han.

Varför släpper du en självbiografi just nu, när du är 31?

– Jag kände att jag var på rätt ställe i livet för att skriva en självbiografi. Jag har velat det sedan jag var med i ”Kungarna av Tylösand”. Men boken kunde inte sluta med att jag är på botten. Jag skriver boken nu när jag har ordnat upp mitt liv och är en bra förebild, säger Joakim Lundell.
