Björn Borg om storfilmen: ”Det kan inte vara lätt att spela mig”
MATHILDE ALBINSSON

Storfilmen ”Borg” skildrar både rivaliteten och vänskapen mellan Björn Borg och John McEnroe, främst i samband med Wimbledon-finalen 1980. Sverrir Gudnason och Shia LaBeouf spelar de båda tennisstjärnorna. Tuva Novotny spelar Borgs rumänska fästmö Mariana Simionescu och Stellan Skarsgård är Borgs tränare Lennart ”Labbe” Bergelin (1925-2008).

På måndagen hade filmen galapremiär. En förväntansfull Björn Borg var en av de sista att äntra biosalongen i Stockholm.

– Jag tycker den är väldigt bra, från början till slut. Jag har bara positiva saker att säga om filmen, hinner han hälsa till Nöjesbladet strax innan han blir lotsad vidare till sin biofåtölj.

Hans makalösa karriär såväl som spektakulära leverne har skapat stora rubriker i media. Förutom Wimbledon-finalen 1980, skildrar filmen även hans äktenskap med tidigare makan Mariana Simionescu. De träffades 1976, gifte sig 1980 och gick skilda vägar 1984.

Även om Björn Borg gärna hade haft mer insyn i filmskapandet, har han efter premiären bara gott att säga om filmen.

– Alla skådespelare har gjort ett fantastiskt jobb. Regissören har fått fram positiva och spännande saker i filmen. Att se sig själv på duken väcker starka känslor från barndomen, säger Borg.

Även Björn Borgs son Leo medverkar i filmen och spelar Björn Borg som tonåring.

Leo Borg berättar för Nöjesbladet att premiärnerverna var på helspänn under kvällen.

– Det var väl lite nervöst i början, men det blev ju bra. Det kändes väldigt bra.

Vad har pappa sagt om din insats?

– Han tyckte filmen var jättebra och att jag gjorde ett väldigt bra jobb, så jag är väldigt nöjd.

Björn Borg själv är mäkta stolt.

—Det känns väldigt konstigt, vi pratade om det Patricia och jag, att det ju är väldigt konstigt att se honom på duken. Men han gör ett fantastiskt bra jobb. Det kan inte vara lätt att spela mig som yngre. Han var nyfiken och hade roligt hela tiden han spelade in, så det var kul att se, säger han.

Och även om Leo Borg helst fortsätter att gå i sin pappas fotspår, så har skådespeleriet ändå gett honom blodad tand.

– Jag satsar på tennis fortfarande, men det kanske blir någon film på sidan av.

”Borg”, som hade smygpremiär i Sverige under måndagen, har redan sålts till 150 länder.
