Björn Borg om storfilmen: ”Väldigt bra”
MATHILDE ALBINSSON

Storfilmen ”Borg” skildrar både rivaliteten och vänskapen mellan Björn Borg och John McEnroe, främst i samband med Wimbledon-finalen 1980. Sverrir Gudnason och Shia LaBeouf spelar de båda tennisstjärnorna. Tuva Novotny spelar Borgs rumänska fästmö Mariana Simionescu och Stellan Skarsgård är Borgs tränare Lennart ”Labbe” Bergelin (1925-2008).

På måndagen hade filmen galapremiär. En förväntansfull Björn Borg var en av de sista att äntra biosalongen i Stockholm.

– Jag tycker den är väldigt bra, från början till slut. Jag har bara positiva saker att säga om filmen, hinner han hälsa till Nöjesbladet strax innan han blir lotsad vidare till sin biofåtölj.

Hans makalösa karriär såväl som spektakulära leverne har skapat stora rubriker i media. Förutom Wimbledon-finalen 1980, skildrar filmen även hans äktenskap med tidigare makan Mariana Simionescu. De träffades 1976, gifte sig 1980 och gick skilda vägar 1984.

Även Björn Borg bara har gott att säga om filmen, hade han gärna fått ta lite större del i filmskapandet.

– Vi var aldrig involverade, jag och John. Det tycker jag är lite synd.

”Borg”, som hade smygpremiär i Sverige under måndagen, har redan sålts till 150 länder.
