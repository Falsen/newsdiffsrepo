Här återförenas Björn Borg och ex-frun: ”Betydde otroligt mycket för mig”
MATHILDE ALBINSSON

Tennisproffsen Björn Borg och Mariana Simionescu träffades för första gången i Paris 1976. De gifte sig 1980. Fyra år senare gick de dock skilda vägar.

I filmen ”Borg” skildras deras tid tillsammans. Sverrir Gudnason axlar rollen som Björn Borg och Tuva Novotny spelar Mariana Simionescu.

Efter galapremiären av filmen delar Björn Borg med sig av hur det kändes att se sitt äktenskap med Mariana skildras på vita duken.

Får man en rättvis bild av er?

– Vi får inte glömma att det är en fiction-film, men när jag höll på med tennis så var de två viktigaste personerna i mitt liv för mig Lennart Bergelin (hans tränare, som i filmen spelas av Stellan Skarsgård, reds. anm) och Mariana. De betydde otroligt mycket för mig. Mycket hände just då, men allt man ser på filmen kanske inte stämmer om man säger så, säger han när Nöjesbladet haffar honom på väg mot efterfesten.

Mariana Simionescu var tennisflickan från det kommunistiska Rumänien, som hade ett himlastormande kärleksförhållande med Björn Borg. De träffades när hon var 19 år gammal, 1976. De råkade bo på samma hotell i Paris – och resten är historia, som det brukar heta. Men där och då sa det klick.

Sedan skilsmässan 1984 har Mariana Simionescu dock varit sparsmakad med ge intervjuer om sin tid tillsammans med Björn Borg.

Men under galapremiären, som anordnades av Micael Bindefeld AB på Filmstaden Sergel i Stockholm, fanns hon på plats – förväntansfull inför kvällen. Hon minns inte sist hon var i Sverige, berättar hon för Nöjesbladet.

– Det är overkligt. Jag kan inte tro att jag är här i Stockholm. Det är trevligt, säger hon och beskriver sin relation till Björn Borg i dag som god.

När Nöjesbladet möter henne efter filmens slut, är hon tagen.

– Jag tyckte att det var en väldigt bra film, väldigt intensiv. Jag hade inte ens tid för att hämta andan, det bara pågick. Men på ett bra sätt. Det ligger ett väldigt bra arbete bakom.

Hon berättar även att det blev känslosamt att se Tuva Novotny gestalta henne själv på bioduken.

– I slutet av filmen ville jag gråta. Under filmens gång fanns inte utrymme för det, det var så intensivt, men det kom mycket känslor. Särskilt för mig, som ju är med i filmen.

Var det något särskilt som lockade fram gråten?

– Björn led. Det är inget att skämmas för, men eftersom jag levde med honom så vet jag vad han gick igenom.



Mariana Simionescu bor i dag i Monaco. Hon har en son, Anthony. Björn Borg är sedan 2002 gift med Patricia Borg, som han har sonen Leo tillsammans med.

På väg in till efterfesten på Le Bon Palais i Stockholm återförenas han och Mariana Simionescu inför Aftonbladets blixtrande kamera. Dessutom sluter Patricia Borg upp till de båda. De ler och poserar glatt, innan de försvinner in i festlokalen tillsammans.
