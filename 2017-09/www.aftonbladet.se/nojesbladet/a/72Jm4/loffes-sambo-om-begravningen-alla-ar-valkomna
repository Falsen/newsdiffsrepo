”Loffes” sambo om begravningen: ”Alla är välkomna”
LEO PETTERSSON

En vecka har gått sedan underhållaren, musikern och skådespelaren Janne ”Loffe” Carlsson somnade in i sviterna av levercancer. Han blev 80 år gammal.

Hans sambo och livspartner Gurianne Sandven var med honom ända in i slutet.

– Janne levde verkligen in i det sista. Självklart är det jobbigt när man inte kan få säga riktigt adjö även om han fick höra att jag älskar honom och det han hann säga till mig också innan han föll i koma. Jag fick hålla om honom och berätta vad han betytt.

Tiden efter hans bortgång har varit enormt jobbig.

– Det har varit extremt tungt. Saknaden är enorm och förlusten jättestor. Det är svårt att begripa när man ena dagen har det trevligt och allt är som vanligt. Och nästa dygn finns han inte mer, säger hon och fortsätter:

– För Jannes skull är jag glad att han inte fick lida och inte ligga länge på sjukhus. För Jannes skull var det skönt men vi saknar honom. Vi skulle vilja ha honom odödlig. Det är otroligt ledsamt.

Begravningen kommer att ske i Katarina kyrka, Stockholm, den 25 september klockan 15.00.

Valet av kyrka baseras på att Janne var född på Södermalm, Stockholm, och att kyrkan rymmer många personer.

– Vi räknar med att det kommer många människor som vill göra en sista hälsning. Det är ju en öppen begravning så alla är välkomna förstås. Vi har det mesta klart men jag kan inte säga nu vad som ska ske i kyrkan, säger Gurianne Sandven.

Hon har fått otroligt mycket stöd den senaste veckan. Hennes syster bor hos henne, utanför Kristianstad, på obestämd framtid. Besöken har avlöst varandra och breven, blommorna, sms:en och Facebook-kommentarerna har strömmat in.

Stödet kommer från både bekanta och obekanta.

– Det har betytt enormt mycket. Jag undrar om Janne själv förstod att han var så folkkär och en sådan god man. Det är svårt för mig att tacka alla men jag vill verkligen säga att jag är djupt rörd av allas vänlighet och omtanke.
