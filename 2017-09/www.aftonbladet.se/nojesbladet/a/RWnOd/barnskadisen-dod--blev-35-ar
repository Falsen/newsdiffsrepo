Barnskådisen död – blev 35 år
LINN ELMERVIK

Blake Heron blev en älskad barnstjärna tack vare rollen som Marty Preston i filmen ”Shiloh” 1996.

I går morse hittades han livlös av sin flickvän i sitt hem i Los Angeles, rapporterar TMZ. En dryg timme senare dödförklarades han av sjukvårdspersonal.

Enligt sajten hade han nyligen checkat ut från en beroendeklinik där han vårdats för sitt heroinmissbruk. De senaste dagarna ska han ha varit sjuk i influensa.

I intervjuer har Blake Heron berättat att han testade droger för första gången som tolvåring.

– Det var typiskt, först rökte jag gräs och drack. Det eskalerade snabbt...och jag förlorade allt. Jag förorade min karriär, jag förlorade alla mina pengar, jag förlorade ägodelar och viktigast av allt, jag förlorade mig själv. Det kändes som jah förlorade min själ, sa han i en intervju i samband med filmfestivalen i Tribecca i april.

I samma intervju berättar han att han fick ett uppvaknande när hans före detta flickvän dog av en överdos.

– Jag kände: det här livet är skit. Jag kan inte fortsätta göra det här längre.

Efter sin insats i ”Shiloh” har Blake Heron spelat mindre roller i filmer som ”We were soldiers” och ”11:13” och tv-serierna ”Boston public” och ”Criminal minds”.

Blake Heron blev 35 år gammal.
