Jennifer Åkerman hamnade mitt i Hollywood-bråket
TORBJÖRN EK

På tisdag debuterar Jennifer Åkerman, 28, som ny deltagare i ”Svenska Hollywoodfruar”. Men det var inte självklart för henne att tacka ja till den numera klassiska TV3-serien.

– Det tog mig kanske en vecka eller två efter jag hade snackat med tv-teamet om vad jag ville få ut av det. Jag jobbar mycket i Los Angeles nu med min musik och mitt band Bloke & Bird. I och med att det var så mycket av att följa mitt liv så kändes det som ett ganska bra tillfälle så jag tackade ja för att det kändes kul, säger hon.

Jennifer, lillasyster till svenska Hollywood-stjärnan Malin Åkerman, 39, hade följt serien och visste därför också vad som väntade. Och vad hon bävade för.

– Jag var lite orolig över vår fruträff om man säger så. Om nån skulle bli sur. Jag är inte en sån jättedramatisk person, jag bråkar jättesällan, har nästan inte bråkat med nån i hela mitt liv.

Men när Jennifer Åkerman sammanstrålade med övriga av årets deltagare, Isabel Adrian, 40, Gunilla Persson, 58, Elena Belle, 32, och Maria Montazami, 51, blev det precis som hon befarat.

Mitt inför hennes ögon rök Isabel Adrian och Gunilla Persson ihop. Ett väntat bråk för alla som följt den svenska dokusåpan genom åren.

– Det blev lite konflikter. Jag tittade bara upp i taket och tänkte, ”Vad är det här? Nu är man obekväm”, säger Jennifer Åkerman.

Vad gjorde du då?

– Det var bara att försöka lägga sig i och lägga sig ut om man säger så. Att inte bli inblandad, för jag hade inget med det att göra. Jag hade inte så mycket åsikter om Gunillas och Isabels diskussion.

Gunilla Persson är den av Hollywoodfruarna som oftast brukar uppfattas som mest kontroversiell. Men för Jennifer som följt serien var hon en i mängden.

– Hon var precis som man trodde. I USA är man van vid starka personligheter, att folk är speciella. Hon är härlig på sitt sätt och väldigt varm och god mot mig, säger hon.

”Svenska Hollywoodfruar” har säsongspremiär tisdag 5 september kl 21:00 på TV3.
