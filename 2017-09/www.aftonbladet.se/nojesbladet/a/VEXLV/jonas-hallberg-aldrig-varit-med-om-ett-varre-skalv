Jonas Hallberg: ”Aldrig varit med om ett värre skalv”
LINN ELMERVIK

Fem personer har bekräftats döda efter jordbävningen i södra Mexiko strax efter midnatt lokal tid i natt. Skalvet uppmättes till 8 på Richterskalan.

Kändisstylisten och tv-profilen Jonas Hallberg bor i Mexiko city, över 70 mil från skalvets epicentrum, men han och hans sambo kände ändå av den kraftiga naturkatastrofen.

– Jag och Antonio vaknade upp av att det skakade. Jag har varit med mindre skalv under de två och ett halvt år jag har bott här, men det var så otroligt kraftigt. Det är så jävla läskigt, säger han.

Paret tog sina två hundar och sprang upp ur sängen för att ta skydd i vardagsrummet.

– Vi har en plan att om det händer något så ska vi lägga oss under ett antikt, tjockt metallbord som står i vardagsrummet. Vi tog Chiquita och Foxi och kastade oss under bordet och låg där till skalvet var över. Det kändes som två timmar men det var nog säkert bara 30-40 minuter. Sedan sprang hundratals personer ut ur vårt hus på gatan, säger han.

Jonas Hallberg och Antonio klarade sig båda från fysiska skador. Bara lägenhet märktes av skalvet.

– Det åkte ner tavlor, blommor slog omkull. Vår vägg sprack, den är helt katastrofal.

Dödssiffran efter skalvet stiger och hittills har fem personer bekräftas döda. Tre av dödsfallen inträffade i Chiapas, enligt nyhetsbyrån Reuters. Dessutom har två barn omkommit i delstaten Tabasco, uppger AP. Ytterligare en person har dött i Guatemala.
