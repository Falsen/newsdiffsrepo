Johannes Brost kamp mot sjukdomen – ska opereras
MATHILDE ALBINSSON

Skådespelaren Johannes Brost, 70, gick tidigare i augusti ut med att han drabbats av cancer och att därför tvingas hoppa av föreställningen ”Han ska bli min” med premiär i september.

Cancern upptäcktes efter att skådespelaren uppsökt läkare på grund av en kraftig viktnedgång.

Man har hittat en godartad tumör som ska operaras bort nästa månad. Senare i veckan inleder han en cellgiftsbehandling, skriver Expressen.

– Jag går och våndas över det. Men det är bara att göra det, säger han till tidningen.

Jobbkalendern kommer att vara tom resten av året. Han har halt att trappa ner på tempot efter sjukdomsbeskedet.

– Som person är jag ganska rastlös. Men nu har jag fått gå ner i varv, jag har jobbat för mycket innan, säger Johannes Brost till Expressen och fortsätter:

– Men jag har fortfarande massvis med saker att göra. Jag har bara tagit en liten paus.

För Expressen berättar han att hans humor hjälper honom att hantera sjukdomen. Nyligen publicerade han en bild på ett kräftkalas på sin Instagram med texten: ”En kräfta kommer sällan ensam”.

– Man vinner ingenting på att dra ner gardinerna och sätta sig och hulka. Jag behåller min livsglädje hela tiden. Det är mitt sätt att överleva, det är det verkligen.

Han vårdas på sjukhus i Varberg, Halmstad och Lund. Stödet från sjukhuspersonal, familj och vänner är viktigt. De hjälper honom igenom den svåra tiden. Och han skymtar ett ljus i tunnel, berättar han för Expressen.

– Framtiden ser ljus ut. Jag ska ta mig ut ur det här mörkret först, sedan ska jag in i ljuset igen.

Nöjesbladet har varit i kontakt med Johannes Brost, som inte vill kommentera ytterligare.
