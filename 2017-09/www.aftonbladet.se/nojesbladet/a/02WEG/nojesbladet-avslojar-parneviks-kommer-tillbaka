Nöjesbladet avslöjar: ”Parneviks” kommer tillbaka
TORBJÖRN EK

Hon har flera gånger sagt att det inte blir fler avsnitt av ”Parneviks”. Men nu har familjen ändrat sig igen.

– Jag landade i Sverige för två dagar sen och det blev typ klart då, säger Mia Parnevik, 49.

– Jag tycker själv när man läser sånt, om typ Håkan Hellström och han säger att det är sista spelningen, men jag förstår honom för grejen är att vi har faktiskt trott att det varit det sista varje gång. Men sen måste man smälta saker och ting och det måste finnas en lustfylldhet i det man gör, säger Mia.

Men beslutet har hon inte fattat själv. Alla i familjen, inklusive maken Jesper, 52, och de fyra barnen Peg, 21, Penny, 20, Philippa, 18, och Phoenix, 16, har varit med och bestämt.

– Alla har veto i vår familj, säger Mia Parnevik med ett skratt.

Samlades ni och hade familjeråd, eller hur fattade ni beslutet?

– det har varit mycket facetime, vår dotter Philippa är i New York där hon börjar college, Jesper är i Kanada och snart på väg till Japan. Vi är lite överallt så det har varit svårt att få tidszonerna att gå ihop. Så vi har ringt om varandra och som föräldrar så ringer pappa en gång och mamma en gång och kollar av.

Allra mest positiva till ännu en säsong har barnen Parnevik varit.

– Det kanske har varit lite så att ungarna säger ”Jaaa vi vill göra det”, men så tänker de kanske inte på allt runtikring, medan en annan säger ”Är ni säkra...?”, säger Mia Parnevik.

Det låter som att barnen har övertalat dig lite grann?

– Hahaha njaa... alltså det är... nej, inte mig kanske...

Mera Jesper?

– Nej, men alltså, Jesper spelar ju golf full tid, det är mer alla scheman som är problem att få ihop. Men alla är jättetaggade och glada.

Och gladast kanske TV3 är. För Mia tycks helt ha glömt att löneförhandla.

– Alltså. det är inte jag som gör.

Men Mia, varje gång man skriver på ett nytt kontrakt måste man ju löneförhandla!

– Ja, det måste man väl. Det hoppas jag att vi har gjort.

Någon önskegäst har hon inte hunnit komma på ännu.

–  Oj, jag vet inte. jag har inte hunnit smälta det här ännu riktigt. Ungarna kommer ju säga Zlatan liksom. Men han kommer inte komma. Han är lite busy tror jag, säger Mia Parnevik och skrattar.

Serien ”Parneviks” är nominerat till Kristallen 2017 i kategorin årets program. Galan avgörs fredag 1 september.

Den nya säsongen av ”Parneviks” börjar spelas in direkt. Programmet sänds på TV3 och Viafree under våren 2018.
