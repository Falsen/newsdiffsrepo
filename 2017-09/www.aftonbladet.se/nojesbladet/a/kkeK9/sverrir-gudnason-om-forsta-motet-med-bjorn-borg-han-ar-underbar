Sverrir Gudnason om första mötet med Björn Borg: ”Han är underbar”
MATHILDE ALBINSSON

Sverrir Gudnason axlar en tung roll i storfilmen ”Borg”. Han porträtterar en ung Björn Borg i en film som redan är såld i 150 länder.

På måndagen bänkade han sig i biosalongen på Filmstaden Sergel i Stockholm – förväntansfull och en aning spänd.

– Det känns spännande och nervöst, såklart, säger han till Nöjesbladet strax före galapremiären på måndagskvällen.

Vad är det som känns nervöst?

– Vi har jobbat med den här filmen och kämpat med den i ett och ett halvt år, så vi vill ju att folk ska tycka om den såklart.

Han har lagt ned mycket tid på att komma i form och att lära sig spela tennis på ett trovärdigt sätt.

– Det fysiska har varit mest utmanande, tennisen och att komma i form. Jag fick kämpa i sex månader och hålla lite disciplin, men det hade ju han också, säger han och syftar på Björn Borg.

Sverrir Gudnason har hållit en strikt diet under inspelningsperioden och skippat allt vad raffinerat socker och gluten heter.

– Jag har förberett mig genom att träna stenhårt och äta rätt, men psykologin är det viktiga i rollen.

När Nöjesbladet möter Sverrir Gudnason efter filmens slut, är han glad och lättad.

– Det var så kul att se filmen med en så stor publik. Jag är jättenöjd. Det var stående ovationer. Det var fantastiskt, säger han.

Han träffade Björn Borg för första gången under premiärkvällen.

– Han är underbar. Vi pratade lite, han var väldigt nöjd och sa att jag borde vara stolt. Då sa jag att han borde vara stolt, för hans son är fantastisk i filmen.

Björn Borg gestaltas även av sonen Leo, som spelar sin pappa som tonåring.

När jag pratade med Björn lite tidigare i kväll hyllade han din skådespelarinsats.

– Det känns ju såklart fantastiskt. Det hade varit tråkigt om det varit tvärtom, säger Sverrir Gudnason och skrattar.

Kommer du fortsätta spela tennis nu?

– Absolut. Men nu har jag gjort en film där jag ska spela trumpet, så fokus har legat där.
