Tv-profilen Johan Viktor är död
LOUISE ÅSTRÖM

Tv-profilen Johan Viktor har dött i cancer, 50 år gammal. Han är bland annat känd från programmet ”Stoppa tjuven” som sänts på TV3.

På Instagram berättar hans fru Charlotta Viktor att hennes man dog under morgonen. Hon var med honom.

”Du hörde när jag viskade i ditt öra hur mycket jag älskar dig, det vet jag”, skriver hon.

Hon berättar också att hon spelade Bob Marleys låt ”Three little birds”.

”Sen kort därefter somnade du in lugnt och stilla. Frid. Det är så tomt. Jag älskar dig”, skriver hon.

För Expressen berättar Charlotta att cancern som började i njuren spridit sig till levern och därefter ut i skelettet.

– Och då var det helt andra spelregler. Då var det obotligt, säger Charlotta Viktor.

Under eftermiddagen har vänner och kollegor till Johan Viktor delat sorgen i sociala medier. Hans nära vän Anders Adali, också känd från tv, har skrivit ett långt inlägg på Instagram.

”Älska för mig har fått en ny betydelse. Från att älska mina barn, föräldrar, syskon, flickvän till att älska en vän, kollega, en broder och man som jag ser upp till”, skriver han.

Han avslutar inlägget med:

”Vila i frid min vän”.

Även skådespelaren Dragomir Mrsic beklagar sorgen.

”Vila i frid min vän Johan Viktor”, skriver han på Instagram.

Johan Viktor gifte sig för drygt en månad sedan. På Instagram har han öppet berättat om sin kamp mot cancern.

Förra sommaren fick Johan Viktor sin diagnos efter att ha haft ont i ländryggen. Han trodde att det var träningsverk men valde att uppsöka läkarvård efter att han inte kunde tömma blåsan. Läkarna hade hittat en tumör i hans vänstra njure som han tvingades operera bort.

Han berättade då för Aftonbladet om att ta emot ett cancerbesked.

– Jag har brutit varenda jäkla ben i kroppen och sytt överallt. Man har gjort sig illa rätt mycket och då vet man var det kommer ifrån. Men det känns läskigt på riktigt när man inte vet var det kommer ifrån.

Nöjesbladet har sökt Charlotta Viktor.
