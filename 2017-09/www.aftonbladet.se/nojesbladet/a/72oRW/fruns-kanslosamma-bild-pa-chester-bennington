Fruns känslosamma bild på Chester Bennington
LINN ELMERVIK

Torsdagen den 20 juli hittades Linkin Park-sångaren Chester Bennington död i sitt hem i Los Angeles. Han hade tagit sitt liv.

Snart två månader efter artistens död delar hans fru Talinda Bennington med sig av en av de sista bilderna hon tog på sin man. Under torsdagen publicerade hon ett foto på Twitter föreställande en leende Chester Bennington tillsammans med sin fru och fyra av sina sex barn.

”Det här var dagar innan min man tog sitt eget liv. Självmordstankarna fanns där, men man kunde aldrig ana. Fuck depression”, skriver hon.

Chester Bennington kämpade mot depression och missbruk under perioder av sitt liv. Åtta dagar efter hans död talade Talinda Bennington ut om sorgen efter sin man.

– För en vecka sedan förlorade jag min tvillingsjäl och mina barn sin hjälte – sin pappa. Vi hade ett sagoliv och nu har det förvandlats till någon sjuk Shakespeare-tragedi. Hur ska jag gå vidare? sa hon då.

Chester Benninton blev 41 år gammal.
