Lyssnarstorm efter Anna Books svordomar
TORBJÖRN EK

”Höll på att få en chock när jag hörde alla svordomar”, ”Du milde så många svordomar Anna Book kan säga på en minut” och ”Fy för alla dessa svärord”.

Lyssnarna var inte nådiga mot Anna Book, 46, efter att Lotta Bromé, 52, intervjuat henne i ”P4 Extra” under måndagen.

Många gick så hårt åt artistens språkbruk att ”P4 Extra” ringde upp henne igen  under tisdagen för att fråga om svordomarna.

– Det jag beskriver är ju ett privat samtal som jag hade när jag blev tillfrågad om att vara med i ”Biggest loser”. De hade dessutom tjatat på mig flera gånger och jag blev genuint irriterad över att jag tyckte att de inte respekterade ett nej, säger Anna Book när hon förklarar sig.

– Det är klart att när man berättar om det så i radion och bara hör mig säga ba-ba-bam, då är det klart att det låter illa, men jag svär ju inte så generellt och jag kan förstå om det inte passar alla.

Lotta Bromé berättar i sändningen att hon räknat igenom antalet svordomar från Annas sida under den 30 minuter långa intervjun. Totalt svor hon 15 gånger, betydligt färre än vad flera lyssnare påstått när de tagit kontakt med redaktionen.

Men Anna Book tycker ändå att det är för mycket.

– Det är ju en gång varannan minut, det är väl kanske lite mycket det kan jag hålla med om.

Samtidigt vill hon förklara hur hon använder svordomarna.

– Det jag häver ur mig är mer för att betona en känsla. Jag får passa på att be om ursäkt om jag trampat någon på tårna. Men jag står nog för det jag säger och tror inte att jag kommer att kunna svära mindre men jag ska göra ett tappert försök, säger Anna Book och skrattar.
