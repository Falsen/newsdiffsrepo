Carina Bergs ilska – fredagsmys förstört
TORBJÖRN EK

Carina Berg, 39, tycks ha fått fredagsmyset förstört, att döma av hennes instagramkonto.

Där har hon lagt upp delar av en chat-konversation med restaurangen som hon beställt hemlevererad mat ifrån.

Maten, som gick på totalt 397 kronor, levererades kall till Carina Bergs, och möjligen hennes sällskaps, förtret. När tv-profilen klagar går restaurangen med på en kompensation. De ger henne totalt 200 kronor i rabatt på notan.

Men det tycks inte vara till Bergs belåtenhet. I konversationen som hon lagt upp på instagram framgår att hon undrar över varför de valt just den summan i rabatt.

När krogens representant svarar att det är ungefär halva notan, fortsätter Carina Berg att ifrågasätta:

”Men ALL mat var kall”, svarar hon.

När restaurangens representant står på sig om kompensationen konstaterar en märkbart missnöjd Carina Berg att hon får värma upp pommes friten i mikrovågsugnen.

Till sina följare på instagram skriver hon:

”Blev kompenserad för kall, försenad middag. Kanske är det för att jag är hungrig, men jag begriper inte helt logiken.”
