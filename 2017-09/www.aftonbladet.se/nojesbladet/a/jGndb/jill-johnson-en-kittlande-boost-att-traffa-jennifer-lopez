Jill Johnson: En kittlande boost att träffa Jennifer Lopez
JAN-OLOV ANDERSSON

Många förknippar förstås Jill Johnson med countrymusiken. Inte minst tack vare tv-serien ”Jills veranda”. Och ja, en tredje säsong har gjorts i Nashville och kommer också i november, i SVT.

– Men det har alltid varit en dröm att göra en show med ett storband och den typ av musik som min pappa växte upp med. Det som brukar kallas The Great American Songbook. Sådant som Frank Sinatra och de i hans generation sjöng, säger Jill.

En cd med sådana inspelningar, ”Songs for daddy”, kom för tre år sedan.Nu tar hon steget fullt ut. ”That&#x27;s it”, uppkallat efter en av de mest kända Sinatra-låtarna, har premiär den 8 november på The Theatre i Göteborg. Ett storband med tretton personer i blåssektionen. Plats för 2 000 gäster. Och ett par rutinerade nycirkusartister, Jocke Assarsson och Karin Odermatt.

– Exakt hur vi ska agera mot varandra vet jag inte än, det är bland annat för att få inspiration som jag faktiskt besöker Las Vegas för första gången under fem dygn. Jag ska försöka se så många shower som möjligt.

Den första hon såg var Jennifer Lopez ”All I have” på Planet Hollywood-hotellets showscen The Axis.

– Hon varvar med Britney Spears show. Det går inte att värja sig mot en sådan show, Jennifer uppträder med sådan energi och pondus.

Jill spanade också in sådant som ljuset, bildskärmar och effekter.

– Jennifer har en trappa på scenen som ser ut som att den går upp i himlen, man ser inte var den slutar, säger hon.

Hur var det att träffa Jennifer Lopez?

– Ja, det var inte så att vi satt ned och drack kaffe tillsammans, direkt, hon har ju ingen aning om vem jag är.

– Hon hade just avslutat showen, var trött, men lycklig, vi fick en kort pratstund. Det ger en kittlande boost bara att se showen och prata med henne.Jill Johnsons show kommer att innehålla både gammalt och lite modernare tongångar. Från Frank Sinatra- och Elvis Presley-låtar, till sånger av artister som Bruce Springsteen, Beyoncé, Rod Stewart och Elton John.

– Kanske något eget, vi har inte bestämt ännu.

Ingen country?

– Jo, det är klart. Dolly Parton är ju också en av de allra största artisterna.
