Jihde om chokladilskan: ”Blev så ledsen”
LINN ELMERVIK

Chokladbitar bredvid apelsinerna i fruktdisken fick Peter Jihde att gå i taket.

Han rasade på Instagram och tog ett samtal med butikschefen som snabbt fattade beslut om att godiset skulle plockas bort från frukten.

Nu förklarar Peter Jihde varför han blev så arg.

– Jag handlade, som oftast, i sällskap med mina barn. Att tillsammans med dem ta sig igenom en livsmedelsbutik i dag är som att besöka Willy Wonkas godisfabrik. Frestelserna finns överallt. Förutom i frukt- och gröntavdelningen. Därför blev jag så ledsen att den sista, fredade platsen i butiken utnyttjades till sötsaksförsäljning även den, skriver han i ett mejl till Nöjesbladet.

– Den direkta sambandsexponeringen mellan godis och frukt gör det ännu svårare för mig som förälder att förklara för mina barn om vikten av ett bra mellanmål. ”Men det är apelsin i chokladen, pappa.” De ligger ju bredvid varandra. På fruktavdelningen.

Samtidigt är han glad över att butiken tog hans klagomål på allvar.

– Proffsigt. Och klokt. Reaktionerna på sociala medier är de väntade. Vissa sympatiserar. Andra inte. Jag kommer dock alltid att protestera mot det onödiga sockrets intrång i våra liv, säger Peter Jihde.

Han diagnostiserades med diabetes hösten 2012. Sjukdomen är också en anledning till hans starka reaktion.

– För mig som diabetiker handlar det om överlevnad. För de som inte har diagnosen handlar det om att undvika världens mest ökande folksjukdom. Jag tror att chansen är större att vi alla lyckas om det inte ligger godis i frukt- och gröntdisken.

Hur förhåller du dig själv till din diabetes i dag? Har du hittat en bra balans? Mår du bra?

– Jag tar min diabetes på allvar. Jag vill kunna se mina barnbarn när jag blir gammal och jag vill kunna promenera med dem. Inte vara blind och amputerad. Därför försöker jag leva på ett sådant sätt som gör att mitt blodsocker ligger på en jämn och bra nivå. Det är lättare få till med fruktfibrer än godis.
