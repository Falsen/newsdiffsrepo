Carina Berg kärlekshyllar Christine Meltzer
LOUISE ÅSTRÖM

De är arbetskollegor och bästa vänner. På Kristallengalan dyker Carina Berg och Christine Meltzer upp på röda mattan ihop.

– Vi är ihop. Vi gifte oss i Las Vegas för två år sedan och sedan dess har det varit vi, skojar Carina Berg.

Förra året ledde de hela galan tillsammans. Nu är de istället här som gäster och ser fram emot att kunna luta sig tillbaka.

Berg håller Meltzer om ryggen medan de står under strålkastarna på röda mattan.

– Hon håller i mig när jag börjar känna ”oj, vad mycket folk”, säger Christine Meltzer.

De intygar att de är bästa vänner. Men när de började jobba ihop kände de inte varandra. Ett samarbete som Berg nu kallar ”en angenäm bekantskap”.

– Anledningen till att jag alltid vill jobba med Christine är för att vi kan växeldra. Just för att vi faktiskt på riktigt håller varandra om ryggen. Inte bara rent fysiskt utan också mentalt. När jag inte orkar mer, när jag klappar ihop och är trött och ledsen eller känner att jag gör ett dåligt jobb så tar hon förarsätet. Och så kör vi så, säger Berg.

– Det är så fint sagt. Jag känner precis samma sak, säger Meltzer.
