Parneviks flyr orkanen – lämnar hemmet
JAKOB MEIJER

Orkanen Harvey drabbade Houston och delar av Texas. Minst 60 personer rapporteras ha mist livet på grund av den tropiska cyklonen. Tiotusentals ska ha tvingats lämna sina hem.

Nu kommer en ny orkan – Irma. Den klassas som en kategori 5-orkan, och växer sig starkare i den karibiska övärlden. I Florida råder undantagstillstånd.

I Florida bor familjen Parnevik, som tvingas lämna sitt lyxhus.

”Jag är i Tokyo och Mia flyger till Florida idag. Hon och Phoenix får stänga huset och ta sig därifrån. Kategori 5 leker man inte med...”, skriver Jesper Parnevik i ett inlägg på Twitter och syftar på frun och sonen.

I Aftonbladet Morgon berättar han om oron.

– Mia landade som tur var i Florida i går. Annars hade Phoenix varit där själv vilket hade varit väldigt oroväckande, säger Jesper Parnevik.

– Jag hoppas att Mia får tag på någon flygbiljett, eller någonting för alla flyg var slutsålda i går. Det var total panik på alla som bor där nere i södra Florida.

På Instagram reflekterar även Mia Parnevik över Irmas frammarsch.

”Det är orkansäsong. Så många människor påverkas av detta. Var rädda om er”, skriver hon.
