Avslöjar: Ny twist förändrar ”Idol”
JAKOB MEIJER

Totalt 102 deltagare ska bli 21 under ”Idols” slutaudition. Men till skillnad från tidigare år tar resan inte slut för de deltagare som inte går vidare.

I årets säsong får de en ny chans. I ett moment som TV4 väljer att kalla för ”Revanschen” kan de deltagare som tvingas lämna ändå gå vidare till kvalfinalen – med hjälp av tittarna.

– Vi har haft många deltagare under åren som snubblar på målsnöret genom att de till exempel tappar text eller andra viktiga moment under slutaudition. Det här är en ny chans för svenska folket att ge en Idol ytterligare en möjlighet att komma in i tävlingen, säger juryns Nikki Amini.

Tittarna kommer få möjlighet att rösta fram fyra deltagare som inte lyckades gå vidare från slutaudition. Dessa gör sedan upp under kvalveckan om en plats i kvalfinalen den 22 september och därmed en chans att nå topp 12.
