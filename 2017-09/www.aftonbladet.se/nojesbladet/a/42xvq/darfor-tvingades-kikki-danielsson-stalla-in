Därför tvingades Kikki Danielsson ställa in
JAKOB MEIJER

Dunderförkylningar och halsfluss. Kikki Danielsson har haft en tuff sommar och tvingats ställa in flera spelningar på grund av sjukdom.

Senaste återbudet kom så sent som i augusti när hon skulle återförenas med Lotta Engberg och Elisabeth Andreassen på Pridefestivalen.

”Jag kan tyvärr inte kan vara med på PRIDE idag. Rösten VILL INTE FUNGERA. Hade sett fram emot detta jättemycket, träffa Bettan+Lotta+publiken”, skrev Kikki Danielsson på Twitter.

I podcasten ”Värvet” avslöjar nu artisten anledningen till sina röstproblem.

– Det är inget märkvärdigt, nästan alla sångare på somrarna, i alla fall alla jag känner, får oftast en förkylning. Men för min del beror det ofta på den här ac:n som du har överallt, på tåg och flyg, och du kommer inte undan, säger ”Så mycket bättre”-aktuella artisten och fortsätter.

– Ibland sitter man och fryser, och ibland har jag bett konduktören om man kan sänka lite. Men då blir de andra förbannade.

Förutom förkylningar har Kikki Danielsson även haft en segdragen halsfluss som tagit en månad att bli av med.

– Det drabbade både halsen, hörseln, öronen. ögonen, nästan allt. Alla organ i skallen var angripna.

Hon berättar att hon inte vill behandla sina problem med kortisonsprutor.

– Jag vet inte om jag skulle vilja det. Du lurar stämbanden att de kan mer än vad de egentligen kan, och det kan komma surt efter. Och jag har inte råd med det.

Kikki Danielsson är i dag kvitt sina röstproblem. Nyligen spelade hon in studioversionerna av låtarna hon framför i årets ”Så mycket bättre”, och rösten stod pall då hon lyckades göra allt på en enda dag.

På frågan om hur hon mår svarar hon:

– Jag mår faktiskt jättebra, både fysiskt och psykiskt.
