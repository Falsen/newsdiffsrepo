David Batra vågar inte prova skämten hemma
LEO PETTERSSON

Den gångna helgen var David Batra, 44, gäst i SVT-programmet Robins.

Det var med en skämtsam inställning som han först deltog i en sketch där han sa att han ville avgå som gäst i programmet. Senare, under själva intervjun, pratade han om Stefan Löfven och undrade ”hur jävla pigg och glad han ser ut”.

Själv menar han att det inte var menat som en känga åt statsministern.

– Det var absolut inte meningen som en känga. Men på temat tycker jag generellt, och det tycker nog många, att män och kvinnor bedöms på olika sätt. Ofta bedöms män för vad de gör men kvinnor för hur de ser ut, säger David Batra.

Det är en diskussion som han och Anna Kinberg Batra, 47, har hemma. Inte minst eftersom de har barn.

Men andra samtalsämnen undviker David Batra gärna i hemmet. Han vill inte att ”elefanten i rummet” ska få reda på vad han tänker skämta om i showen som går under samma namn.

– Hon har ju inte sett showen än så jag bävar lite inför premiären. Men Robins-programmet tyckte hon var kul, vilket var tur.

Sitter hon med på premiären sen?

– Det är knappat att jag vågar bjuda med henne. Men jo, det får jag göra.

Han berättar att Anna Kinberg Batra helt plötsligt dök upp på en humorföreställning han hade i våras. Då hade han planerat att testa några skämt om henne, men när han fick syn på henne i publiken gav det honom en tankeställare.

– Då tänkta jag ”wops, vågar jag göra det här nu?”. I stunden reviderade jag nog det lite men jag gjorde ungefär som jag hade tänkt.

Nu då, provar du skämten i din kommande föreställning hemma?

– Nej, det vågar jag inte. Jag vill inte bli cencurerad innan showen, säger han med ett skratt.

Showen har premiär på Rival i Stockholm den 29 september.
