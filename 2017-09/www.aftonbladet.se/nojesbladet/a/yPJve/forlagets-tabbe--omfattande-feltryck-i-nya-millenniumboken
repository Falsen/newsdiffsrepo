Förlagets tabbe – omfattande feltryck i nya Millenniumboken
MATHILDE ALBINSSON

David Lagercrantz nya bok i ”Millennium”-serien ”Mannen som sökte sin skugga” släpptes i dag. Men på bokryggen, under skyddomslaget, finns ett förargligt feltryck, vilket Expressen var först att rapportera om. Där står nämligen en helt annan titel, ”Det som inte dödar oss”, som var titeln på den förra boken.

– Det är otroligt förargligt, men det är på pärmtrycket och inte på omslaget, tack och lov, säger Norstedts förlagschef Eva Gedin till tidningen.

Närmare 100 000 exemplar har skickats ut med fel titel på bokryggen. David Lagercrantz, författaren till boken, har blivit informerad om det omfattande korrfelet.

– Det är helt enkelt en miss för att det blev fel när vi skickade original på pärmtrycket. Vi upptäckte det alldeles nyligen, vilket säger något om hur icke-uppenbart felet är. Då var det för sent att göra något åt det. David vet om det och har tagit det med ro, säger Eva Gedin till Expressen och förklarar samtidigt att det inte finns några planer på att dra tillbaka upplaga.

Men de som har köpt en bok med den felaktiga titeln på bokryggen, kanske kan skatta sig lyckliga i framtiden.

– Jag har varit med om ohyggligt mycket värre korrfel, där sidor är omkastade i boken eller att samma kapitel börjar två gånger, eller att man stavar fel i en rubrik. Vem vet, kanske kan den här upplagan bli värdefull i framtiden, säger hon till tidningen.
