Sinéad O’Connor: Min mamma drev en tortyrkammare
LINN ELMERVIK

Hon gjorde fans utom sig av oro när hon publicerade en Facebookvideo där hon berättade att hon var självmordsbenägen.

Nu ska ”Nothing compares to you”-sångerskan Sinéad O’Connor få hjälp av tv-psykologen Dr Phil. Programmet sänds på tv den 12 september, men i ett förhandsklipp publicerat i amerikanska medier, visas delar av intervjun redan nu.

I klippet berättar artisten att hennes mamma, som dog i en bilolycka när Sinéad var 19, utnyttjade henne både fysiskt och sexuellt.

– Hon drev en tortyrkammare. Hon var en person som fann glädje i att skada dig, säger hon.

Hon fortsätter:

– Det jag älskar med min mamma är att hon är död.

De senaste åren har Sinéad O’Connor vårdats på sjukhus upprepade gånger för sina depressioner. Nu hoppas hon att mötet med Dr Phil ska bli en vändpunkt i hennes liv.

– Jag är så tacksam och väldigt glad, väldigt spänd på att få riktig hjälp. Det faktum att det finns ett sådant stigma kring psykisk ohälsa gör att sjukdomen inte pratas om, säger hon i klippet.
