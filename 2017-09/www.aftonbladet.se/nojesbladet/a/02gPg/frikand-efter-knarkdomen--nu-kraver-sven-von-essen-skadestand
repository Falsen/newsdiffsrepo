Frikänd efter knarkdomen – nu kräver Sven von Essen skadestånd
JAKOB MEIJER

Det var 2015 som Sven von Essen dömdes till fem års fängelse för försök till knarksmuggling. I en intervju med Nöjesbladet berättade von Essen att han skulle överklaga domen.

Ett år senare, i december 2016, fick han också rätt då en oenig Svea hovrätt valde att frikänna honom.

Sven von Essen har än i dag svårt att förstå hur han kunde bli fälld.

– Jag la inte fram allt bevis för jag tyckte det var så uppenbart att jag inte skulle göra något sådant dumt. Jag ärvde en massa pengar efteråt, och jag visste om det här arvet i tre år. Och då gör man inte en sådan här grej före det. Bara det talar emot.

Efter frikännandet har Sven von Essen valt att kräva staten på skadestånd. Nöjesprofilen, som satt frihetsberövad i närmare två månader, i väntan på den första domen, beskriver tiden som ”en chockartad och kränkande period”.

– Man oroade sig över varför man var där. Det gick inte att prata med någon. Vakterna och personalen är som maskiner, som robotar. Deras känsloliv är som avstängt. Det är otäckt, nästan en skräckvärld.

I sin ansökan till justitiekanslern kan man även läsa att den mediala uppmärksamhet som fallet fått ska ha påverkat hans anseende bland kunder och bekanta.

Enligt Sven von Essen har det inte varit helt lätt att reparera det som gått förlorat. I samband med Noppe Lewenhaupts begravning i mars upplevde han dock att saker och ting vände. Folk tog sig plötsligt tid för att stanna och prata.

– Det kändes flott, de hade lika gärna kunnat gå förbi, säga hej och försvinna.

Sven von Essen skriver i sin ansökan att han vill ha ”en skälig ersättning” för frihetsinskränkningen. I det här fallet drygt en månadslön. Vissa saker kommer han dock aldrig få tillbaka. Innan han frikändes av Svea hovrätt gick hans mamma bort.

– Hon fick aldrig veta det, det är tungt.

Sven von Essen greps 2015 efter att tysk tull beslagtagit ett paket, adresserat till von Essen, som innehöll bland annat en skateboard med kokain. Allt som allt ska det ha rört sig om 448 gram. Tre dagar senare stoppades ett brev med narkotiska sväljkapslar, även det adresserat till von Essen, i samband med ett tillslag mot tullen på Arlanda. Sven von Essen har hela tiden nekat till anklagelserna.
