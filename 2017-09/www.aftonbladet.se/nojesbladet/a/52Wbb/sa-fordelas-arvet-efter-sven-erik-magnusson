Så fördelas arvet efter Sven-Erik Magnusson
LILIAN ANDERSSON

Den folkkäre artisten  Sven-Erik Magnusson är främst känd som sångare i bandet Sven-Ingvars, som valdes in i Swedish Music Hall of Fame förra året.

Den 22 mars i år dog han efter en tids sjukdom, 74 år gammal. Han begravdes i Domkyrkan i Karlstad den 20 april inför närmare 300 sörjande som kommit för att ta ett sista farväl.

I mitten av juli blev bouppteckningen efter Sven-Erik Magnusson godkänd av Skatteverket. Av den framgår det att testamente och äktenskapsförord saknades.

Enligt bouppteckningen hade Sven-Erik Magnussons tillgångar på drygt 3,6 miljoner kronor. Bland annat ägde han hälften av det hus i Karlstad där han och hustrun bodde. Huset värderas till 2 250 000 kronor.

Han ägde även 60 procent av bolaget SE Magnusson Holding AB, värderat till drygt en miljon kronor. Resterande 40 procent ägde hustrun Eva, till ett värde av 677 000 kronor.

Sven-Erik Magnusson ägde även hälften av Sven Ingvars Holding AB, till ett värde av 75 000 kronor.

Utöver fastigheten och företagen har dödsboet tillgångar på drygt 200 000 kronor i form av bankkonton, en bil och en motorcykel värda 15 000 kronor respektive 30 000 kronor. Samtidigt uppgick Magnussons skulder, mestadels bolån, till drygt en miljon kronor.

Sven-Erik Magnussons frus tillgångar, så kallade giftorättsgods, värderas till ungefär lika mycket som makens – 3 759 668 kronor.

Totalt är boets behållning värt cirka 5 855 000 kronor, enligt Skatteverkets utlåtande.

Sven-Erik Magnusson gifte sig med sin Eva i maj 1980. Hon är också dödsbodelägare medan parets två gemensamma barn, Johanna och Oscar Magnusson, är efterarvingar.

– Jag kan inte ge några kommentarer över huvud taget på grund av sekretess, säger Joacim Hansson Ström som har handlagt bouppteckningen efter Sven-Erik Magnusson.
