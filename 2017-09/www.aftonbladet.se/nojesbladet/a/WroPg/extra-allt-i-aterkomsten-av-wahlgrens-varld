Extra allt i återkomsten av ”Wahlgrens värld”
LEO PETTERSSON

I en intervjusituation beter sig familjen Wahlgren som vid alla andra tillfällen. Det är ett genuint, ytterst skämtsamt klimat inbakat i ett högt tempo.

Den där jordnära attityden har gjort ”Wahlgrens värld” till en av de mest älskade tv-serierna i Sverige. Alldeles snart börjar den andra säsongen att sändas, men något utrymme för premiärnerver finns inte.

– Det var mer första gången. Nu vet ju folk hur vi är och vi vet vad vi vill ha för känsla i programmet. Sedan kommer det alltid vara vissa som tänker ”nämen gud vad ni bråkar” och så ställer de sig på olika sidor. Vissa håller med mig och vissa håller med Bianca, säger Pernilla Wahlgren, 49.

Bara dagarna innan inspelningen skulle börja tog det slut mellan Bianca Ingrosso, 22, och Philippe Cohen. Det kommer att sätta sina spår i de första avsnitten, berättar hon.

– Jag är nedstämd, deprimerad och väldigt lättretlig. Så vi har ett tjafs och jag kallar mamma ett väldigt fult ord, vilket jag skäms över, säger Bianca.

– Vi var lite trötta på varandra då. Bianca mådde inte så bra och tog ut det ganska mycket på mig och sin omgivning. Så just då kände jag faktiskt ”gud vad skönt om du flyttar hemifrån”. Men i dag känner jag inte så, fyller Pernilla i.

Christina Schollin, 79, är inte särskilt van vid bråk, men tycker själv att dottern och barnbarnet hanterar det väl.

– De bråkar, försonas och...

– Har sex, skämtar Pernilla Wahlgren och ett skrattkalas utbryter.

Just den typen av underlig humor tror de går hem hos tv-tittarna och det är en faktor till att programmet har blivit en succé. En annan faktor är den starka sammanhållningen som sträcker över tre generationer, där gemensamma intressen och ren glädje sägs vara hemligheten.

Nu på fredag kväll hålls årets Kristallengala där ”Wahlgrens värld” har nominerats i kategorierna Årets program, Årets tv-personlighet och Årets realityprogram. Det är fler nomineringar än något annat program och ingen i familjen har riktigt kunnat smälta det än.

– Jag fattar inte ens att folk kollar på vårt program. Jag går fortfarande på stan och tror att ingen vet vem jag är, jag känner bara mig så himla vanlig. När folk säger att jag är deras största förebild är det bara ”va!?”, säger Bianca.

– Men vi blir jätteglada om vi tar hem det såklart.

Pernilla Wahlgren känner sig också smickrad över nomineringarna och alla fina kommentarer hon får ta emot både på stan och i sociala medier.

– Vi är skitglada hur det än går. Det är jättekul att folk redan frågar efter nästa säsong och verkligen längtar efter den.

Nu i den kommande säsongen får Christina Schollin mycket mer air-time.

– Jag är med mera, om de inte väljer att klippa bort mig. Och jag retar mig inte på någon. Jag blir mormor med hela svenska folket, säger hon.

– Ja, jag blev helt kär i mormor på nytt, säger Bianca som har sett de fem första avsnitten.

Vad är det tv-tittarna kommer att se i andra säsongen av ”Wahlgrens värld”?

– Skratt, gråt, turbulens, drama. Och förhoppningsvis känner de kärleken som vi har för varandra, säger Pernilla.

– Gillade du förra säsongen kommer du att älska denna, för det är mycket mer av allt, säger Bianca.

– Extra allt. Extra allt kommer det att bli, säger Christina.

Säsong två av ”Wahlgrens värld” har premiär den 7 september i Kanal 5.
