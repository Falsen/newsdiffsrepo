Här börjar inspelningen av ”Mästarnas Mästare”: ”Nervöst"
LOUISE ÅSTRÖM

I årets omgång av ”Mästarnas Mästare” tävlar deltagarna i lag. Det är inte längre den bästa idrottaren som ska koras. Nu ska det avgöras vilken som är den bästa sporten. Alla deltagare har dessutom varit med i programmet förr.

Avresan mot Grekland där programmet spelas in började tidigt. Ingemar Stenmark, 61, var på plats på Arlanda innan klockan blivit halv fem på morgonen.

Under mellanlandningen på Kastrup i Köpenhamn berättade han att han ser fram emot att tävla igen.

– Det känns bra. Det är trevligt med en lagtävling som vi inte gjort tidigare.

Stenmark ingår i skidlaget tillsammans med Magdalena Forsberg, 50, och Pernilla Wiberg. Både han och Forsberg har vunnit ”Mästarnas Mästare” tidigare och har därmed en vinnartitel att försvara.

Han har inte förberett sig på något speciellt sätt inför de kommande tävlingarna.

– Nej, jag tränar ju regelbundet, oavsett om det är tävling eller inte. Jag har inte gjort någonting extra.

Deltar i årets program gör även Anna Lindberg. Hon bildar simlaget tillsammans med Emma Igelström, 37, och Louise Karlsson, 43.

– Det känns jättekul. Men det är nervöst, säger hon.

Med under första inspelningsvändan är också boll-laget som består av Kennet Andersson, 49, Jesper Blomqvist, 43, och Magnus Wislander, 53. De åkte ner till Grekland redan under torsdagen.
