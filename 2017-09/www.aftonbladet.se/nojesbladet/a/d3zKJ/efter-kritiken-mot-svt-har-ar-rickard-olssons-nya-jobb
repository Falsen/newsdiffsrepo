Efter kritiken mot SVT: Här är Rickard Olssons nya jobb
MATHILDE ALBINSSON

Tillbaka till rötterna – Rickard Olsson dammar av sina gamla radiokunskaper.

Den folkkäre programledaren har riktat stor kritik mot SVT den senaste tiden. Först petades han från Vasaloppet. Sedan fick han veta att ”Vem vet mest” skulle göras om – mot hans vilja. Och i somras blev premiäravsnittet av ”Sommarkväll med Rickard Olsson” en stor tittarsuccé. Men programmet är trots det nedläggningshotet.

– Allting verkar vara helt slumpstyrt nu för tiden. Jag fattar faktiskt ingenting, om jag ska vara ärlig. Jag har alltid trott att om man gör program som genererar tittare och för en låg budget, så är det bra. Men nu visar det sig att det inte spelar någon roll, har han tidigare sagt till Nöjesbladet.

Nu börjar Rickard Olsson göra radio på Mix Megapool. Tillsammans med Josefin Crafoord ska han hålla i programmet ”Äntligen söndag” med start i helgen.

"Det känns fantastiskt kul att vara tillbaka i radion igen. Det är ju därifrån jag kommer. Älskar snabbheten med mediet, från idé till genomförande. Det ska också bli jättekul att få jobba ihop med Josefin Crafoord som jag gillat ända sedan ZTV-tiden" säger Rickard Olsson i ett pressmeddelande om det nya helgprogrammet på radiokanalen.

Sven Hallberg, programutvecklare och producent på Bauer Media, är förväntansfull inför kanalens nya helgsatsning.

”Våra tidigare helgsatsningar med Anders S Nilsson som programledare för &#x27;Dilemma&#x27; samt Tony Irving för &#x27;Äntligen Lördag&#x27; har blivit en otrolig succé. Så det känns både naturligt och roligt att nu toppa helgen med ett aktuellt, underhållande och interaktivt söndagsprogram – Rickard Olsson är en drömrekrytering”, säger han i ett pressmeddelande.

”Äntligen söndag” har premiär söndagen den 10 september klockan 11.00 på Mix Megapol.
