Bobby Brown vill stoppa filmen om Bobbi Kristina
TORBJÖRN EK

Bobby Brown, 48, försöker desperat att stoppa den kommande tv-filmen om hans och Whitney Houstons dotter Bobbi Kristina Brown.

Enligt planerna ska filmen premiärvisas på den amerikanska tv-kanalen TV One i början av oktober, men enligt E! News har han nu lämnat in en stämningsansökan för att stoppa filmen innan premiären.

I domstolsdokumenten hävdar Bobby Brown att tv-kanalen ”medvetet och med ont uppsåt” använt sig av hans liv och person i filmen och för att marknadsföra den. Enligt honom innehåller filmen ”ärekränkande och osanna bilder” av hur han ”kränker” den nu döda Whitney Houston, som Bobby Brown var gift med mellan 1992 och 2007.

Enligt E! News hävdar Bobby Brown också i sin stämningsansökan att filmen framställer hans relation med sin dotter Bobbi Kristina Brown, som dog 2015, på ett falskt sätt och antyder att han inte skulle ha älskat henne.

Förutom att stoppa filmen från att sändas kräver Bobby Brown dessutom skadestånd på en miljon dollar, motsvarande nästan 8 miljoner kronor.

Whitney Houston hittades död i badkaret på sitt hotellrum i Beverly Hills 2012. Hon hade drunknat påverkad av droger och blev 48 år. Tre år senare, 2015, hittades dottern Bobbi Kristina medvetslös, med huvudet under vattenytan i sitt badkar. Hon hamnade i koma och dog sex månader senare, 22 år gammal. Också i hennes kropp fanns spår efter droger.
