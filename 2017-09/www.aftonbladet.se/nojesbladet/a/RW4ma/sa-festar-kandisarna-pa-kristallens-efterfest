Så festar kändisarna på Kristallens efterfest
LOUISE ÅSTRÖM

Efter att kamerorna släckts och alla priser delats ut förflyttade sig alla Kristallengäster till efterfesten som även den hålls på Stockholmsmässan i Älvsjö.

Mitt i natten var dansgolvet fullt med folk. Under discolamporna bjöd Petra Medé och William Spetz på en rejäl dansshow. Petra svingade sitt hår medan William gjorde robotdans i takt till Snoop Doggs låt ”Smoke weed everyday”.

På dansgolvet syntes även Eva Röse svänga sina lurviga.

Paret Marie och Gustav Mandelmanns njöt också av musiken och firade sina tre kristaller.

Utanför dansgolvet bjöds det på korv. Kön till nattmaten var konstant.

I kön till fotoautomaten som ringlade sig lång stod Linda Lindorff. ”Bonde söker fru” vann ingen kristall i år, men hon är glad ändå, säger hon.

Tidigare under kvällen, på röda mattan, avslöjade Lindorff att hon har en hemlig plan som hon måste uträtta under kvällen. En av hennes tre döttrar fyller åtta år under lördagen och hon har planerat en överraskning.

– Jag måste upp klockan sju för jag ska dekorera ett loft med kuddar. När hon har somnat måste jag hinna dekorera.

Någon annan som ska upp tidigt under lördagen är Bianca Ingrosso. Hon ska med ett flyg innan åtta.

– Jag ska till Israel med min pojkvän på kärlekssemester. Vi ska äta mat och sola, säger hon.

Skådespelaren Adam Pålsson som vann pris för ”Årets manliga skådespelare i en tv-produktion” lyckades tappa sin kristall så att den gick sönder.

Vid efterfestens bar syntes bland annat Måns Zelmerlöw umgås över en drink med komikern Per Andersson. Benjamin Ingrosso skrattade tillsammans med Malin Gramer och Bianca minglade med Marie Serneholt och Sofia Wistam.

Penny Parnevik valde att göra ett statement under kvällen tillsammans med sin syster Peg Parnevik. De bar skyltar på röda mattan där de uppmanade personer att bli faddrar. Flera timmar efter att sista priset delats ut syntes Penny dansa med sin skylt i handen.

Tilde de Paula Eby avslöjade att hon inte planerat att festa.

– Jag kommer att smita, haha.
