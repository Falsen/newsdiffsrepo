Paow brände 600 000 på fest och restauranger
TORBJÖRN EK

Bloggdrottningen och dokusåpaprofilen Paulina ”Paow” Danielsson, 23, har spenderat över 600 000 kronor på restaurang- och krogliv de senaste tre åren.

Samtidigt har hennes huvudsakliga inkomst, den tidigare så populära bloggen, tappat trafik och intäkter och gjort att hon levt rejält över sina tillgångar.

Varje månad har hon därför gjort av med 9 000 kronor mer än hon fått in, enligt ”Lyxfällans” genomgång.

– Jag har aldrig haft nån koll på pengar, jag har tjänat mycket pengar men jag har aldrig haft nån koll, säger Paow i TV3:s program.

För Nöjesbladet förklarar hon varför hon tog hjälp av tv-showen för att få ordning på sin ekonomi.

– Jag kunde få en räkning och så kollade jag på den: ”äh jag tar den sen”, så åkte jag utomlands och var borta i fyra månader och det funkade ju inte riktigt har ni lärt mig, säger Paulina ”Paow” Danielsson när Nöjesbladet träffar henne tillsammans med ”Lyxfällans” programledare Patrick Grimlund, 45, och Magnus Hedberg, 45.

– Jag behövde hjälp, jag hade väl inte överdrivet mycket skulder men jag hade ingen koll på pengar.

Vad behövde Paulina ta itu med?

– Vi har sett större skulder i lyxfällans historia så det var mer beteendet och att komma till insikt med att det gäller också att börja leverera och inte bara snacka, säger Patrick Grimlund.

– Driver man ett eget bolag så måste man vara på tårna hela tiden. Det var en viss arrogans och lathet också involverad.

”Lyxfällan”-avsnittet spelades in strax före sommaren och nu känner Paulina att hon har fått bättre ordning på sin ekonomi.

– Jag kan inte säga att jag är grym på pengar eller håller budgeten som de har gjort, men jag betalar mina räkningar i alla fall och jag ser till att jag har lite pengar kvar i slutet av månaden.

Mest stolt är hon över en liten, men betydelsefull detalj.

– Min största förändring är att jag har skaffat ett busskort. Jag brukade köpa sms-biljetter som gick på mer än vad busskortet kostar, säger hon.

”Lyxfällan” med Paulina ”Paow” Danielsson sänds i TV3 torsdag 31 augusti kl 20:00.
