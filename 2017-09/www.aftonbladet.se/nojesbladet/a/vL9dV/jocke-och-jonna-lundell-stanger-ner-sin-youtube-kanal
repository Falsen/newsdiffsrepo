Jocke och Jonna Lundell stänger ner sin Youtube-kanal
LOUISE ÅSTRÖM

En av Sveriges största youtube-profiler, Joakim Lundell väljer nu att lägga ner sin Youtube-kanal ”Jocke & Jonna”. Kanalen som han driver tillsammans med sin fru Jonna Lundell har i skrivande stund 679 000 följare.

I ett inlägg på Facebook skriver Joakim att kanalen läggs ner helt. Anledningen är att han inte får vara ifred i sitt eget hem. Han är orolig över sin egen säkerhet och känner att han håller på att förvandlas till någon han inte vill vara.

”Är arg och ledsen dygnet runt och framförallt rädd! Livrädd för min familjs säkerhet. Idag är jag säkert ingen bra förebild längre”, skriver han.

På snapchat berättar han om sin vardag. Han berättar om hur familjens hundar fått stenar kastade på sig, hur de fått tre bilar förstörda och sina fönster äggade.

– Det handlar om psykisk terror, säger han.

Enligt videoklippen på Snapchat har han och Jonna funderat på att lägga ner under en längre tid.

– Det här är ingen impulsgrej. Vi har pratat fram och tillbaka om det här i fyra månader, säger han och fortsätter:

– I dag blev sista videon på ”Jocke & Jonna”. Det sista som kommer att laddas upp är spökjakterna. Annars kommer det inte vara en enda video någonsin, säger han i ett videoklipp.

Att sluta med Youtube innebär att familjens ekonomi kommer att påverkas.

– Vet att det kommer drabba oss otroligt ekonomiskt. Men jag kan inte utsätta grannar och barn för det här längre.

Han berättar också att han kommer att sakna fansen.

– Jag kommer att sakna er så jävla mycket men jag hoppas att ni hänger med på resan med musiker och boken och att vi håller kontakten. Jag älskar att filma, det är det roligaste jag vet. Men jag kan inte längre. Jag märker hur jag håller på att förändras. Jag är arg hela tiden, jag vill bara kunna vara mig själv. Jag vill kunna leva mitt liv utan att bli störd dygnet runt.

Joakim Lundell har den senaste tiden pratat mycket om de trakasserier han och hans familj har fått ta emot på grund av sitt kändisskap, och att familjen ska ha behövt anlita personskydd för att känna sig trygga.

– Det är en person som vaktar vårt hem i stort sett dygnet runt. Redan första dagen fick han föra bort 16 personer trots att de visste att Jonna låg på smärtstillande. Jag tror inte att det är ondska, men det förstår inte att det är på riktigt, sa han till Aftonbladet för två veckor sedan.

Nöjesbladet har sökt Joakim Lundell.
