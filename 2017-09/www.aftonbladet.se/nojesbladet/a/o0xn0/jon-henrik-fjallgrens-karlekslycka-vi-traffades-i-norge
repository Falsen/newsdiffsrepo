Jon Henrik Fjällgrens kärlekslycka: ”Vi träffades i Norge”
MATHILDE ALBINSSON

Jon Henrik Fjällgren, 30, har hittat kärleken.

I dag berättar han för hela världen om känslorna för sin flickvän genom nya låten ”Hon var vacker”, som är dedikerad till henne.

”Hon vet om låten. Hon tycker såklart att det är väldigt kul att få en låt tillägnad sig”, skriver han i ett mejl till Nöjesbladet.

Men han är hemlighetsfull om vem hon är.

”Hon vill helst vara privat just nu, men hon har också samiska rötter. Vi försöker att ses så mycket som det går just nu”, skriver han.

Jon Henrik Fjällgren berättar att hans senaste förhållande tog slut för något år sedan. Sin nuvarande flickvän träffade han via gemensamma vänner under ett besök i Norge.

”Det känns väldigt bra, det är en varm och kärleksfull tjej.”

Och kärlekskänslorna fick honom att sätta sig ner och skriva ”Hon var vacker” tillsammans med Tony Malm, som också deltog i låtskrivandet av Jon Henriks första Melodifestivalbidrag ”Jag är fri”.

”’Hon var vacker’ handlar om många saker, men delvis mycket om hur känslan är när man träffar den rätta. När man får den underbara känslan av att vara kär”, skriver han och fortsätter:

”Det är ofta lättare att skriva låtar som bygger på egna erfarenheter. Genom att känna igen sorg, glädje eller vad det nu kan vara och på så sätt få in den känslan i låten. Jag hoppas att det kommer fram tydligt med just glädjen och kärleken i ’Hon var vacker’”.

Jon Henrik Fjällgren slog igenom stort i ”Talang” 2014. Han vann tävlingen – och publikens hjärta. Sedan dess har han även haft stora framgångar i Melodifestivalen; en andraplats med ”Jag är fri” 2015 och en tredjeplats i årets upplaga med ”En värld full av strider”, som han framförde tillsammans med artisten Aninia.

För tillfället varierar han sitt artisteri samt arbetet som renskötare med sporadiska väktarjobb i Norge.

I samband med sin senaste medverkan i tävlingen, berättade Jon Henrik Fjällgren att han fått diagnosen posttraumatisk stressyndrom. Välmåendet går fortfarande upp och ner, menar han.

”Ptsd är inte det lättaste att bli av med. Det är något man måste jobba aktivt med via terapi, ibland i många år. Jag kämpar med det varje dag och vissa dagar är bättre än andra. Och vissa dagar är sämre.”

Kommer man känna igen din stil i nya låten?

”Jag har fortfarande kvar delvis min jojk och det samiska, men tror att det här är första gången många får höra mig sjunga på svenska. Så lite nytt kommer det bli!”
