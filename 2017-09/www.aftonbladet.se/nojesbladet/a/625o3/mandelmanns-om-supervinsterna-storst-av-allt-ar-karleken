Mandelmanns om supervinsterna: ”Störst av allt är kärleken”
LOUISE ÅSTRÖM

Gustav och Marie Mandelmann blev Kristallelgalans stora vinnare. De tog hem pris i både ”Årets livsstilsprogram och ”Årets tv-personlighet”. Som grädden på moset vann de även ”Årets program”.

När Nöjesbladet träffar paret på scenen direkt efter att det sista priset delas ut står de tillsammans med Anna Bernström, producent för programmet.

– Det känns underbart, utbrister Gustav.

– Det är helt overkligt! Från jord till kristaller. Vi är ju bara som vi är. Det är fantastiskt, säger Marie.

I sitt tredje tacktal för kvällen sjöng paret Edvard Perssons ”Jag har bott vid en landsväg” tillsammans inför publiken som klappade i takt till musiken.

– Jag älskar den låten. Jag har alltid musik i mig, säger Gustav.

De avslutade med orden: ”Störst av allt är kärleken”.

– Det är jätteviktigt, säger Gustav medan Maria fyller i:

– Kärleken till varandra, till jorden och alla vi har runt omkring oss. Det är så viktigt. Var rädda om varandra.

Nu har paret Mandelmann tre stora glasstatyetter att placera ut på gården i Djupadal utanför Simrishamn.

– Jag vet vad jag ska göra med den här, jag ska dräpa en oxe, skojar Gustav.

– Jag tänker att jag ska göra en vacker trädgårdsinstallation, säger Maria.

För att fira sina vinster ska de njuta av efterfesten.

– Jag hoppas att det blir dans nu, med musik på högsta volym, säger Gustav.

Innan galan dragit igång berättade han att han är en stor dansfantast. Paret har lämnat barnen, hunden och hönan hemma. De har bytt ut rabatten mot röda mattan, som de själva säger.

– Jag gillar hiphop. Bara det är takt i det så gillar jag det, säger Gustav.

Men är ”Lets dance” något för dig kanske?

– Jag vet inte om jag har tid egentligen, jag dansar så mycket hemma. Överväga det kanske jag skulle men jag brukar trampa Maria så mycket på tassarna när vi ska dansa vals, säger han och skrattar.
