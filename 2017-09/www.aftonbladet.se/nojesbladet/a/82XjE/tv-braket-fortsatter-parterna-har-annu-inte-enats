Tv-bråket fortsätter: Parterna har ännu inte enats
PATRIK JÄVERBO

Det låsta läget kvarstår enligt Dan Panas, presschef på Discovery Networks, som inte vet om det kommer att ske några förhandlingar under dagen.

– Jag har inget nytt att rapportera. Men vår dörr är öppen för förhandlingar, det är ju Com Hem/Boxer som bestämmer vilka kanaler vi vill ha, säger han.

Com Hem är inte nöjda med erbjudandet från Discovery och hävdar att färre tittar på deras kanaler. Discovery hänvisar till MMS tittarmätningar och menar de tvärtom har fler tittare. När de två parterna inte kunde komma överens och avtalet löpte ut natten mellan torsdag och fredag, försvann kanalerna från Com Hem/Boxers kunder, mitt under ett avgörande set för Roger Federer i US Open.

Klockan 18 på söndagskvällen möter herrarnas fotbollslandslag Vitryssland i VM-kvalet, en match som sänds i Kanal 5. Huruvida parterna kan enas innan dess återstår att se.

Båda parter har tidigare haft svårt att komma överens och ingen har valt att vika sig inför den andres krav, 4,5 miljoner tittare har drabbats av nedsläckingen av kanalerna. Com hem har tidigare sagt att Discovery måste ”sluta hålla svenska folket som gisslan” samtidigt som Discovery säger att man vill att ”pajkastningen ska ta slut”. Båda två var med i en telefondiskussion i Aftonbladet Morgons studio under fredagen men inte heller där kunde parterna komma överens.
