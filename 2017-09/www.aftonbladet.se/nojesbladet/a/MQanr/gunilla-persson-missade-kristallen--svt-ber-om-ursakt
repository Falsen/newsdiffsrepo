Gunilla Persson missade Kristallen – SVT ber om ursäkt
LOUISE ÅSTRÖM

Den svenska hollywoodfrun Gunilla Persson skulle ha delat ut ett pris tillsammans med Samir Badran på Kristallengalan i fredags. Nu blev det inte så. Istället delade Samir Badran ut priset tillsammans med sin vän och parhäst Viktor Frisk.

På Facebook berättar Gunilla varför hon inte dök upp.

”SVT betalade i slutändan inte för min flygbiljett och därav uteblev jag”, skriver hon i ett inlägg.

För Nöjesbladet berättar Gunilla att hon befann sig i New York när hon fick beskedet att SVT inte kunde betala.

– Det var i mitten av augusti, ett par veckor innan jag skulle ha rest. Jag blev besviken.

Nu tröstar hon sig med att hon ska dela ut pris på en annan gala i Göteborg i höst.

Anders G. Carlsson, programledare för Kristallen, bekräftar uppgifterna och förklarar att de trodde att Gunilla skulle befinna sig i Sverige, vilket skulle innebära att de inte behövde köpa någon flygbiljett till henne.

– Det var ett missförstånd och vi hade gärna haft henne där. Hon är en väldigt skön och är en otroligt spännande representant för svenskt tv-landskap just nu så det hade varit jättekul. Men de där pengarna finns inte.

Enligt Anders flyger kända gäster inte gärna ekonomiklass.

– Det handlar ju i regel om förstaklassflyg och det har jag största respekt för när man är en allmän person. Jag har absolut inte problem med det men däremot kostar det en förmögenhet.

Om SVT anordnar Kristallen även nästa år, är hon välkommen då?

– Ja, hon är alltid välkommen. Men det handlar om vem som ska betala resan över Atlanten. Det är väldigt beklagligt att det blev såhär. Det handlar inte om att vi ångrat oss. Det ställde säkert till det för henne och det ber jag om ursäkt för.

Gunilla Persson uppskatar ursäkten.

– Absolut. Det var väldigt fint, säger hon.
