Här slår sig Linda Lindorff blodig
TORBJÖRN EK

Hon blödde rejält under inspelningen av ”Fångarna på fortet”.

På instagram visar Linda Lindorff upp sin blåslagna kropp, på en bild tagen några dagar efter inspelningarna på Fort Boyard utanför den franska kusten.

”Fångarna på fortet’ sätter sina spår”, skriver hon till bilden.

På sin blogg utvecklar den folkkära tv-profilen:

”Såren är brännskador som uppstått av hård långsam friktion och nötning”

Skadorna kom under en utmaning där Linda Lindorff ska kämpa mot tiden och motståndarlagets medtävlande och med rep klättra uppför fortets släta vägg.

I programmet syns det hur Linda blöder, men ändå fortsätter att kämpa för att lyckas plocka två ledtrådar framför näsan på sin motståndare.

– Fort gick det och ont har jag, säger hon efteråt i programmet.

På bloggen skriver Linda om inspelningen:

”Galet kul på många vis, men också tufft, jag kämpade så jag blödde på båda axlarna och när det hände kände jag det inte ens för jag var så fokuserad på det jag gjorde men efteråt… ont som tusan.”

Linda Lindorff tävlade i lag tillsammans med sina ”Bonde söker fru”-deltagare Stefan Hildingsson och Sebastian Davidsson. I motståndarlaget medverkade TV4-kollegan Rickard Sjöberg tillsammans med Tova Helgesson och förra årets ”Idol”-deltagare Renaida Braun. Den sista var också Linda Lindorffs motståndare i utmaningen där hon slog sig blodig.

Men Linda gick vinnande ur striden.

– Skaver sönder båda armhålorna, men det var det värt, säger hon med ett leende i programmet.
