PH-Jeppes fylla varade i sex månader: ”Har varit ren i 27 dagar”
LINNÉA GEIJER

Han kammade hem hela spelet 2013, och i höst är Jesper ”Jeppe” Johansson tillbaka i ”Paradise hotel”.

– Det var jävligt kul, jag var ju full 24 timmar om dygnet. Jag drack mest utav alla, utan tvekan, jag fick nog mest alkohol utav alla också, berättar han för Nöjesbladet på ”Paradise hotel”-pressträffen.

Inspelningen blev starten på en sex månader lång fylla. Nu har realityprofilen dock bestämt sig för att lägga flaskan på hyllan.

– Nu har jag varit ren i 27 dagar och det känns jävligt bra. Det var en lång fylla, från första mars till första augusti, berättar han.

Jeppe berättar att han har festat mycket i sitt liv, och att han har träffat de flesta av sina bästa vänner på just fester.

– Jag ångrar absolut ingenting, men jag känner att nu vill jag fokusera, så jag har bestämt mig för att ha ett år utan alkohol, för jag vill fokusera lite mer på min hälsa och bli lite mer produktiv i vardagen, inte ha så många moment som stoppar upp mig, förklarar han.

Som en forna vinnare kände han att han heller inte att hade något att bevisa då han gick in på hotellet.

– Folk visste att jag kunde festa, ligga med brudar och att jag har vunnit. Jag tog det inte på lika stort allvar, jag kunde njuta mer av momenten i sig helt enkelt.

Istället handlade årets ”Paradise hotel” mycket om att ha kul. Att ha avslöjat sig som en hardcore spelare då han svek partnern Aina Lesse genom att slänga kulan i finalen 2013 tror han inte heller har varit till nackdel.

– Det tar mig ungefär sju sekunder och sen har jag ändrat folks uppfattning, jag är en jävligt skön lirare, säger han.

I år handlade det snarare om att synas i rutan så mycket som möjligt.

– Taktiken i år var att ha jävligt roligt, och att säga det jag trodde att TV3 ville att jag skulle säga, så att jag fick mycket tv-tid.

”Paradise hotel” har säsongspremiär i TV3 måndag 4 september.
