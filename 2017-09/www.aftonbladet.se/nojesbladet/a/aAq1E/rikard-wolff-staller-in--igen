Rikard Wolff ställer in – igen
JAKOB MEIJER

Tanken var att Rikard Wolffs turnépremiär av ”Den sista föreställningen” skulle äga rum i Umeå på måndagskvällen, följt av ytterligare en föreställning på tisdagen.

Men premiären blir inte av. Artisten tvingas ställa in på grund av sjukdom, skriver Folkbladet.

För bara några dagar sedan skrev Rikard Wolff, som nyligen lades in på sjukhus, på Instagram om den stundande premiären och hur mycket han såg fram emot den.

”Å vad skönt att vara hemma igen efter några tuffa dagar. TACK alla ni som hört av er med uppmuntrande och stärkande ord och tankar. Det värmer gränslöst. Nu är det vila som gäller fram till premiären på vår turné ’Den sista föreställningen - Wolff sjunger Brel’ i Umeå. Jag längtar. Välkomna!”

Det är den tredje föreställningen på bara drygt en vecka som Wolff tvingas ställa in. Den 27 augusti meddelade han att ”Sommardrömmar” i Vitabergsparken inte skulle bli av. För TT berättade då Pelle Berglund, Wolffs turnébokare, att anledningen var att artisten lagts in på sjukhus.

Rikard har tidigare berättat om sina hälsoproblem och den ärftliga lugnsjukdom, lungemfysem, han lider av.– Det är en kronisk sjukdom som är ganska krånglig och tvingar mig till rätt stora anpassningar. Jag är oerhört beroende av planering och logistik och har alltid en assistent som hjälper mig när jag reser. Jag har inte råd med något slarv längre, har han tidigare sagt i en intervju med Nöjesbladet.

Nöjesbladet har sökt Rikard Wolff.
