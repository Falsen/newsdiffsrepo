Frida Hallgren i film om apa: ”Rolig men med allvar”
LOUISE ÅSTRÖM

I familjefilmen ”Monky” hittar Frank, 11, en apa i trädgården. De döper henne till Monky och försöker hålla henne hemlig för resten av byn. Frida Hallgren spelar mamman i familjen hon beskriver som excentrisk.

– Familjen blir väldigt förtjusta i apan och vet inte riktigt hur de ska bete sig men vill gärna leva med apan, säger hon till Nöjesbladet.

Delar av filmen har spelats in i Thailand.

– Det är alltid superhäftigt att vara utomlands och filma. Det är aldrig på samma sätt. Det var ju fruktansvärt varmt såklart. Men det thailändska filmteamet var väldigt effektiva.

Filmen är regisserad av Maria Blom. Enligt Frida Hallgren jobbar Maria mycket med att skapa karaktärer. Inför filmen har de improviserat fram mycket och lagt fokus på kroppsspråk. Hennes roll skulle ha huvudet snett ofta.

– Maria var fruktansvärt noga med detta.

Att huvudet skulle hållas i rätt position blev extra påtaligt under inspelningen i Thailand. I en scen sitter familjen i en tuktuk och filmteamet skulle ta en bild högt uppifrån ett berg.

– Vi hade ingen aning om var kameran var eller när de filmade och inte filmade. När vi satt där och improviserade i bilen hör jag plötsligt, från en megafon: ”Vrid på huvudet!”. Då var det Maria som ropade från en slänt.

Det har pratats om att filmen liknar ”E.T”, vad säger du om det?

– Det är bara smickrande. ”E.T” är en av mina favoritfilmer. Jag tror att det kan vara dels för att det finns ett perspektiv som är lite magiskt och dels att det finns ett väldigt filosofiskt perspektiv i filmen. Den är rolig men det finns samtidigt ett allvar.
