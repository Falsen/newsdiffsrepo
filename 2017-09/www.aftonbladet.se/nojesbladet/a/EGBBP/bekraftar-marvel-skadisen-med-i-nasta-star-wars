Bekräftar: Marvel-skådisen med i nästa Star Wars
LINNÉA GEIJER

Den efterlängtade filmen om Star Wars- hjälten Han Solo är i full gång. Nu bekräftar regissören Ron Howard att brittiske skådespelaren Paul Bettany anslutit sig till inspelningarna.

”The Outer Rim blev precis lite vildare”, skriver han på twitter med en bild på sig själv och skådespelaren.

Paul Bettany och Ron Howard har tidigare samarbetat i ”A Beautiful Mind” och ”Da Vinci-koden”. Även Paul Bettany har delat med sig av glädjebeskedet på sin twitter:

”Det här är en dröm som har gått i uppfyllelse”, skriver han.

Det är ännu oklart vilken roll Paul Bettany kommer spela i filmen, men i en efterföljande tweet framgår det tydligt att Ron Howard ser fram emot återföreningen:

”Detta är min tredje chans att jobba med Paul. Han är otroligt rolig och så talangfull.”

Filmen om Han Solo, som ännu inte har fått ett namn, inkluderar även andra stora Hollywoodnamn. I rollerna kommer vi se bland annat Emilia Clake, Thanide Newton och Woody Harrelson. Rollen som Han Solo kommer spelas av Alden Ehrenreich.

Paul Bettany är känd från bland annat sina roller i de populära Marvel-filmerna. I de tre första ”Iron Man”- filmerna gjorde han rösten till JARVIS, och i den andra Avengers- filmen ”Age of Ultron” övergick han till superhjälten Vision.
