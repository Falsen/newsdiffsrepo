Björn Borgs kritik mot produktionen – hade varit roligare med insyn från början
MATHILDE ALBINSSON

Filmen ”Borg” skildrar hur Björn Borg gick från pojke med tennisdrömmar till att bli en av våra största sportstjärnor.

Fredrik Wikström Nicastro, som har producerat filmen, beskriver den som en hyllning till Björn Borg under galapremiären. Men själv hade huvudpersonen gärna haft mer insyn i arbetet bakom.

– Det hade varit kul att få en insyn från början, säger han till Nöjesbladet och menar att även John McEnroe, som också skildras i filmen, delar hans mening.

– När vi fick reda på filmen, då hade de redan gjort ungefär 40 procent. Det hade varit roligare om de hade frågat direkt från början, säger han.

Fredrik Wikström Nicastro förklarar:

– Det har varit en lång diskussion. Man kan ta två vägar, antingen har de väldigt mycket insyn, men nu valde vi att göra vår film. På ett sätt behöver de inte ta ansvar för våra val. Antingen tycker de om den eller inte.

Men trots kritiken, gick filmen hem hos Björn Borg.

– Jag tycker den var väldigt bra. Speciellt alla skådespelare gjorde ett fantastiskt jobb. Janus (Metz, regissör, reds. anm), får fram väldigt spännande och intressanta saker i filmer, så det är bara positivt. Sen är det ju alltid konstigt att se sig själv på duken, säger han och är samtidigt noga med att poängtera att det är en ”fiction-film”.

”Borg” hade smygpremiär under måndagen. Bland gästerna fanns såväl skådespelarna i filmen, Sverrir Gudnason, Tuva Novotny och Shia LaBeouf, som kändisar som Agneta Sjödin, Björn Hellberg och Charlotte Perrelli. Och så bänkade sig även Björn Borg och ex-frun Mariana Simionescu i biosalongen.

– Det var ett underbart ögonblick. Det var så kul att även Björn och Mariana fanns på plats i salongen. Det är väldigt starkt, säger Fredrik Wikström Nicastro och fortsätter:

– Björn var väldigt glad. Han är så stolt över Leos insats och gillar filmen väldigt mycket, så det var fint. Han ställde sig på scenen i biosalongen och tog emot allas stående ovationer. Han såg lite rörd ut. Det här var en film vi ville göra som en hyllning till honom. Att han uppskattade den betyder mycket för oss.
