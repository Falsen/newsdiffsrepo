Måns Zelmerlöws kläder ger SVT böter
MATHILDE ALBINSSON

Måns Zelmerlöw intervjuades förra året av SVT Dalarna, när han tränade inför Vasaloppet. I nyhetsinslaget bär artisten en mössa och en tröja med olika företagsloggor på, vilket nu leder till 25 000 kronor i böter för SVT.

Granskningsnämnden anser att exponeringen av reklam gynnade kommersiella intressen. Nämnden har krävt att SVT ska betala det dubbla beloppet, det vill säga 50 000 kronor, i avgift till staten.

Förvaltningsrätten tar dock hänsyn till att inslaget var en del av en regional sändning, vilket innebär en begränsad spridning och svårigheter att undvika exponering.

Måns Zelmerlöw lovade att göra ”en klassiker” om han skulle vinna Melodifestivalen 2015. Hans bidrag ”Heroes” kammade inte bara hem den svenska tävlingen, utan även hela Eurovision Song Contest. Löftet blev ett faktum – och en nyhet såväl lokalt i Dalarna som på riksnivå.

Inslaget i SVT Dalarna tillkom under tidspress, förklarar SVT i ett yttrande till Granskningsnämnden.

”Inslaget var ett nyhetsinslag som spelades in och sändes samma dag. Inspelningen skedde med kort varsel och genomfördes under förhållanden som SVT inte styrde över, det vill säga på skidstadion i samband med hans ordinarie träning. Reportern hade väldigt kort om tid med Måns Zelmerlöw som hade ett pressat schema”, skriver SVT i yttrandet.

Nöjesbladet har varit i kontakt med Måns Zelmerlöws presskontakt Sandra Miller, som hälsar att artisten inte vill kommentera händelsen.
