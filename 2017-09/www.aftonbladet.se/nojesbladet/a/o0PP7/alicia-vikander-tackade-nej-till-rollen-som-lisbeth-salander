Alicia Vikander tackade nej till rollen som Lisbeth Salander
JAKOB MEIJER

Noomi Rapace och Rooney Mara har redan axlat rollen som Lisbeth Salander. När nu den fjärde boken i Millenium-serien, ”Det som inte dödar oss”, ska bli film spekuleras det vilt om vem som ska ta över.

Ett hett namn är svenska Oscarsvinnaren Alicia Vikander. Men när David Lagercrantz, författaren till boken som filmen baseras på, gästar P4 Extra med Lotta Bromé tar han död på de ihärdiga ryktena.

– Nej, hon tror jag har sagt nej, faktiskt. Det kan jag säga med säkerhet, säger David Lagercrantz.

I programmet nämner Bromé ett antal tänkbara kandidater för rollen, däribland Natalie Portman och Scarlett Johansson. Men det är särskilt ett som Lagercrantz, utan att avslöja något, verkar gilla lite mer än de andra.

”The Crown”-skådespelaren Claire Foy. Han beskriver henne som en ”lysande skådespelare”.

– Det är bland det bästa jag har sett, säger han om BBC-serien ”The Crown”.

David Lagercrantz berättar att han visserligen träffat regissören Fede Alvarez, men att han inte har något direkt inflytande över filmen. Lagercrantz säger dock att han känner till saker han absolut inte får yttra ett ord om, när Lotta Bromé frågar om han har svaret på vem som ska spela Lisbeth Salander.

– Jag vet olika saker, men i den här världen jag lever i är det på allvar att man måste hålla käft, säger David Lagercrantz och fortsätter:

– Jag är en stor glappkäft, jag skulle säga vad som helst. Men nu är det hemligheter på riktigt, det är kontrakt och sådant, så jag kan inte säga.

David Lagercrantz är aktuell med ”Mannen som sökte sin skugga”, den femte boken i Stieg Larssons Millennium-serie.
