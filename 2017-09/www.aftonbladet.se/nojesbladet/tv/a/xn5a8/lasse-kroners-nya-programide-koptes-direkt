Lasse Kronérs nya programidé köptes direkt
LEO PETTERSSON

”Bara sport”. Så heter programmet som Lasse Kronér, 54, ska leda i SVT längre fram i år.

Idén har han själv kommit på och han har ruvat på den länge.

– Den är nog fyra, fem år gammal. Det var inför mitt nya kontrakt som de frågade om jag hade några idéer. Då presenterade jag tre stycken och så tog de den här direkt, säger Lasse Kronér.

Programmet är, precis som det låter, ett frågesportprogram om sport där kända svenska sportprofiler får tävla i vem som kan mest om sport. De tävlande ska vara snabbast på knappen för att ge sina svar. Sammanlagt handlar det om fem program.

– Men även om man inte gillar sport ska det vara kul att titta på det här programmet. Jag är väldigt glad och tacksam över att de vill satsa och jag tror att det kommer att gå på lördagar vid 21 runt jul. Det är en bra tid.

Tidigare har Lasse Kronér varit kritisk mot SVT:s ledning. Framför allt har han ansett att produktioner utanför Stockholm inte har fått den uppmärksamhet som de förtjänar. Förra året var han osäker på om han ens skulle stanna kvar på kanalen.

Men ett nytt kontrakt skrevs på i vintras och Lasse Kronér tycker att dialogen har förbättrats.

– Anledningen till att jag är kvar är för att jag har pratat med en väldigt kompetent person, som Peter Nyrén (programbeställare, reds anm) är. Och framför allt en person som höll med mig i min kritik mot SVT som jag hade förra året.

Helt perfekt är det däremot inte än.

– Kritiken gäller inte enbart mig utan för hela SVT Göteborg. Jag kan fortfarande tycka att vi är lite syndligt behandlade. Vi gör så fantastiskt många bra program men får så extremt lite utrymme. Ta ”Duellen” till exempel, som hänger på varenda billboard i landet. Det hade aldrig hänt en SVT Göteborg-produktion. Det finns inte på kartan, säger han och fortsätter:

– SVT Stockholm har inte gjort en 20.00-underhållning för fan på de sista 20 åren som har fungerat.

Han säger dock att han har haft bra samtal med SVT:s ledning om detta och han är övertygad om att det blir bättring framöver.

Vad gäller just framtiden längtar Lasse Kronér efter att ”Bara sport” ska börja sändas, och han hintar om att fler programidéer kommer från hans sida.

– Det kommer nya saker, jag lovar. Ganska snart till och med, så håll i dig.

Vad är det för något då?

– Det får vi se.
