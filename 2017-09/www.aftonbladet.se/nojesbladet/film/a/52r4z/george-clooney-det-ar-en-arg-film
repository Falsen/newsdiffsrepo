George Clooney: Det är en arg film
JENS PETERSON

”Suburbicon” bygger på ett manus av bröderna Coen. Det är en elak historia om en familj där allt ser perfekt ut på ytan, men onda saker pågår. I ton påminner det om brödernas ”Blood simple” eller ”Fargo”.

George Clooney och hans medförfattare flyttade intrigen från 1980-talet till 1957, byggd delvis på riktiga protester när en svart familj flyttade in i ett vitt villaområde i Pennsylvania.

– De som pratar om att göra ”make America great again” ser tillbaka på Eisenhowers presidentperiod som ett ideal, säger George Clooney, 56. Men USA har alltid haft problem med rasism och fördomar.

I filmen visar vi hur alla tittar åt fel håll och skyller sina bekymmer på en afroamerikansk familj. Som en del i dag skyller sina problem på minoriteter.Matt Damon och Julianne Moore har huvudrollen som föräldrar i en familj där allt verkar idylliskt. Men efter ett inledande brutalt rån märker man att något skumt pågår. En sjuårig son blir vittne till att allt inte står rätt till.

– Monster formas av en serie av dumma misstag. Och huvudpersonerna här gör fel vid varje vägval, säger George Clooney.

Julianne Moore spelar två systrar.

– Det var intressant att spela en kvinna som vill leva sin systers liv, säger Julianne Moore, 56. Filmen är en bra blandning av komedi och samhällsskildring och oväntade bad guys.

Privat arbetar hon nu för att byta namn på skolan hon gick i som tonåring. Den är döpt efter sydstatsgeneralen Jeb Stuart. I veckan avgörs om skolan får nytt namn.

– Barnen kan inte ändra på sådana saker. Vi vuxna måste handla och göra saker för att våra barn ska få det bättre, säger Julianne Moore.

George Clooney säger att han trots allt som händer är hoppfull.

– Många av oss är arga. På oss själva, på vart vårt land är på väg, på vart världen är på väg. Men jag är patriot och optimist. Och filmen har också mycket humor.
