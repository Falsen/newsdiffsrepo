Judi Dench: Drottningen gav mig en filmkarriär
JENS PETERSON

”Mrs Brown” handlade om regentens varma känslor för hästskötaren John Brown. Nya filmen utspelas efter hans död. 1897 firade drottning Victoria 60 år på tronen och som en del i jubileet skickades ett speciellt mynt från Indien som gåva. Hon fascinerades av en av männen som överlämnade det, Abdul Karim. Han blev kvar vid hovet som drottningens förtrogne och lärare i urdu.

– Jag kände inte till den här historien, säger Judi Dench, 82. Men det var ett underbart manus och mycket roligt att spela henne igen. Oemotståndligt.Abdul Karim får mer och mer inflytande vilket stör hovet, politikerna och kronprinsen Bertie.

– Hon hade ett väldigt komplicerat förhållande till Abdul, säger Judi Dench. Hon tyckte om honom, men det var också någon hon kunde slappna av med och prata utan någon annan i närheten. Hon lärde sig också saker av honom.

Judi Dench beskriver drottningen som en mycket ensam kvinna.

– Efter hennes make Alberts död växte det fram ett enormt behov att ha någon att förtro sig till. John Brown fyllde det behovet och sedan Abdul Karim.

Att hon spelat drottning Victoria tidigare gjorde inte jobbet lättare.

– Alla roller är komplicerade, säger Judi Dench. Det finns inget man bara går in och gör utan att förbereda sig. Alla roller kräver otrolig koncentration och mycket arbete. Fast det var bra att jag hade gjort hemläxan om Victoria.

Kläderna hjälpte också.

– Hon var väldigt kort, knappt 1,50 och var 117 cm runt midjan, säger Judi Dench. Drottningen kunde inte sluta äta när hennes Albert dog. Jag bar väldigt tunga klänningar så att jag skulle se kraftig ut, och det var långa dagar så man lärde sig att inte dricka kaffe och vatten.

”Victoria & Abdul” får svensk biopremiär den 22 september.
