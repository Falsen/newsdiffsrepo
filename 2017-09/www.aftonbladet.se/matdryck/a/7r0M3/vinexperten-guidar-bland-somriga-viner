Vinexperten guidar bland somriga viner
CLARA ÖHRN

Vinkännaren Maya Samuelsson har övat sitt lukt- och smaksinne sedan barnsben. Hennes pappa Dick, grundare och rektor på vinskolan Vinkällan, började lära Maya och hennes bror om olika smaker genom att dricka läsk ur svarta glas när de var små. På så vis tränade de smaksäkerhet och lärde sig identifiera vilken läsk som faktiskt var i glaset, vilket inte är så lätt som man kanske kan tro. De drillades även lekfullt i att lära känna olika dofter.

– För att öva upp doftsinnet fick vi gå ut i regnet och dofta på lera och bromsa hårt med cykeln för att känna hur det luktade, berättar Maya.

Maya har nu en stark passion för vin och är själv prisad sommelier. Dessutom arbetar hon fulltid på familjeföretaget Vinkällan där hon utbildar både privatpersoner och sommelierer. Med sin erfarenhet guidar hon oss att välja rätt viner i sommar.

Rosévin är starkt förknippat med sommaren men har länge haft ett dåligt rykte. Det beror dels på att de ofta är väldigt fruktiga och saftliknande, men även på grund av att vi tagit in viner som fokuserat mer på kvantitet än kvalitet. Men, utbudet har blivit bättre och folk börjar bli beredda att lägga lite mer pengar på rosé, vilket gör att kvaliteten ökar.

– Våga att gå upp lite i pris! Att köpa ett vin mellan 120 och 150 kronor ökar kvaliteten rejält och du kan få ett riktigt bra vin.

Välj gärna vin efter tillfälle. Ljusa roséviner passar bra att dricka som de är eller till lättare rätter så som skaldjur. Vill du dricka vin till lite kraftigare mat kan det vara bra att välja en mörkare sort, men som kommer från ett lite svalare land, som Frankrike eller Nya Zeeland.

– Tavel är ett område i Frankrike som har mörkare roséviner som är väldigt bra och inte så saftiga. De funkar väldigt bra till mat, om man vill ha något som är lite kraftigare.

När det är varmt ute är det härligt att dricka något friskt och svalt, därför tar vi ofta fram rosévinet istället för det röda vinet under sommarmånaderna. Men till exempelvis grillat kött passar det ju extra bra med rödvin. Därför tipsar Maya att kyla det röda för att ändå få fram den friska känslan. Förvara vinet i kylen och ta sedan ut det en halvtimme innan du tänkt dricka det så får du rätt temperatur.

– Pinot Noir är ett lättare vin med mer syra som passar utmärkt att servera kylt. Det är minst lika härligt att dricka som ett svalt rosévin, säger Maya.

I övrigt är Syrah en druva som passar bra till grillat. Smaken på viner gjorda på Syrah skiljer sig mycket åt beroende på var de är odlade. I Rhône-dalen i Frankrike tillverkas Syrah-viner med mycket smak och hög kvalitet. I Australien kallas ofta samma druva Shiraz och därifrån kommer kraftiga och fruktigare viner.

– Om du serverar sötare rotfrukter till grillat eller en sötare barbecuesås kan du satsa på en Shiraz. Men om du äter potatis och kött med mindre kryddning väljer du med fördel ett Syrah från Rhône–dalen, tipsar Maya.

Många jämför champagne, prosecco och cava. Men ofta har vinerna väldigt olika karaktär. Prosecco är ofta sötare, har mindre syra och har till skillnad från champagne sällan någon brödig ton. Därför passar prosecco utmärkt till sommarsallader som innehåller frukt, som exempelvis melon eller äpple. Champagne å andra sidan har hög syra och bör därför inte kombineras med söt mat. Därför passar inte den klassiska grejen med jordgubbar och champagne särskilt bra egentligen.

– Du kommer säkert tycka att det är härligt ändå för att du sett det på film men byt gärna ut champagnen mot prosecco eller jordgubbarna mot en lagrad comté eller gruyère istället, säger Maya.

Cava är har något lägre syra än champagne, men det finns sorter som är riktigt bra. Ett tips är dock att som med rosé välja en sort som är några tior dyrare för att få en riktigt bra flaska.

– De är ofta jätteduktiga på Systembolaget så fråga om deras tips, säger Maya.

En bubblare bland mousserande viner är vin producerat i södra England, där de har en liknande jordmån som i Champagne, och går därför till viss del att jämföra.

–  Det är inte så många som har testat engelskt vin så det är lite kul att bjuda på. Och de är faktiskt riktigt bra, tipsar Maya.
