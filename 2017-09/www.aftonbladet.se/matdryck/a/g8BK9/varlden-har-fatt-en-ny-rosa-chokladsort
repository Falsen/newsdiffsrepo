Världen har fått en ny rosa chokladsort
CLARA ÖHRN

Schweiziska chokladmästare har tagit fram en helt ny chokladsort. Men om du tror att all choklad är brun eller vit får du tänka om. Den nya chokladen är naturligt rosa.

Senast världen fick njuta av en ny chokladsort var 80 år sedan, då den söta vita chokladen presenterades för första gången. Kakaotillverkaren Barry Callebaut som ligger bakom den senaste produkten har ägnat det senaste årtiondet till att få fram den rosa chokladen, skriver Bloomberg.

Chokladen produceras av röda kakaobönor och kallas av tillverkaren för ”ruby chocolate”, men den färdiga produkten är mer rosa än röd. Det är kakaobönans unika färg och smak som ger chokladen sin speciella karaktär, helt utan smaktillsatser och färgämnen.

Vill du smaka rosa choklad kan du förvänta dig en fruktig, len produkt med en hint av friska bär. När du hittar rosa choklad i mataffären är ännu oklart.
