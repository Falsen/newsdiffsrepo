Vändningen: SHL-stjärnan säger ja till Tre Kronor
PEO LARSSON

Joakim Lindström, 33, spelade VM 2015 och gjorde ett fåtal landskamper 2016.

Men hela förra säsongen nobbade han Tre Kronor.

– Jag vill inte gå in på varför, säger han till Sportbladet.

Nu, när det väntar ett OS utan NHL-proffs, kan Sportbladet avslöja att Lindström har meddelat förbundskapten Rikard Grönborg att han är tillgänglig för Tre Kronor igen.

– Jag har pratat med familjen och det funkar bättre att vara borta en längre tid nu, säger han.

Lindström gjorde en supersäsong 2016–2017 och vann SHL:s poängliga (54 poäng) och utsågs till seriens mest värdefulla spelare och fick också spelarnas pris Guldhjälmen som SHL:s bäste spelare.

Förbundskapten Rikard Grönborg är förstås glad över nyheten.

– Det är jättekul så klart. ”Jocke” har visat under flertalet år att han är en fantastisk bra hockeyspelare, i Tre Kronor också. Framför allt under Minsk-VM så var han en av våra bästa spelare, säger Grönborg till Sportbladet.

OS 2018 avgörs i Pyeongchang, i Sydkorea, 9-25 februari.

Lindström har gjort 16 poäng på 17 VM-matcher för Tre Kronor.
