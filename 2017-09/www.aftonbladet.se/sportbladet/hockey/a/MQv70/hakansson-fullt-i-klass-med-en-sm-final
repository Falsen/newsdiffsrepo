Håkansson: Fullt i klass med en SM-final
Johan Håkansson

Den smått surrealistiska tanken slog mig, att vi kanske redan haft ett av säsongens hetaste möten utan att ens en serie har startat. Fullt i klass med en SM-final när det gäller inramning, stämning och inte minst – rivalitet.

För det är vad det handlar om: en djupt, djupt rotad rivalitet som berör så mycket mer än ishockey. En rivalitet som går långt tillbaka och som märkligt nog aldrig har mattats med åren, trots att Skellefteå och Björklöven numera tillhör två olika världar.

Det är faktiskt tio år sedan lagen möttes i en tävlingsmatch. Sedan for Skellefteå iväg i en rymdraket mot stjärnorna, mot SM-finaler, guld och europatopp.

Löven gav sig iväg i motsatt riktning, en mångårig vistelse ner i gruvan, med möten mot Kovland och Clemensnäs i division I som den yttersta förödmjukelsen.

Men det spelar liksom ingen roll. För Skellefteå finns det bara en motståndare. Och det är det där förhatliga grön-gula laget från Umeå. Kalla det för mindervärdeskomplex eller vad ni vill, men i Skellefteå är ”Hata Löven” ett begrepp som blivit ett av stans starkaste varumärken.

När jag kommer till Skelleftekraft Arena är det över en timme till nedsläpp. Ändå går det knappt att hitta en parkering. Poliser övervakar folket och när jag går in genom pressingången för att hämta min ackreditering blir jag visiterad.

Detta är en så kallad klass trea. En högriskmatch.

Stämningen stiger för varje minut och när en kvart återstår till matchstart dånar North Powers: ”Vi hatar Löven! Vi hatar Löven” i arenan. Den packade bortaklacken svarar med en ramsa som absolut inte går att återge här.

Det hela är ett fascinerande skådespel. Hockey utan känslor är ingenting. Hockey med årtionden av rivalitet är magnifikt. Sedan spelar det faktiskt mindre roll att det är en enorm klasskillnad mellan lagen, så länge det går att lura sig själv.

Jag frågar runt lite för att få en djupare förståelsen kring denna rivalitet. Jag menar, det finns ju många derbyn – men Skellefteå mot Löven är något annat.

Jag får veta att det ligger en hel del politik i botten. Umeå är residensstaden som fått allt, som vuxit sig stark och fin och som vill vara kulturellt världsvan.

Skellefteå är lillebror som kämpat i motvind – men som alltid haft hockeyn.

I princip alla jag pratar med hamnar förr eller senare, med ett leende på läpparna, vid det där derbyt 1980, då alla spelare slogs redan på uppvärmningen och vaktmästaren tvingades släcka lyset för att allt skulle lugna ner sig.

Så byggs en rivalitet som varar för evigt.

Som får en meningslös träningsmatch på försäsong att koka.

En annan klassiker som nämns är när Magnus Wernblom spöade Lövens Ric Jackman under en lockoutsäsong. Myten säger att ett högre jubel aldrig hörts i Skellefteå.

Det finns fler historier. Om spelare som kollapsat och tvingats få dropp efter slutsignalen. Och historierna lever vidare år efter år. Och får ny näring varje gång Skellefteå känner sig förfördelat på den politiska scenen.

- Om du går i en Skellefteåtröja i Umeå är det nog ganska lugnt. Men skulle du gå ut med en Löventröja här i Skellefteå så är det en annan sak. Då blir du utmanad, säger en Skelleftebo.

Under matchens första minuter är stämningen helt magisk. Självbedrägeriet fungerar utmärkt. Allt känns större än en avgörande SM-final. Mötet är lika hett på isen som i åskådarnas hjärtan.

Men verkligheten vill göra sig påmind och spräcker ganska snabbt hål på den derbybubbla som byggts upp i dagar. Skellefteå är helt enkelt alldeles för bra. Adrenalin och stolthet räcker inte mot ren och skär klass.

Redan efter 12 minuter har Skellefteå dödat allt vad spänning heter. Adam Pettersson styr upp ett skott i krysset, Anton Öhman placerar in ett skott intill stolpen och Emilj Djuse lurar Lövens målvakt Adam Werner i ett friläge. 3-0 och time out Löven. Ungefär där vaknar vi ur vår dröm och börjar se matchen för vad den verkligen är: ett försäsongsmöte mellan två väldigt ojämna motståndare.

Skellefteå fortsätter att vara överlägset, utan att målkalaset kommer. Oscar Möller gör 4-0 på en retur i powerplay i andra perioden. Sedan är det slut på produktionen.

Några gånger hettar det till på isen, men det känns som om spelarna inser att ett slagsmål kan få konsekvenser på läktarna. Någon variant av mötet 1980 är det inte tal om.

Ska vi dra några seriösa slutsatser så är det väl att Skellefteå ser lika stabilt ut som vi vant oss vid. En maskin i högt tempo utan några direkta svagheter. Alla som tippat laget i översta toppen av SHL kan känna sig ganska lugna.

Löven? Ja, det återstår att se vad det här laget kan göra när vardagen kommer. Men all heder att man lyckades bjuda upp till en hyfsad fest.

Matchen på läktaren får däremot allra högsta betyg.
