Köpte helsidesannons inför flytten: ”Speciell plats”
SIMON NORBERG

Ingen spelare har förmodligen betytt så mycket för San José Sharks som Patrick Marleau gjort.

Marleau blev sommaren 1997 draftad som nummer två totalt och har sedan dess representerat klubben.

Det har under 19 säsonger blivit 1 493 NHL-matcher och 1 082 poäng.

Ingen spelare i Sharks historia har gjort fler matcher än den nu 37-årige kanadensaren.

Marleau blev i somras inte erbjuden något nytt kontrakt och valde därför att skriva på ett treårsavtal med Toronto dit flyttlasset nu bär.

Men han lämnar inte oberörd.

När det stod klart att han inte skulle bli kvar valde klubben att köpa en helsidesannons i lokaltidningen Mercury News för att tacka veteranen för hans tjänster.

Under söndagen valde Marleau att göra detsamma tillbaka mot Sharks-fansen.

”Sedan juni 1997 har San José varit mitt hem och där drömmen att bli en NHL-spelare blev verklighet när jag blev draftad. Jag har under de senaste 20 åren haft den enastående möjligheten att fortsätta spela för den här organisationen, få vänner för livet, arbeta med den bästa personalen, träffa min fru och starta familj samt spela framför otroliga och entusiastiska fans. San Jose kommer alltid att vara mitt hem; där mina barn kommer att växa upp, och Sharks kommer alltid att ha en speciell plats i mitt hjärta”, skriver han bland annat i helsideshyllningen.
