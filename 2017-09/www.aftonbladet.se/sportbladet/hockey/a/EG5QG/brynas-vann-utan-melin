Brynäs vann utan Melin
HANS ABRAHAMSSON

Roger Melin fanns med på gårdagens upptaktsträff , men när Brynäs i dag åkte till Arboga för möte med Örebro tvingades Brynäscoachen stanna kvar i Gävle.

– Jag ligger hemma med feber skriver Melin i ett sms.

Det betydde att Tommy Sjödin och Jan Larsson skötte coachningen.

Och det slutade med seger.

Brynäs har gått rent i CHL med fyra raka segrar. Och mot Örebro kom femte raka segern.

Efter att ha roterat en hel del med laget under försäsongen valde Örebrotränaren Niklas Sundblad att ställa ordinarie lag på benen.

Det höll bara i några minuter.

Redan i inledningen av den första perioden fick centern Tom Wandell ett skott i ansiktstrakten. Wandell kom aldrig tillbaka i matchen.

Bortsett från långtidsskadade duon Fälth/Mannberg saknade Brynäs också skadade Jesper Boqvist och Aaron Palushaj som vilades.

Brynäs vände 0–1 till 2–1, men Jere Sallinen kunde kvitter i slutet av mittperioden.

Glädjen blev dock kortvarig, bara 20 sekunder senare sköt Brynäs nyförvärv Louie Caporusso 3–2-målet.

Sex minuter i i tredje perioden dundrade Simon Bertilsson in 4–2

Tylor Spink reducerade med fyra minuter kvar och sedan jagade Örebro kvittering.

I stället drog man på sig ett lagstraff i slutminuterna och i power play kunde Louie Caporusso fastställa slutresultatet till 5–3.
