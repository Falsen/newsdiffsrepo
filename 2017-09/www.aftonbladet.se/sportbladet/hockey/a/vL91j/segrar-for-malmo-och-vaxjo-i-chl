Segrar för Malmö och Växjö i CHL
JARKKO PÄIVÄNIEMI

”Superlördag i CHL”, kallar organisationen bakom den kritiserade turneringen denna 2 september 2017. Totalt elva matcher ska spelas.

Och jodå – det blev super för det två svenska lagen som spelade tidigt.

Malmö Redhakws krossade finländska KalPa (Kuopio) hemma och tog tredje raka CHL-segern.

Skåningarna gjorde 3–0 i första perioden och spädde på till 5–0 i den andra.

Målskyttar: Andy Miele, Johan Olofsson, Nichlas Hardt, Fredrik Händemark och  Rhett Rakhshani.

KalPa snyggade till siffrorna lite och till slut blev det 6–2. Malmös sista mål gjordes av Nils Andersson.

Malmö är tvåa i sin grupp, en poäng efter Brno. Avståndet till trean KalPa är nu fem poäng med två omgångar kvar.

Och Växjö Lakers lyckades knäcka tjeckiska Liberec på hemmais.

Pontus Netterberg satte första periodens enda mål och sedan stod Elias Pettersson och Eric Martinsson för varsitt inom loppet av 20 sekunder i den andra perioden – båda i powerplay – och gav Växjö en till synes trygg 3–0-ledning.

Men i en irriterad andraperiod med hugg, gruff och tjafs fixade Liberec två reduceringar och gav matchen nerv inför avslutningen.

Kvitteringen kom i den tredje perioden efter ett konstigt självmål av Växjös målvakt Viktor Fasth.

35-åringen skulle skjuta iväg en förlupen puck som gled mot hans målområde. Men i stället sköt han den rakt på lagkompisen Oliver Bohms ben och pucken studsade in i egen kasse.

– Det är ett av de märkligaste målen jag sett i ishockey. Har ni sett hur det går till? Vad är det som händer här i Växjö, undrade SVT-kommentator Chris Härenstam i direktsändningen.

– Det var ett ruggigt missförstånd får man säga. Det började med att jag trodde att linjedomaren slog av icingen. Så jag stannade pucken och så blev det ett missförstånd mellan mig och backen och till slut skulle jag bara panikrensa och då blev det som det blev, säger Fasth till SVT Sport och fortsätter:

– Man får garva lite åt det, det är försäsong. Visst, nu var det väldigt skönt att Jonas hängde två här på slutet så vi vann. Men nej, det får inte hända, så är det.

Just det.

Jonas heter Röndbjerg i efternamn och det var han som avgjorde för Växjö.

Den 18-årige dansken satte både 4–3 och 5–3 innan Robert Rosén gjorde 6–3 i tom kasse.

– Det känns skönt att få göra första målen i Växjö, säger Jonas Röndbjerg i SVT.

Lakers toppar sin grupp på elva poäng, fyra före Liberec.

HV71 förlorade borta mot Mannheim med 3–6 och Frölunda vann borta mot Zürich med 2–1.

⁠ Se fler höjdpunkter på viasatsport.se och matcherna i sin helhet på Viaplay.
