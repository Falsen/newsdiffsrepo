Vancouver värvar Sedins lekkamrat?
HAMPUS HAGMAN

Sommaren har varit en tung vänteperiod för de lite äldre lirarna i NHL. Jaromir Jagr väntar fortfarande på kontrakt och Shane Doan valde nyligen sluta, till exempel.

Men i natt meddelade Vancouver Canucks att de sajnat upp Thomas Vanek, 33, på ettårskontrakt värt två miljoner dollar.

Högerskytten kommer från en säsong där han började i Detroit och gjorde 15 mål och 38 poäng, innan han skeppades iväg till Florida där han dock inte alls lyckades producera i samma takt – bara 2 mål och 10 poäng på 20 matcher.

– Thomas har varit en profilerad målskytt under sin karriär och vi är exalterade över att addera hans offensiv och hans erfarenhet för att hjälpa vår forwardssida, säger general managern Jim Benning.

Något som siffrorna också styrker.

Vanek står noterad för 129 powerplay-mål under sin NHL-karriär som började 2005-06, vilket är näst mest efter Alex Ovetjkins 212.

Canucks blir Vaneks sjunde NHL-klubb i ordningen.

– Det är en av mina specialiteter. Jag är fortfarande väldigt bra framför kassen, styra och läsa spelet och hitta ytorna, säger Vanek till nhl.com.

Återstår att se om Vanek kan bryta den mörka statistiken i Vancouver som haft sämst PP av alla lagen de två senaste säsongerna.
