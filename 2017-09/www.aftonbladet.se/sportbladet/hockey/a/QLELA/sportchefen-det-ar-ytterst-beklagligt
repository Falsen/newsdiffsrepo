Sportchefen: ”Det är ytterst beklagligt”
LINUS NORBERG

Det var under helgens kryssningsresa, som SHL-klubben Karlskrona årligen anordnar tillsammans med sina sponsorer, som det gick över styr för sportchefen Patric Larsson.

Han blev så alkoholpåverkad att det fått konsekvenser.

På vd:n Charlotte Gustavssons uppmaning har Larsson tagit en time out från sitt arbete.

Nu pratar han själv ut om sitt beteende på båten.

– Det finns inga ursäkter. Man skäms, säger han och fortsätter:

– Det är ett oacceptabelt beteende. Det skenade i väg på båten och det finns inga ursäkter. Jag ska föregå med gott exempel, men det har jag ju verkligen inte gjort.

Karlskrona har gett Larsson, 48, stöd genom att erbjuda honom hjälp.

Men konkret vad den hjälpen handlar om vet han ännu inte själv.

– Jag vet inte klubbens plan. Men jag gör vad som krävs och vill ställa saker till rätta. Det här är ytterst beklagligt.
