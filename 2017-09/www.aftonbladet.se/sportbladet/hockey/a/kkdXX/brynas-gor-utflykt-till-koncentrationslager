Brynäs gör utflykt till koncentrationsläger
HANS ABRAHAMSSON

För första gången deltar Brynäs i Champions Hockey League. Där har man hamnat i samma grupp som Helsingfors, München och polska Krakow. Efter att ha inlett gruppspelet med hemmasegrar mot Helsingfors och Krakow väntar nu returmöten mot just de här två lagen.

Helsingfors i kväll.

Krakow på söndag.

Men på lördag väntar en helt annan typ av upplevelse för Gävlelagets spelare och ledare.

I samband med vistelsen i Polen väntar ett besök i det tidigare förintelselägret i Auschwitz, beläget fem mil utanför Krakow.

Enligt Johan Stark är det sportchef Stefan Bengtzén och tränaren Roger Melin som, tillsammans med övriga ledare, tagit beslutet att den spellediga dagen ska användas till att besöka Auschwitz.

Ett ställningstagande som lokalpressen var först med att rapportera om.

– Jag fick reda på det för bara någon dag sedan. Men det handlar om att ge lite perspektiv. Under bortaresorna finns det alltid lite tid över att lägga på olika saker. Det här tyckte ledarna skulle var en bra grej för gruppen. Jag tycker det är jättebra initiativ, hellre det än att de sätter sig på någon restaurang, säger Stark.

– Vi åker dit på lördag eftermiddag för att berika våra liv när möjlighet ges. Vi tror att det ska bli en bra lagaktivitet, säger Stefan Bengtzén.

Under andra världskriget var Auschwitz nazisternas största koncentrationsläger och här avrättades över en miljon människor.

Nu får Brynäs spelare och ledare på plats se spåren efter en av mänsklighetens största grymheter.

– Ibland tappar idrottare snabbt perspektiv och gräver lätt ner sig i förluster eller vinster. Vi inom Brynäs vill utveckla spelarna på isen, men också vid sidan om isen, säger Johan Stark.
