Roger Melin ber om ursäkt till AIK
LINUS NORBERG

Han tog upp AIK till SHL våren 2010 och förde sedan klubben till två raka SM-semifinaler åren därpå.

Efter en treårig sejour i Linköping var Roger Melin tillbaka i AIK till säsongen 2015-16 och har blivit en av klubbens mest populära tränare i modern tid.

Men redan i våras, i sluttampen av hockeyallsvenskan, avslöjade dock Sportbladet att Melin hade berättat för spelartruppen att han kommer att bryta sitt kontrakt och lämna laget, något som sedan dementerades av AIK:s sportchef Anders Gozzi.

Men efter förlusten mot Karlskoga i kvalet mot SHL, som betydde att AIK:s säsong var över, kom beskedet att 61-åringen lämnar klubben för att i stället träna Brynäs.

– AIK och jag pratade om att jag kanske skulle fortsätta ändå. Men då fick Brynäs lite panik kanske, efter att någon annan tackat nej, och då föll valet på mig efter mycket om och men.

– Jag hade velat komma tillbaka till Brynäs under lång tid. Äntligen kunde jag få lugn och ro i den sociala tillvaron och hade svårt att tacka nej, fortsätter Melin, som bor i Gävle och har pendlat till Stockholm de senaste åren.

Han berättar att känslorna svajade under uppbrottet med AIK och att det var en tung period.

– Det var jobbigt och svårt att försöka övertyga AIK om att få lämna.

Hur reagerade klubben efter det beskedet?

– De blev väl inte så jätteglada eftersom vi tidigare hade pratat om att jag skulle fortsätta. Men jag hade hela tiden sagt till spelartruppen att jag inte skulle träna AIK nästa säsong.

Hur är relationen med AIK-ledningen, med Gozzi i spetsen, i dag?

– Jag vet faktiskt inte. Jag tycker att de är bra personer. De har stöttat mig mycket och jag trivdes jättebra i AIK som förening och med de jag jobbade med. Jag är jätteledsen över att det blev som det blev.

Roger Melin lyckades charma AIK-fansen och var omtyckt i supporterkretsar under alla sina år i klubben.

Nu väljer han även att be om ursäkt till fansen över uppbrottet.

– AIK-fansen är de jag upplevt som några av de skönaste. Den stämningen som fanns på Hovet när vi till exempel gick upp är det bästa jag upplevt. Och jag kan bara be om ursäkt till AIK och supportrarna över att det blev som det blev. Men jag hoppas de kan ha förståelse för att jag vill ha en bättre social tillvaro.
