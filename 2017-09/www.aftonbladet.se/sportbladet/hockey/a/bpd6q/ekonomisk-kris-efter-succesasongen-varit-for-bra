Ekonomisk kris efter succésäsongen: ”Varit för bra”
SIMON NORBERG

Elit Vetlanda kliver in i SM-slutspelet nästa tisdag på bortaplan mot Rospiggarna i semifinalen som favoriter efter att ha vunnit hela grundserien.

Men om allt är frid och fröjd på ovalen, så är det tyngre vid sidan om.

Enligt Vetlandaposten lider klubben och hela Vetlanda MS av stora ekonomiska problem.

Man kan tycka att den sportsliga framgången har gett klirr i kassan, men det är snarare tvärtom.

– Det är många faktorer som spelar in. Vår huvudsponsor har dragit ner rejält på sponsringen från år till år och där har vi tappat mycket. Utöver det har vi tappat publik mot vad vi har budgeterat för. Sen har vi ytterligare ett problem och det är att vi har vunnit för stort. Alla våra förare kör på provision och får betalt efter prestation. Det låter kanske dumt att säga så här men våra förare har varit för bra, säger ordförande Leif Hedberg till tidningen.

Elit Vetlanda har ansökt om ett utökat kommunalt föreningsbidrag på 200 000 kronor, en summa som kan rädda föreningen kvar i elitserien.

Vill det sig illa kan det bli tal om att dra sig ur högsta serien till nästa säsong.

– Vi vill inte hamna i ett läge där vi inte kan betala våra förare och leverantörer. Då trycker vi i så fall på den röda knappen innan det händer och om vi behöver göra det till det yttersta så kommer vi att kliva ner i allsvenskan och köra där istället.

Semifinalerna mot Rospiggarna körs på tisdag i Hallstavik och under onsdagen i Vetlanda.
