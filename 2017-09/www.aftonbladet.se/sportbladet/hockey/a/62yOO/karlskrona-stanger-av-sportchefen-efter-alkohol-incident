Karlskrona stänger av sportchefen efter alkohol-incident
LINUS NORBERG

Knappt två veckor kvar till SHL-starten.

Då kommer det här beskedet som skakar om Karlskrona rejält.

När klubben hade sin årliga kryssning, tillsammans med sponsorer, gick det över styr för nye sportchefen Patric Larsson.

Han blev så kraftigt alkoholpåverkad att det nu får konsekvenser.

– Det hände incidenter på det här evenemanget. Patric fick i sig alldeles för mycket alkohol. Jag har tagit tag i det här direkt och pratat med honom, säger Karlskronas vd, Charlotte Gustavsson, till Sportbladet i samband med SHL:s upptaktsträff som äger rum i Stockholm.

Hon fortsätter:

– Jag har gett honom rådet att ta en time out. Efter ytterligare dialoger med honom kommer han ta emot hjälp som jag erbjudit honom. Det här är inget som är förenligt med klubben. Vi jobbar med barn, ungdomar och elitidrottsmän på högsta nivå. Vi vill inte sopa det här under mattan för att det är obehagligt. Vi ställer upp och hjälper honom på alla sätt.

Hur mår Patric?

– Han är verkligen ångerfull.

Hur påverkar det här Karlskrona?

– Vi har en öppen dialog och haft samtal med tränare och spelare. Vi har jobbat mycket med egen kommunikation, en rak och ärlig kommunikation.

Hur reagerade spelarna och ledarna?

– Den första reaktionen var lite småskratt, men sekunden senare förstod alla att det inte är okej.

Var alla överens om att behålla honom i föreningen och ge honom stöd och hjälp?

– Självklart, som arbetsgivare har vi en skyldighet att hjälpa om det finns den här sortens problematik. Alkohol och idrott hör inte ihop.

Sportbladet har också varit i kontakt med Larsson som hänvisar alla frågor till just Charlotte Gustavsson.

Hur länge avstängningen varar är inte klart.

Inte heller om hans framtid i klubben är hotad.

– Det kan jag inte svara på just nu, säger Gustavsson.
