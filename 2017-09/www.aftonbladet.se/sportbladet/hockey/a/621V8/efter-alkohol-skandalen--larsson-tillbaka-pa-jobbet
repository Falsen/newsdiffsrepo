Efter alkohol-skandalen – Larsson tillbaka på jobbet
SIMON NORBERG

Det var under den gångna helgen när SHL-klubben Karlskrona anordnade sin årliga kryssningsresatillsammans med sina sponsorer som det gick över styr för sportchefen Patric Larsson.

Larsson blev så pass alkoholpåverkad att klubben agerade genom att stänga av honom tills vidare.

– Det hände incidenter på det här evenemanget. Patric fick i sig alldeles för mycket alkohol. Jag har tagit tag i det här direkt och pratat med honom, sa Karlskronas klubbdirektör, Charlotte Gustavsson, till Sportbladet under tisdagen.

Men bara ett dygn senare står det nu klart att sportchefen tas till nåder – med omedelbar verkan.

– Patric är tillbaka hos oss redan imorgon (torsdag), och nu lägger vi tillsammans allt vårt fokus och all vår energi på kommande träningsmatcher och stundande seriepremiär för att kunna erbjuda en härlig hockeyupplevelse för våra fans och partners. Vi står inför en viktig och häftig säsong i SHL, skriver Charlotte Gustavsson i ett öppet brev på Karlskronas hemsida.

Vd:n låter också meddela att klubben kommer ta över ansvaret med stöd och rehablitering för Larsson och styrelsen kommer att utse en mentor.
