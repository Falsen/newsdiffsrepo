Profilen: ”Det blir pinsamt”
LINUS NORBERG

Det var i samband med SHL:s upptaktsträff som Sportbladet kunde berätta om skandalen på Karlskronas årliga kryssningsevenemang.

Sportchefen Patric Larsson blev så alkoholpåverkad att han nu tvingats ta time out på uppmaning från klubbens vd, Charlotte Gustavsson.

Gustavsson mötte Sportbladet utanför upptaktsträffen och pratade öppet om situationen, något hon nu får beröm för.

– Jag är imponerad över Charlottes hantering som inte sopar det här under mattan eller förklarar bort det. Hon är i stället tidigt ute och visar bra ledarskap, säger hockeyprofilen, och C More-experten, Mike Helber.

– Hon har pratat med Patric, lagt upp en handlingsplan och därefter informerat alla berörda. Hon ska få mycket beröm för hanteringen av en mycket tråkig situation, fortsätter han.

Helber tror också att situationen är pinsam för huvudpersonen själv.

– Först och främst jättetråkigt för Patrik att sätta sig i den positionen. Varje gång man sätter sin arbetsgivare på pottkanten är man ångerfull. Den här situationen, när alla i organisationen är med på en resa, blir det pinsamt. Utan tvekan, som ledare, tycker man det är pinsamt.
