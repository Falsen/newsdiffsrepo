Owuya: ”Några veckor på is så är jag bättre än någonsin”
TOMAS ROS

Den hockeyresa som stockholmaren Mark Owuya, 28, hittills har gjort är intressant och fascinerande.

Började i Idol 2006 där Mark Aloysius Opoya Owuya förvandlades till Mark In Da Park.

Därefter följde derbysuccé med Djurgården, Tre Kronor, kontrakt med Toronto Maple Leafs och en uppåtgående kurva för djurgårdaren.

Men hösten 2014 var han tillbaka i svensk hockey och ett träningspass med Luleå slutade med att han stängdes av för att inte fullgjort sina åtagande i samband med ett besök från dopningskommisionen.

Ett fullständigt kaos uppstod och avstängningen var, inledningsvis, på ett år.

Senare friades han.

– Men kommisionen gjorde fel, säger Owuya när vi träffar honom på hans kontor i Stockholm.

– De har fortfarande bekostat mig ca 200 000 kronor i lön. Det är möjligt att systemet består av ett grovt kryphål som de använt, och det enda sättet att ta reda på det är att bedriva en process mot dem. Detta skulle ju kosta pengar men framförallt tid, så man får ju se i framtiden om det är värt att dra igång, säger Owuya.

Ord står mot ord och eventuellt möts parterna i en tvist för att reda ut saken.

Nu träffar vi inte Owuya för att diskutera det omtalade urinprovet för tre år sedan.

Våra frågor är mer:

Vad gör Owuya i dag?

Varför har han inte spelat ishockey på 16 månader?

Och vad har han fokus på idag?

– Jag har haft problem med en höft, opererat mig och inte haft möjlighet att spela ishockey på ett längre tag, säger han.

Håret är krulligt, långt och yvigt. Glädjerynkorna finns där i ansiktet och han är full av energi och livsglädje. Lite så som han alltid har varit.

Han är helt inställd på att spela ishockey igen – om höften håller.

Det Owuya råkat ut för är en höftskada som kommer av den moderna målvaktstekniken som uppstår när man överbelastar i ytterlägena. En kommande folksjukdom för målvakter, enligt Owuya.

– Enligt en studie från TwinCities Orthopedics i Minnesota så skadar sig 5-10 NHL målvakter, varje säsong. Målvaktsstilen är annorlunda jämfört med tidigare. Tuffare och vi kommer få se många skadade målvakter därute, tyvärr.

Troligtvis blir det en comeback i East Coast Hockey League för Owuya.

– Ja, det kan det bli. Det är hyfsat enkelt att få bra statistik i den ligan och man är ganska nära att flyttas upp till AHL eller NHL om man gör bra ifrån sig där. Lirar man i Sverige så är man ganska långt ifrån de stora ligorna i Nordamerika, säger han.

Under rehab-tiden har Owuya funderat på livet, hockeyn och – affärsidéer.

Nu har han startat företaget Woshapp.

Han startade bolaget med Jens Karlsson, som fick idén när han tvättade miljardären Niklas Zennströms båt och bil, och som investorer finns bland annat Mattias Weinhandl.

Affärsidén är banbrytande – man tar biltvätten till bilen i stället för bilen till biltvätten.

Och med endast en liter vätska, handkraft och microfiber-dukar tvättas bilen. Det är det klassiska sättet som gäller.

– Vår idé är miljövänlig och gör det enklare för bilägare att tvätta bilen, så målet är att revolutionera biltvättsbranschen på ett hållbart sätt, säger han.
