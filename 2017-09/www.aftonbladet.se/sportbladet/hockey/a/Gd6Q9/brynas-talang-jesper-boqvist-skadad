Brynäs talang Jesper Boqvist skadad
JARKKO PÄIVÄNIEMI

Tacklingen inträffade efter 5.13 av den andra perioden.

HIFK-backen Ville Varakas, 33, tryckte till Jesper Boqvist i ryggen och Brynäs-talangen föll in i sargen och vred sig ett tag i smärtor. Det såg ut som att högra armen fått den stora smällen, men Boqvist kunde på egen hand ta sig av isen och in i omklädningsrummet.

Varakas, som lirat för Växjö (tre) och Djurgården (en) de senaste fyra säsongerna, utvisades 2+2 minuter för en huvudtackling fast den framför allt tog i ryggen.

Tommy Sjödin, assisterande tränare i Brynäs, till SVT direkt efter händelsen:

– Jag tror inte det var någon fara med skallen. Om det var axeln eller arm eller någonting. Jag vet att han hade ont i alla fall.

Och den forne storbacken om tacklingen:

– Han har börjat anlagt en tackling och Boqvist försöker svänga tillbaka så det är svårt för honom (Varakas) att bromsa upp där. Den var lite olycklig.

I sommarens NHL-draft valdes Jesper Boqvist i den andra rundan – som nummer 36 totalt – av New Jersey Devils.

I den andra periodpausen meddelade SVT att Boqvist inte kommer att spela mer i matchen.

Spelmässigt dominerade Brynäs i stora delar av de två första perioderna.

Första målet kom med blott sju sekunder kvar av den första. Efter en snabb kontring passade Kevin Clark till en friställd Jesper Jensen som snyggt lyfte in pucken bakom HIFK-målvakten Atte Engren.

2.34 in i den andra perioden utökade Brynäs till 2–0.

Backen Marc-Anthony Zanetti störtade fram direkt efter en vunnen Brynäs-tekning och lade en fin backhandspassning till Joakim Alcén framför kassen som direktstötte in en isare i mål.

Några minuter senare satte Louie Caporusso 3–0 för Brynäs efter en snabb och snygg kontring där Kevin Clark åter stod för framspelningen. 3–0 är också ställningen efter två perioder.

Om Brynäs vinner mot IFK Helsingfors behövs bara en seger mot slagpåsen Krakow på söndag för att säkra avancemanget till CHL-slutspelet.

⁠ Matchen pågår och sänds i SVT2 och SVT play.
