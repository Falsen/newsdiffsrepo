Brynäs talang Jesper Boqvist skadad
JARKKO PÄIVÄNIEMI

Tacklingen inträffade efter 5.13 av den andra perioden.

HIFK-backen Ville Varakas, 33, tryckte till Jesper Boqvist i ryggen och Brynäs-talangen föll in i sargen och vred sig ett tag i smärtor. Det såg ut som att högra armen fått den stora smällen, men Boqvist kunde på egen hand ta sig av isen och in i omklädningsrummet.

Varakas, som lirat för Växjö (tre) och Djurgården (en) de senaste fyra säsongerna, utvisades 2+2 minuter för en huvudtackling fast den främst tog i ryggen.

Tommy Sjödin, assisterande tränare i Brynäs, till SVT om tacklingen:

– Han har börjat anlagt en tackling och Boqvist försöker svänga tillbaka så det är svårt för honom (Varakas) att bromsa upp där. Den var lite olycklig.

Boqvist fördes med ambulans till sjukhus i Helsingfors för undersökning.

– Han har brutit handleden och är gipsad. Han är kvar på sjukhus, men vi ska försöka få hem honom. Mer detaljer vet jag inte. Jag vet inte ens vilket av de två benen det handlar om, säger Brynäs massör Glenn Hellström till Sportbladet en timme efter matchslut.

– Han får undersökas vidare i Sverige och så får vi se om det krävs operation eller om det läker bra. Jag kan inte säga mer än så nu. Besked lär du få under helgen eller på måndag.

I sommarens NHL-draft valdes Jesper Boqvist i den andra rundan – som nummer 36 totalt – av New Jersey Devils.

Brynäs flyger vidare till Polen för match mot Krakow på söndag, men Jesper Boqvist ska alltså åka hem till Sverige så fort som möjligt.

Matchen, då?

Brynäs dominerade stora delar av den och var framför allt effektivt.

Första målet kom med blott sju sekunder kvar av den första perioden. Efter en snabb kontring passade Kevin Clark till en friställd Jesper Jensen som snyggt lyfte in pucken bakom HIFK-målvakten Atte Engren.

2.34 in i den andra perioden utökade Brynäs till 2–0.

Backen Marc-Anthony Zanetti störtade fram direkt efter en vunnen Brynäs-tekning och lade en fin backhandspassning till Johan Alcén framför kassen som direktstötte in en isare i mål.

Några minuter senare satte Louie Caporusso 3–0 för Brynäs efter en snabb och snygg kontring där Kevin Clark åter stod för framspelningen.

I den tredje perioden reducerade Saku Salmela till 1–3 i powerplay, men Brynäs replikerade omgående när Aaron Palushaj satte 1–4.

HIFK tog ut Engren från målet och fick in 2–4 (Oliwer Kaski) med en extra utespelare med drygt tre minuter kvar innan Linus Ölund avslutade med 2–5 i tom kasse.

– En tuff match. Helsingfors spelade bra hockey, framför allt i första och tredje. Jag är väldigt nöjd med segern, säger coachen Roger Melin till SVT.

Brynäs vinst innebär att en seger mot slagpåsen Krakow borta på söndag säkrar avancemanget till CHL-slutspelet.
