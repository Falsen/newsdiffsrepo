Dahlén drabbad av körtelfeber
JONATAN ANDERSSON

Jonathan Dahlén imponerade starkt på hela hockeysverige förra säsongen. Tillsammans med Elias Pettersson öste han in poäng i Timrå – framför allt under första delen av säsongen.

Insatsen belönades med ett NHL-kontrakt hos Vancouver Canucks, och nu har den 19-årige forwarden tagit steget västerut för att kriga om en position i världens bästa liga. Men då kommer bakslaget...

Det är med anledning av turneringen Young Stars, där flera NHL-lag deltar med sina unga talanger, som klubben meddelar att Dahlén kommer saknas.

– Jonathan Dahlén har fått diagnosen körtelfeber och kommer inte att delta i turneringen, skriver Vancouver på sin Twitter.

Körtelfeber har hållit hockeyspelare borta en längre tid förut. Bland annat fick Brynäs målvaktstalang Felix Sandström stora delar av säsongen 2014/2015 förstörd på grund av sjukdomen.
