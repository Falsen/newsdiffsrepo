NHL-stjärnornas oro: ’Det är riktigt otäckt’
ANDREAS KÄCK

Den fasansfulla orkanen drar sig nu i riktning mot Florida.

Det tvingar NHL-klubbarna att agera.

Florida Panthers har chartrat ett eget flygplan för att evakuera staden. Enligt The Miami Herland kommer omkring 80 personer – spelare, ledare och anhöriga, samt husdjur – under fredagen att flygas till Boston där man sedan ska inleda sitt träningsläger inför den kommande säsongen.

Enligt The Miami Herald förväntas Roberto Luongo, Vincent Trocheck, Aleksander Barkov och Derek MacKenzie åka med det specialchartrade flyget. De flesta andra spelarna befinner sig på andra orter, eftersom de fortfarande har semester, och åker därför raka vägen till Boston.

– Vi har några yngre killar som precis kommit hit – vissa av dem från Europa – och alla är mer eller mindre strandade här nu när stormen kommer. Många av dem upplever sin första orkan. Lyckligtvis har organisationen fixat så att vi kan ta oss härifrån, säger Panthers president Matthew Caldwell.

Även spelarna i Tampa Bay Lightning – på den västra sidan av Florida – kan drabbas. Till Expressen säger Victor Hedman att han har valt att stanna hemma i Sverige tills vidare.

– Vi har bokat om flyget och är kvar i Örnsköldsvik. Vi kommer till Tampa på tisdag i stället. Det är riktigt otäckt vad som händer, säger Hedman.

Hans backkollega Anton Strålman däremot, befinner sig just nu i Tampa.

– Vi har bunkrat upp med plywood, sand och en egen generator, så vi är väl förberedda om den nu träffar här, säger Strålman, men meddelar också att han är beredd att lämna om läget förvärras.
