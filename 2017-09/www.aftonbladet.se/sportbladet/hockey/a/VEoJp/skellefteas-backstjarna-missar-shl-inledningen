Skellefteås backstjärna missar SHL-inledningen
HANS ABRAHAMSSON

När Johan Alm återvände till Skellefteå AIK inför förra säsongen – efter två år i Nordamerika och AHL – fick man tillbaka en viktig kugge.

Första comebackåret blev dock en strulig sådan då Alm – även om han kunde spela matcher – hämmades av en tidigare knäskada.

Lagom tills han blivit helt återställd från nämnda knäskada kommer alltså nästa smäll för backstjärnan.

Enligt Sportexpressen har Johan Alm råkat ut för en handledsskada under försäsongen, och kommer att vara borta i fyra till sex veckor.

Men det hade kunnat vara ännu värre. Enligt uppgift befarade man tidigare att det rörde sig om en skada på båtbenet – en skada som förmodligen inneburit en betydligt längre rehabilitering.

När Sportbladet är i kontakt med Skellefteås läkare Karin Rundblad säger hon först att det inte handlar om så lång tid:

– Johan besväras av en gammal skada som vi förmodligen måste åtgärda. I så fall handlar det om ett par veckor, skriver hon i ett sms.

Så sex veckor stämmer inte?

– Det kan landa däromkring, men vi har inte satt datum än, svarar Rundblad

Skellefteå har just nu NHL- och AHL-rutinerade Mike Kostka på ett tryout-kontrakt. Om Alms skadefrånvaro ökar Kostkas chanser att stanna i klubben återstår att se.
