Tränarna: Linköping vinner SM-guld
EMELIE FREDRIKSSON

Förra året blev det en överraskande SDHL-final mellan Djurgården och HV71 efter att SM-guldet gått till Linköping (2014, 2015) och Luleå (2016) under tre år.

När det i dag var dags för SDHL-upptaktsträffen fick alla tränare ge sitt guldtips för säsongen.

Luleå fick fyra av rösterna Djurgården röstade på sig själv och Linköping flest, fem röster.

Därmed får LHC ses som favoriter enligt tränarna.

– Helt rätt, säger nya tränaren Madeleine Östling, som lämnade Brynäs för det guldtippade laget inför säsongen.

– Linköping var inte nöjt efter förra säsongen och är revanschsuget, fortsätter hon.

De lag som röstade på Linköping som SM-guldvinnare var HV71, Leksand, Linköping själva, AIK och SDE.

SDE:s tränare Maggie Litchfield Medd var en av de som hade svårt att välja.

– Jag förlorade pengar på Luleå i fjol så min röst går till Linköping i år, skojade hon.

Toppmötet mellan Linköping och förra årets vinnare Djurgården på söndag 16.30 kommer att sändas på SVT.
