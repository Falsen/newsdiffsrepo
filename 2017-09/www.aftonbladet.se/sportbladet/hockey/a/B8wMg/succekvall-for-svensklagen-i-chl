Succékväll för svensklagen i CHL
HANS ABRAHAMSSON

Han har återvänt till Göteborg, SHL:s poängkung 2015/16 Ryan Lasch. Och som Lasch har inlett säsongen talar en hel del för att han kan slå de 51 poäng han skickade in under sin senaste sejour i Frölunda.

Efter tre CHL-matcher är den lille amerikanen nu uppe i nio poäng (1+8).

I bortasegern mot Klagenfurt var Lasch inblandad i tre av de fyra första målen.

Eller han var inte bara inblandad. Han serverade kedjekamraterna Joel Lundqvist två gånger och Mats Rosseli Olsen en gång. I slutet av den andra perioden stod det 4–1 för göteborgarna. Klagenfurt reducerade i slutet av perioden och var nära ytterligare en reducering i tredje perioden.

Men Frölunda höll undan och har inlett turneringen med tre raka segrar.

Nu var det inte bara Frölunda som vann sin CHL-match.

Samtliga fyra svensklag som var i farten i kväll vann sina matcher.

Och det var inte bara Frölunda som tog tredje raka segern i CHL. Det gjorde även Växjö efter 5–3 mot Davos. Nyförvärvet Janne Pesonen spikade slutresultatet i power play med sex minuter kvar.

Det hjälpte inte att SHL-bekantingarna Magnus Nygren och Broc Little gjorde både mål och assist för Davos. Växjö var starkare och vann till slut hemma i Vida Arena.

Smålänningarna har därmed skaffat sig ett utmärkt utgångsläge för att vinna gruppen.

I Danmark gjorde HV71 processen kort med Esbjerg. Efter två perioder stod det 4–0 för Jönköpingslaget som till slut vann med 7–2. Tre av målen gjordes av tre nyförvärv. I tur och ordning: Victor Ejdsell, Bill Sweatt och Sebastian Wännström. Det var HV:s andra raka seger mot danskarna efter att de regerande svenska mästarna förlorat premiärmatchen mot Mannheim.

Även Malmö vann sin hemmamatch mot norska Stavanger, även om det satt hårt inne. Robin Alvarez gjorde 2–1 med tre minuter kvar.
