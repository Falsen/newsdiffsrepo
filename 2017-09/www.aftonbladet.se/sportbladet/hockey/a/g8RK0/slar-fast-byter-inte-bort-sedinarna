Slår fast: ”Byter inte bort Sedinarna”
SIMON SJÖSTRAND

Tvillingbröderna Daniel och Henrik Sedin, 36, är legendarer i Vancouver Canucks. Sedan de valdes som tvåa och trea i NHL-draften 1999 har de tagit plats som två av klubbens främsta poängplockare genom tiderna.

Henrik är etta i poäng (1 020), assist (783) och matcher (1 248), och sjua när det gäller mål (237), medan Daniel är målbäst med 370 mål och tvåa när det gäller resten (616 assist, 986 poäng och 1 225 matcher).

– De har varit Vancouver-spelare hela livet, älskar klubben och är förväntansfulla när det gäller våra unga spelare. De vill stanna, säger Jim Benning, general manager, till Sportsnet 650 enligt nhl.com.

Tvillingarna, med ett OS-guld och ett VM-guld på kontot, är inne på sin sista säsong på fyraårskontraktet (värt cirka 224 miljoner kronor) och fyller 37 i september, men någon flytt har det inte varit tal om.

Jim Benning säger att klubben inte ens kommer fråga dem om att avlägsna no-trade-klausulen.

– Vi byter inte bort Sedinarna så länge de inte kommer till mig och säger att de vill flytta. Vi kommer inte att ta upp ämnet med dem om att byta lag, säger han.

Den gångna säsongen var första gången på elva år som Sedinarna inte slutade etta och tvåa i den interna skytteligan.

Det är fortfarande oklart om den kommande säsongen blir deras sista i klubben eller om Vancouver kommer att erbjuda dem nya kontrakt.

– Vi har inte kommit dit än. När jag pratade med dem sa de att de vill se hur det känns i år, vilket slags år de kommer ha, hur laget presterar, och sen kan vi snacka om det under årets gång, säger Jim Benning.

⁠ Vancouver har ligapremiär borta mot Los Angeles Kings den 16 september.
