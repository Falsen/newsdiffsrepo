Engstrom: Supercoolt att kunna göra just det
EMELIE FREDRIKSSON

Molly Engstrom var 20 år när hon gjorde hon debut för USA och landslagskarriären resulterade i fyra VM-guld, två VM-silver, ett OS-silver och ett OS-brons.

Hon har vunnit den kanadensiska ligan CWHL två gånger – och så svenska SDHL i våras efter att ha anslutit till klubben mitt under säsongen.

Så hur hamnade hon i Djurgården vid 33-års ålder?

Precis som namnet antyder har Engstrom kopplingar till Sverige då hennes farfars far föddes i Karlskrona 1856.

Det, i kombination med hennes enorma intresse för den internationella damhockeyns utveckling, fick henne att flytta österut.

Engstrom har tagit en master i sports administration där hon fokuserade på gapet mellan amerikansk och kanadensisk damhockey och resten av världen. Vad gör Sverige, Finland, Tyskland, Schweiz, Ryssland och resten för att komma i kapp?

– Det är intressant för mig att observera hur det är uppbyggt, hur till exempel lagen här tillhör SHL-lagen vilket är grymt ekonomisk, säger Engstrom.

Du är här för att observera inifrån?

– Ja, det är supercoolt att kunna göra just det. Att jag som amerikanska med svenskt ursprung kan spela här och att se vilka hål som finns och hur jag kan göra skillnad.

Vad skiljer sig mest mellan länderna, enligt dina observationer?

– Träningen! Den är väldigt annorlunda. Svenskarna har i alla fall verkat komma igång med 3D-träning nu, men det är mycket mer hockeyspecificerad träning i USA och Kanada. Men annars är jag förvånad över den höga nivån och att ni kan ha tio lag i ligan är väldigt coolt. Så är det ju inte alls i USA och Kanada.

Att de numera är heltidsproffs i USA samtidigt som svenska spelare i Damkronorna tvingas ta semester för att åka med på samlingarna är ett drivmedel för Engstrom.

– Om jag bodde i USA och hade en liten flicka skulle jag förmodligen lägga min energi där, men just nu tycker jag att det är mycket mer intressant här. I slutändan vill du att sporten ska vara konkurrenskraftig… Sverige, Finland och Ryssland och de lagen måste bli bättre. Annars tränar och spelar USA och Kanada för ingenting.

Hur såg du på strejken av de amerikanska landslagsspelarna (som ville ha mer betalt) inför VM?

– Det är bra för att det gav sporten uppmärksamhet, men om jag ska spela djävulens advokat så tycker jag att det är lite intressant att de gick så hårt åt USA Hockey som inte betalar sina manliga spelare. Att slänga sig med begreppet jämställdhet då, där blir jag lite kritisk. Om man vill prata jämställdhet måste man prata om NHL och WNHL. De kämpade för knappt 30 kontrakt kanske, vet du hur få tjejer som någonsin kommer att få se de pengarna? Om du istället kämpar för att bygga upp WNHL handlar det om fyra lags spelare och förhoppningsvis växer ligan då också. Då gör man skillnad för amerikansk hockey, inte bara landslaget.

Engstroms spel i Sverige finansieras av sponsorer och kontraktet med Djurgården gäller över den kommande säsongen.

Men det här handlar om en amerikanska som verkligen hittat hem. Under en tidigare resa till Sverige, då hon var här för att spela turnering med det amerikanska landslaget, fick Engstrom sällskap av sina föräldrar.

De besökte kyrkan för att försöka få fram information kring släktingar i Sverige, men hittade ingen som fortfarande lever här. Däremot bland annat en nära släkting till Molly Engstroms farfar som jobbat som hisskonduktör vid Katarinahissen vid Slussen.

– Det känns så coolt när man promenerar där och vet att ens familj jobbat där, men att jag själv växt upp och haft mitt liv i Amerika. Men det mest intressanta med att jag kommer härifrån är att se hur svenskar är. Jag har bara känt ’oh my god – det är precis så jag är’. Jag uppfattar svenskar som lite mer tysta, och att det tar lite tid innan de öppnar sig. Det är precis så jag beskriver mig själv, vilket är superintressant.

Som ny lagkapten i Djurgården, efter att Tina Enström valt att sluta, hoppas den engagerade spelaren att hon kan få ihop laget på ett bra sätt. Målet är inget annat än att försvara guldet.

– Vi har ett stort hål att fylla efter Tina, det gäller att hitta vår identitet. Det ska bli roligt att vara med från början den här gången. Förra året var som en sprint, jag försökte bara lära mig hitta, ta mig igenom dagen och till träningen och helt plötsligt var det över. Det är nu man lägger ner allt det hårda jobbet.
