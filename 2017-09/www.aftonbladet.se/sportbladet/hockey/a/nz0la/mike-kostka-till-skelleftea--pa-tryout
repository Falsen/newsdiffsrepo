Mike Kostka till Skellefteå – på tryout
JONATAN ANDERSSON

Sebastian Aho, backen som lämnat SHL för AHL (och som inte ska förväxlas med finska stjärnskottet i Carolina med samma namn), har lämnat en lucka att fylla för sportchef Mikael Lindgren.

Norran var först att rapportera om att Skellefteå nu tar in Michael Kostka, 31. Kostka har mestadels spelat i just AHL – men även gjort 85 NHL-matcher med en rad olika klubbar.

Senare under fredagen kom Skellefteå med ett officiellt uttalande – där det framkom att det rör sig om ett tryout-kontrakt.

– Han är en puckskicklig rightback och har varit intressant och funnits med i våra backspekulationer tidigare, så det här är en bra möjlighet att känna på varandra lite närmare, säger Mikael Lindgren.

Det är alltså inte säkert att Kostka kommer spela för Skellefteå kommande säsong. Hans tryout gäller fram till sista träningsmatchen, mot Luleå den 12 september. Efter det är det upp till de båda parterna om kontraktet förlängs eller ej.

Torts nämnda NHL-erfarenhet har Mike, som han vanligtvis kallas, dock aldrig lyckats slå sig in i ligan på riktigt. Som mest har det blivit 35 NHL-matcher under samma säsong, och nu verkar han alltså flytta över Atlanten för första gången i karriären.
