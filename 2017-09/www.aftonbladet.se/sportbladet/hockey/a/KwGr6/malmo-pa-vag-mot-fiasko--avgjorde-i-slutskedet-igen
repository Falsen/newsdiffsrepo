Malmö på väg mot fiasko – avgjorde i slutskedet igen
HANS ABRAHAMSSON

I mötet i Stavanger kunde Malmö göra segermålet med bara 19 sekunder kvar av matchen genom Rhett Rakhshani.

När lagen nu möttes i Malmö satt det snudd på lika hårt inne. Först med tre minuter kvar kunde Robin Alvarez trycka in 2–1 efter bra förarbete från Nils Andersson.

– Det känns alltid bra att göra mål och att avgöra, säger Alvarez.

Det var första gången i matchen som Malmö var i ledningen.

För det var Stavanger som öppnade klart bäst och tog också ledningen i den första perioden.

– De kommer ut med mycket mer energi och vill mycket mer än oss. Vi tryckte på det inför matchen, att komma ut med fart, men de var mycket bättre i första perioden, säger Alvarez.

Malmö jobbade sig in i matchen och Frederik Storm kunde kvittera i inledningen av mittperioden.

Tredje perioden var till stora delar press mot storspelande norska målvakten Henrik Holm, men utdelningen lät vänta på sig.

Efter Alvarez segermål hade Stavanger ett par heta kvitteringschanser, men skåningarna kunde hålla undan.

Tre minst sagt viktiga poäng för Malmö i kampen om att vara bland de två lag som går vidare från gruppen.
