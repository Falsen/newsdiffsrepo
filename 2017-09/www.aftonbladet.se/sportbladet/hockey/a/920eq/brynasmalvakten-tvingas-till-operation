Brynäsmålvakten tvingas till operation
SIMON NORBERG

Felix Sandström stod 35 matcher i SHL med Brynäs förra säsongen och var även förstamålvakt under JVM i Kanada.

Efter att ha stått ett par matcher under försäsongen kommer nu målvaktstalangen att göra ett mindre ingrepp i knäet och missa inledningen på SHL.

Därmed kommer han göra Jesper Boqvist, 18, sällskap på skadelistan – om än inte speciellt länge.

– Det är en planerad titthålsoperation som ska göras. Så något större ingrepp är det inte. Jag vilar ett par veckor och är sedan igång igen. Men, det blir väl så att jag missar några matcher i inledningen av serien, säger han till klubbens hemsida.

Under den perioden blir det J20-målvakten Samuel Ersson, 17, som kliver in och axlar Felix roll.
