Storkross från Malmö – sju (!) olika målskyttar
FRIDA FAGERLUND

Nästa helg är det dags för SHL att dra i gång en ny säsong. Premiären blir extra speciell för Malmö Redhawks som ställs mot Rögle i ett hett Skånederby.

Under torsdagskvällen genrepade klubben mot Karlskrona i NKT Arena. Matchen slutade med en storvinst till bortalaget, där sju olika spelare stod för målskyttet.

Amerikanen Rhett Rakhshani inledde med att göra 1–0 redan efter 1,5 minuts spel.

Därefter svallade känslorna över nere på planen, då Nichlas Hardt satte in en tackling bakifrån på Filip Cruseman. Malmö-spelaren straffades med 2+10 för den incidenten.

Det hann hända ännu mer under den första perioden. Christoffer Forsberg, Lukas Haudum och Daniel Zaar fick alla i tur och ordning näta, och när det var dags för periodpaus stod det 4–0 på resultattavlan.

I den andra perioden kom inte Malmö till lika många lägen, men Nils Andersson såg till att utöka siffrorna till 5–0.

Allt fortsatte att gå bortalagets väg även i den tredje perioden. Lars Bryggman hakades och tilldelades ett straffslag som han förvaltade på egen hand till 6–0.

Med tolv minuter kvar av matchen fick även Karlskrona spräcka sin nolla. I spel fem mot tre sköt in reduceringen 1–6.

Men Malmö hade inte fått nog. Robin Álvarez fick sista ordet när han sköt in slutresultatet 7–1 med minuter kvar av matchen.

SHL-nykomlingen Mora hade en tuff kväll mot Luleå. 2–5 slutade matchen, där Einar Emanuelsson fastställde slutresultatet i öppen kasse.

Rögle visade styrka när man besegrade Troja/Ljungby med 8–1. Linköping spelade 2–2 mot Djurgården efter full tid, en match som Dif avgjorde i förlängningen genom Andreas Engqvist.

Mötet mellan Växjö och Frölunda slutade 4–5, där Sean Bergenheim blev den som slog in segermålet.
