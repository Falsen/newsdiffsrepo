SHL:s MVP på väg tillbaka till Sverige
HANS ABRAHAMSSON

September, första hockeymånaden för säsongen 2017–2018, och just nu är det hyfsat lugnt i SHL och Hockeyallsvenskan på värvningsfronten.

Men bakom hörnet finns mängder med spelare som vill till våra två högsta ligor och som vill ta chansen när skador eller andra hål i trupperna uppstår.

Ett av de tyngsta namnen är Noah Welch, före detta Malmö, HV71, Växjö och Modo.

Han vann SM-guld och Stefan Liv Memorial Trophy 2015, slutspelets MVP, och valde i våras att ta en paus från hockeyn.

Nu har han fått ett telefon-samtal som förändrat allt.

USA:s general manager för OS-laget, Ben Smith, har sagt att Noah är aktuell för laget och det har satt backen i hård träning.

– Han tränar med juniorlaget Red Deer Rebels i Alberta och har både en fystränare som skridsko-coach som ser till att kroppen är av god standard. Han är oerhört motiverad att komma tillbaka och han gillade Sverige, säger Noahs agent Thomas Sjögren.

OS spelas i Sydkorea och i USA är mästerskapet, givetvis, riktigt stort. Eftersom NHL inte gör uppehåll för OS så måste Smith hämta spelare från Europa och främst KHL och SHL samt ligan i Schweiz, totalt finns 45 amerikaner i de nämnda ligorna.

Enligt uppgift kommer Welch att invänta 1 oktober innan han skriver kontrakt med en klubb i Europa.
