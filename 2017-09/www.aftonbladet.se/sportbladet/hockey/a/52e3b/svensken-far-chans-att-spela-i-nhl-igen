Svensken får chans att spela i NHL igen
ANDREAS KÄCK

Tim Erixon gick i förstarundan i 2009 års draft, som 23:a totalt, när han valdes av Calgary Flames.

Men den förre Skellefteå-backen har inte lyckats etablera sig i NHL.

Han fick bara spela 18 matcher i New York Rangers (dit han trejdades) i sin första säsong. Därefter blev det två säsonger och totalt 33 matcher för Columbus Blue Jackets innan skutan gick vidare via Chicago Blackhawks (åtta matcher) och Toronto Maple Leafs (15 matcher) till Pittsburgh Penguins AHL-lag Wilkes-Barre/Scranton där han huserat de två senaste säsongerna.

Många trodde att han skulle kunna bli aktuell för en SHL-comeback i sommar – men nu får han en ny chans i NHL.

New Jersey Devils meddelar att man ger Erixon ett så kallat PTO-kontrakt (professional try out), vilket innebär att han får chansen att spela till sig ett riktigt kontrakt.

Han ansluter till lagets training camp nästa vecka och får tröja nummer 20.

Devils har det aningen tunt på backsidan. I nuläget är fyra backar att betrakta som ordinarie i laget: Andy Greene, Ben Lovejoy, John Moore and Damon Severson.

Tim Erixon kommer att konkurrera med Steven Santini, Will Butcher, Dalton Prout, Mirco Mueller, Joshua Jacobs och Yaroslav Dyblenko om en av de kvarvarande backplatserna.
