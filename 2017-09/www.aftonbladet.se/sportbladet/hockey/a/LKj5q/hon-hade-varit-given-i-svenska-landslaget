”Hon hade varit given i svenska landslaget”
SIMON NORBERG

Göteborgs HC fick i början av juni beskedet att klubben skulle spela i SDHL kommande säsong efter att ha fått en friplats när IF Sundsvall gick i konkurs.

Sedan dess har sportchefen Jan Mellgren byggt ihop ett helt nytt lag.

Med bara dagar kvar till SDHL drar igång är de flesta pusselbitarna på plats.

– Det har ju inneburit otroligt mycket jobb för oss i styrelsen, att bygga en helt ny organisation. Vi fick bestämmelsen sent och har fått jobba mycket med hur spelartruppen ska se ut. Laget är bra mycket starkare än det vi kvalade med, säger Jan Mellgren.

En av nyförvärven är collegestjärnan Geneviéve Bannon som senast kommer från Clarkson university – med en utbildning inom psykologi på cv:et.

– Jag tycker Göteborg var bästa alternativet för mig. Jag har pratat med tjejer som spelat här förut och de har bara haft gott att säga, berättar Bannon som landade i Sverige för cirka två veckor sedan.

Sportchef Mellgren öser ur sig superlativ när 22-åringen kommer på tal.

– Grymt bra tjej, som definitivt hade varit given i det svenska landslaget i fall hon haft svenskt medborgarskap.

– Jag blir väldigt ödmjuk av att höra det, svarar Geneviéve Bannon som för tillfället bor hemma hos Jan Mellgren i väntan på egen lägenhet.

Vad har du för mål med din karriär?

– Den här säsongen är målet att hålla laget kvar i ligan, men sedan har jag väl inga direkta mål. Jag ska bara spela några år till och sedan måste jag återgå till studierna. Tjejer kan inte leva på hockey så det är viktigt att hitta något bra vid sidan om.

Kanadensiskan som blivit collegemästare vid två tillfällen beskrivs som en offensiv playmaker och den gångna säsongen blev det 53 poäng (15+38) på 41 matcher – nu ska hon alltså hjälpa en nykomling att etablera sig i ligan.

Men hon är långt i från det enda nyförvärvet i klubben.

Sammanlagt har Jan Mellgren värvat spelare till tre(!) lag.

Göteborgs HC spelar förutom i SDHL, även i division 1 och division 2.

– Vi kan inte bara titta i nuet. Vi vill bli en stark förening på sikt i framtiden också. Vår organisation bygger på en idé vi har om att ingen ska behöva sluta spela hockey bara för att de inte vill satsa på elit. Det innebär att en i fjärdefemman som inte spelar så många matcher i SDHL kan spela fler matcher i division 1 och så vidare. Damhockeyn behöver fler matcher, förklarar han.

Har ni kollat på hur andra föreningar jobbar?

– Ja, det är klart vi sneglar. Vi har Frölunda här i stan som har en stark organisation och vi har tittat på hur Brynäs jobbbar. Vår organisation ser annorlunda ut men man har tagit lite delar här och där.

Göteborg inleder serien på hemmaplan den åttonde september när Modo kommer på besök.
