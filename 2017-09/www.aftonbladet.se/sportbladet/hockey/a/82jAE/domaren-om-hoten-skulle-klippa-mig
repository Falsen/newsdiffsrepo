Domaren om hoten: ”Skulle klippa mig”
SIMON SJÖSTRAND

Det var i mars som SHL skakades av en skandal mitt under slutspelet. Domaren Morgan Johansson blev utsatt för hot inför kvartsfinalen mellan Brynäs och Linköping och valde att hoppa av matchen.

En okänd man ringde och hotade domaren under natten.

– SHL ser väldigt allvarligt på det inträffade. På grund av frågans art är det ett ärende som är överlämnat till polisen så det är en polisutredning som har tagit över ärendet. Utöver det lämnar vi inga övriga kommentarer, sa SHL:s domarchef Peter Andersson.

Morgan Johansson ville först inte kommentera händelsen, men väljer nu att ta bladet från munnen för första gången.

I en lång intervju med Expressen berättar han att en röst sagt till honom att de skulle ”klippa honom” utanför arenan om han inte såg till att Brynäs vann. Han fick inte reda på vem personen var och fick sedan ta emot ytterligare samtal och SMS, men valde att inte svara.

– Om det hänt i början av min karriär hade jag lagt av direkt. Det finns inte en chans att jag fortsatt att döma, säger Johansson, som berättar att både han och hans kollegor hade märkt att hoten blivit allt fler.

Efter viss tvekan valde han att polisanmäla händelsen.

– Till slut kände jag bara att "nä, jag måste anmäla. Nu måste det fan bli ett stopp på det här". Om jag inte haft någon familj, om jag levt själv, kanske jag hade agerat annorlunda. Men jag har ju fru och två barn. Det var en jobbig och tuff vecka. Speciellt när man bor i en så liten stad som Ljungby där alla har koll på varandra. Jag var väl inte ute i stan så mycket den där veckan, säger han.

Trots hoten valde Morgan Johansson att fortsätta domarkarriären och är redo när SHL-säsongen drar i gång i nästa vecka.

Nu hoppas han att inställningen till domarna förändras.

– Jag tror det avgör väldigt mycket hur tränare, ledare, experter och inte minst spelare väljer att uppträda. De är kända och idoler för många, säger Johansson.
