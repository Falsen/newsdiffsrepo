”För med dig ursinne – låt hatet flöda fritt”
ANDREAS KÄCK

På pappret är det bara en försäsongsmatch.

Men när Skellefteå och Björklöven möts på fredagskvällen är det samtidigt så mycket mer än så.

Värsta rivalerna spelar i olika serier (SAIK i SHL och ”Löven” i division 1) och har inte mötts i tävlingssammanhang på ett decennium.

De senaste årens träningsmatcher har spelas i T3 Center, nu möts man i Skellefteå Kraft Arena.

Storpublik väntas komma och på torsdagen gick klubbens officiella supportergruppering North Power ut och piskade upp stämningen – rejält.

”///Visst kan det kännas som att möta Luxemburg i ett em-kval, men det här är viktigare än så. Löven representerar så mycket mer än en misskött förening och ett misslyckat hockeylag. De representerar Umeå och all självförhärligande arrogans den staden och dess invånare sprider i länet”, står att läsa, bland annat.

Facebookinlägget avslutas med följande uppmaning:

”För med dig ditt ursinne, din vanmakt, din kärlek och ditt hat. Låt det flöda fritt i arenan. Tillsammans ska vi krossa löven”.

Den formuleringen har väckt reaktioner.

”Det mesta är bra skrivet men låt inte hatet flöda fritt i vår arena. Vi behöver inga huliganfasoner”, skriver en person som svar till inlägget.

Skellefteås klubbdirektör Per-Anders Israelsson har läst inlägget.

– Men det får stå för North Power. Det är inget som Skellefteå AIK har skrivit.

Vad säger du om formuleringen att fansen ska ta med sig hat till arenan?

– Det är inget vi som förening uppmanar publiken att göra.

Har ni haft kontakt med North Power om inlägget?

– Nej, men vi har så klart en relation med dem. Men skulle vi börja gå in och censurera deras texter så … nej, det känns inte heller rätt. De har rätt att sprida sina texter i sina kanaler. I slutändan så handlar det om att det finns en gammal rivalitet och tittar man historiskt så har det funnits en antagonism från båda sidor av klackarna. Det har inte varit en enkelriktad dialog om man säger så, säger Per-Anders Israelsson.

Till Västerbottens-Kuriren säger Eric Stefansson, ordförande i Björklövens supportergruppering Green Devils, så här om North Powers inlägg:

– Det känns som mindervärdeskomplex.

⁠ Sportbladet har sökt representater från Björklöven. Pressansvarige Niclas Bornefjord hänvisar till tränaren Joakim Fagervall som hittills inte har gått att nå.
