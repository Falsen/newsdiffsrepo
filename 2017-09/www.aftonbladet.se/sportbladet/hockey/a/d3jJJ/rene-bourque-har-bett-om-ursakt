René Bourque: ”Har bett om ursäkt”
SIMON NORBERG

René Bourque, 35, med elva säsonger och 725 matcher i världens bästa liga, NHL, blev som bekant klar för Djurgården i förra veckan som sista pusselbiten i lagbygget och tilltänkt ersättare till långtidsskadade Daniel Brodin.

Under måndagen anlände kanadensaren till Stockholm och med sig har han fru och två barn.

Men när Sportbladet träffar veteranen på Hovet, visar det sig att Bourque har rätt dålig koll på sin nya klubb.

– Jag kommer inte ljuga. Jag visste inte speciellt mycket om någonting förrän förra veckan då jag läste på lite om klubben.Min gamla lagkamrat, Michael Holmqvist, han har spelat här och det var det enda jag visste. Han tränar klubbens juniorer nu och vi var lagkamrater under min första säsong i Chicago, berättar han.

Men det var väl kanske främst hans lagkapten från förra säsongen i Colorado, Gabriel Landeskog, som övertygade honom om Djurgården.

– Jag pratade med honom ett par gånger via sms när jag funderade på att komma hit, han hade bara bra saker att säga om det så det hjälpte mig att göra beslutet lite lättare.

Men hur kommer det sig att en ärrad NHL-veteran väljer spel i SHL?

35-åringen är väldigt öppen med att OS i Sydkorea i februari är den största orsaken till beslutet.

– Först och främst, så vill jag ha en trygg stad för mina barn och min fru, jag vill vara i en stad där de enkelt kan anpassa sig och sen pratar de allra flesta engelska här.  Jag vill spela i en bra liga för att kunna delta på OS och jag borde ha en stor chans till att komma med ifall jag spelar bra här. Det är en av de största orsakerna till varför jag kom hit. Jag hade andra valmöjligheter men detta var det som kändes bäst, säger spelaren som 2010 deltog i sitt hittills enda världsmästerskap med Kanada.

Hur känner du över möjligheten att kanske få representera ditt land i ett OS?– Jag växte upp med att se OS-hockeyn, precis som jag växte upp med att se Stanley Cup-finalerna. Att få representera ditt land och få gå på ceremonin, jag tycker det ska bli en superhäftig grej om jag kommer med.

När kände du att du inte skulle spela i NHL den här säsongen?– Det var en möjlighet hela tiden. Jag hade flertalet erbjudande till träningsläger, men jag väntade på att få ett kontrakt och det kom aldrig. Jag ville inte vänta så mycket längre, men jag vet att jag fortfarande är tillräckligt bra för att spela där men det var kanske läge för en förändring.

Rene Bourque beskrivs av många som en fysiskt tuff spelare med sina 188 centimeter och 98 kilo.

Men Djugårdens nyförvärv är också noga med att påpeka att han är  skridskostark, vilket kommer kunna underlätta steget till stor rink.

Men i Sverige är Bourque kanske mest ihågkommen för sin armbågstackling på Nicklas Bäckström i början av 2012 när Calgary mötte Washington.

En smäll som gav Bäckström hjärnskakning, och som sedan höll honom borta i flera månader.

Kanadensaren blev avstängd i fem matcher och blev några veckor senare sedan utmanad i ett rallarslagsmål av Washingtons hårding Matt Hendricks.

– Det var väldigt länge sedan nu. Vi behöver inte prata om det, jag har betalat straffet för det jag gjorde. Vi gjorde upp och jag tror det är lugnt nu.

Har du pratat med Bäckström efteråt?

– Ja, jag har bett om ursäkt och så där. Det var aldrig min mening att göra så, utan det var mer en reaktion. Men det var fem-sex år sedan så det är länge sen nu.

Kommer den svenska publiken få se många tacklingar och fysiskt spel från dig i vinter?– Haha! Om jag lyckas fånga motståndarna på den stora isen så är det min plan, ja.

Första testet ser ut att bli på torsdag när Djurgården träningsspelar på bortaplan mot Linköping. Klubbens plan är att René Bourque debuterar då.
