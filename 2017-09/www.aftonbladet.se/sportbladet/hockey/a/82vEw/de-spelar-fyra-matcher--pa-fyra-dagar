De spelar fyra matcher – på fyra dagar
EMELIE FREDRIKSSON

Rebecca Stenberg tog med Djurgården sitt andra raka SM-guld i våras, efter att ha vunnit med Luleå året innan.

Nu är hon tillbaka i sitt Norrbotten för att hjälpa Luleå att ta tillbaka bucklan.

Säsongen inleds under torsdagskvällen på Stora Mossen i Stockholm, samma ställe hon firade guldet med Dif i våras, vilket blir speciellt.

– Jag har ju inte varit där sedan vi tog guld så det kommer att kännas lite speciellt innan matchen är igång, men när den väl startar kommer det inte att vara några problem, säger 24-åringen.

Tror du att det blir några pikar från dina tidigare lagkamrater?

– Haha, jag vet inte riktigt, vi är bra kompisar och har pratat lite… Men det kanske är jag som kommer pika dem istället!

Efter det tuffa mötet med Djurgården rullar Luleå vidare på en väldigt intensiv tur i söder. Kvällen efter väntar match mot guldtippade Linköping, kvällen efter det match mot fjolårsfinalisten HV71 och på söndag avslutas helgen med ett bortamöte med nykomlingen Göteborg.

Det blir fyra matcher på fyra dagar.

– Det kommer att bli tufft såklart, men vi har förberett oss på bästa sätt fysiskt. Det gäller klyshigt nog att ta en match i taget, att sova bra, äta bra, vara noga med nedvarvning och de bitarna. Vi har kanske inte haft de tuffaste ispassen i veckan utan kört mer taktiskt på isen och tränat på smådetaljer och att få in de explosiva starterna.

Och nu börjar jakten på tredje raka guldet för dig?

– Ja, tanken är ju det. Det är en lång säsong men det är klart att Luleå känner sig väldigt revanschsugna.
