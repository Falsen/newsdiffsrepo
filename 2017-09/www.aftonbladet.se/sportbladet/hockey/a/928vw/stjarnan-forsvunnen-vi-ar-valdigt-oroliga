Stjärnan försvunnen: ’Vi är väldigt oroliga’
ANDREAS KÄCK

Han har spelat över 1 000 matcher och gjort närmare 800 poäng, men i slutet av sin framgångsrika karriär har Mike Ribeiro brottats med alkoholproblem vid sidan av isen.

I våras rapporterade tidningen La Presse att han fått ett återfall i sin alkoholism vilket ledde till att hans fru tog barnen och lämnade honom.

Halvvägs in i förra säsongen skickade Nashville Predators ner Ribeiro till AHL-laget Milwaukee Admirals där han sedan spelade 28 matcher.

Nu är han mer eller mindre spårlöst försvunnen, uppger La Presse, enligt hockeysverige.se.

– Ingen vet egentligen vad han gör nuförtiden. Problemet är att Mike inte tror att han är sjuk. I hans huvud är allt vackert. Han lämnade rehabprogrammet som NHL erbjuder förra vintern. Nu är vi väldigt oroliga, men kan inte göra något. Varje gång telefonen ringer hoppas jag att det är han, säger hans agent Bob Perno.

Enligt agenten ska Ribeiro inte ha snörat på sig skridskorna en enda gång efter säsongen och allt talar nu för att karriären är över.

– Sättet som hans karriär avslutas på är en väldigt stor besvikelse, säger Bob Perno.
