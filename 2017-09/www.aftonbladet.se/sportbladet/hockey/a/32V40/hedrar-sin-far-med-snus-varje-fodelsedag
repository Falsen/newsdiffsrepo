Hedrar sin far med snus varje födelsedag
TOMAS ROS

Född i Dalarna och uppvuxen i Leksand.

För David Åslin är det speciellt att nu vara tillbaka i Leksand efter sex år i andra klubbar, förutom en kort sejour i Leksand 2015 som slutade med att dalalaget åkte ur.

Han ingår i Leksandsgruppen i laget med Mattias Ritola, Jon Knuts, Jesper Ollas och Martin Karlsson. Byns pojkar som har ett uppdrag den här säsongen.

Leksand ska tillbaka.

– Ja, det har vi sagt hela tiden nu. Vår tränare Markus Åkerblom har varit tydlig med vad som gäller och det var en av anledningarna till att jag valde att komma hem. Vi ska tillbaka, så är det bara.

Det är en tuff serie som är svårtippad – allsvenskan. I fjol vann Mora den, trots att man vara tippad som lag nio eller tio av expertisen.

Och favoriter brukar inte lyckas.

– Klart att det är en press. Men då har man valt fel yrke om man inte gillar press, säger David Åslin.

Mot Södertälje på fredagskvällen var David Åslin en av de bättre spelarna. Många bra individuella prestationer och han låg bakom segern.

Det finns också få spelare som man unnar framgång som man gör med David Åslin. Hans pappa Peter dog i sviterna av en stroke i januari 2012 och Davids syster Lovisa har en hjärntumör. Det har gett David perspektiv på livet och en extra kärlek till Leksand och till familjen.

– Tumören är under kontroll nu. Men det är skönt att bo i Leksand och vara nära henne och min mamma. Sedan har vi farfar Gunno som bor i Norrtälje som blir äldre som jag försöker ta hand om också. Jag försöker få upp honom till Leksand och kika på lite matcher i vinter. Han är oerhört hockeyintresserad, säger David.

Familjen, alla tråkigheter vid sidan om isen och klubbmärket har skapat en revanschlust hos David. Han vill rätta till det som gått fel i Leksand. Ta laget tillbaka till SHL.

– Den största drivkraften är att göra pappa stolt. Han var min coach, min mentor, min pappa, min förebild. Vi pratade varje dag och jag vill göra det här för honom. Det är han värd. Jag vet också hur viktig hockeyn är bygden. Det gör drivkraften ännu starkare, säger David Åslin.

21 september skulle Peter Åslin ha fyllt 55 år.

Det är dagen efter Leksands premiär i hockeyallsvenskan och ett läge att minnas och hedra den bortgångne fadern och förebilden.

– När jag bodde i Ängelholm så åkte jag ut till havet med två rosor och ett ljus. Köpte även med mig en dosa ettan lössnus. Jag la rosorna, ljuset och snuset på en planka och skickade ut i vattnet. Pappa hade lätt för snus. När familjen har varit tillsammans så brukar vi äta en god middag och prata gamla minnen, säger David.
