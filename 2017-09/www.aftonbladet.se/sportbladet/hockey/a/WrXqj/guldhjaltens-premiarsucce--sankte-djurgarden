Guldhjältens premiärsuccé – sänkte Djurgården
SIMON NORBERG

Den 18:e mars kunde Djurgården fira det första historiska SM-guldet efter två raka segrar mot HV71 hemma på Stora Mossens IP.

Då var Rebecca Stenberg, 24, en av guldhjältarna.

24-åringen som för två säsonger vann guld med Luleå, har återvänt till Norrbotten inför den här säsongen.

I seriepremiären låg hon bakom det mesta när gästerna vann med 4–3.

– Senast jag var här vann jag ju SM-guld så det kom tillbaka lite minnen när man kom tillbaka hit. Men det var skönt att få en bra start, säger Rebecca Stenberg efter matchen.

Det var hon som spelade fram schweiziskan Anja Stiefel till ledningsmålet i den första perioden och det var hon som själv satte 2–1 i slutet av mellanakten efter att Hanna Olsson tidigare kvitterat tillställningen.

Bara 35 sekunder efter ledningsmålet fyllde nyförvärvet Nathalie Ferno på till 3–1.

Stockholmarna reducerade visserligen senare genom Tori Hickel i powerplay, men Stenberg skulle få sista ordet den här kvällen.

Med knappt sju minuter kvar av matchen spelade hon på nytt fram Anja Stiefel som gjorde 4–2.

Därefter kunde Luleå hålla undan och vinna den första matchen för säsongen trots att Molly Engstrom reducerade ytterligare en gång.

– Jag tycker första perioden var lite hafsig, som att vi var överallt våran kedja, men det är så när man vill mycket. Tyckte vi fick till det bättre i andra och tredje perioden, konstaterade premiärhjälten.

– Hon (Stenberg) är där det gäller som mest. Oftast på rätt plats. Det var surt att hon var på fel lag i dag, suckade Djurgårdens Hanna Olsson efteråt.

Efter det tuffa mötet med Djurgården rullar Luleå vidare söderut. Imorgon väntar match mot guldtippade Linköping, kvällen efter det match mot fjolårsfinalisten HV71 och på söndag avslutas helgen nere i Göteborg mot nykomligen.

– Det är matcher man vill spela. Viktigt att vi är noggranna med återhämtning och nedvarvning så ska det nog gå bra. Det är alltid tufft med många matcher men vi är vana med det.
