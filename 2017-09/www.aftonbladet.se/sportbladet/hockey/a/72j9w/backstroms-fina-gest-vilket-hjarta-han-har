Bäckströms fina gest: ’Vilket hjärta han har’
MARTIN TOLÉN

I våras tog Tre Kronor hem VM-guldet i hockey efter en finalseger mot Kanada på straffar.

Bland hjältarna – bakom straffhjälten Henrik Lundqvist – fanns bland annat förstakedjan med William Nylander, Nicklas Bäckström (som satte sin straff) och Oscar Lindberg.

Och nu väljer Bäckström att skänka sin guldbonus från VM-turneringen i Köln.

Spelarna kompenserades med 75 000 kronor vardera och hela den summan väljer Washington Capitals-centern att skänka till moderklubben Valbo HC.

– Det var ett självklart val för honom. Det är Nicklas högsta önskan att kunna vara med och bidra till Valbo HC genom att skänka de här pengarna, säger pappa Anders Bäckström, som lämnade över checken, till Gefle Dagblad.

Valbo HC har bland annat döpt sin hemmahall efter hockeystjärnan till Nickback Arena och sportchefen Magnus Eriksson berättar att pengarna ska återanvändas i ungdomsverksamheten.

– Först och främst riktar vi ett stort tack till Nicklas. Det visar vilket hjärta han har för moderföreningen. Det är jättestort för oss att Nicklas är med och bidrar och det betyder jättemycket, säger Eriksson.
