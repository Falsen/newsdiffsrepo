”Ingen annan i Sverige är i närheten”
JOHAN HÅKANSSON

Absolut fullsatt i en träningsmatch. Det är egentligen helt galet. Men det är så det är mellan Skellefteå och Björklöven.

- När vi möttes i Umeå ifjol var det så mycket folk att det blev dimma över hela isen, säger Jonsson.

Kan du förklara den här rivaliteten?

- Det är svårt. Men stämningen idag…vilken folkfest. Som spelare finns det inget roligare. Folk längtar efter en träningsmatch hela sommaren.

Det är tio år sedan Skellefteå och Löven var på samma nivå. I Umeå drömmer man om att få spela derbyn i seriespel igen.

- Det hade varit helt otroligt mäktigt. Vi vill ju ta oss tillbaka till SHL och nu finns förutsättningarna. I fjol började klubben vända på allt gammalt och bygger upp något nytt under parollen ”De rätta färgerna”. Vi har ett bra lag, en bra tränarstab och en bra organisation. Jag tror att det blir ett roligt slut på säsongen.

Björklövens tränare Joakim Fagervall växte upp i Kiruna, där det var hatfyllda derbyn mellan AIF och IFK.

- Här känner man ändå nånstans en respekt. Visst, det far skit mellan klackarna och man hånar varandra verbalt. Men det är aldrig något bråk. Det är nästan lite hatkärlek.

Vad säger du om en slutsåld träningsmatch igen mellan lagen?

- Det är ju ingen annan i Sverige som är i närheten. Det är hur häftigt som helst. Det är bara att hoppas att vi kan lira i samma serie snart. Jag känner att vi har något på gång, men just nu är jag mest irriterad över matchen.

Ja, tre snabba Skellefteåmål var knappast det ni hade drömt om?

- Nej, vi blev passiva. Och det får man inte bli oavsett motstånd. Men Skellefteå var bra. Vi har mött andra SHL-lag, men Skellefteå kändes gediget. Otroligt gediget. Det blir en bra säsong för dom.

Skellefteås stjärna Joakim Lindström växte också upp med glödheta derbyn. Men för honom är en träningsmatch mot Löven ändå ingen känslomässig storm.

- Jag har ju sett många derbyn genom åren och det lever kvar för många. Men det är en träningsmatch. Det är klart man vill vinna. Sedan dras man med av en bra atmosfär. Båda klackarna gör ett bra jobb.
