TV-profilens rädsla: ”Känner mig uppskakad”
MALIN WAHLBERG

Nordkorea och diktatorn Kim Jong-un har den senaste tiden gjort flera provsprängningar av kärnvapen. Så sent som i helgen släppte diktaturen en vätebomb.

Pyeongchang, där OS hålls om fem månader, ligger bara sju mil från gränsen mellan Nord- och Sydkorea.

Det har fått många att reagera.

– Det är lite otäckt, men inget jag fokuserar på. Vi följer rekommendationerna från SOK och vår säkerhetspolis och litar på den informationen, sa Tre Kronors förbundskapten Rikard Grönborg till Sportbladet tidigare i veckan.

En som dock inte vill åka till OS i Sydkorea är Kanal5 hockeykommentator Tommy Åström.

– Jag börjar känna mig uppskakad och rädd. Jag vill inte vara där, säger han i podcasten ”Sporthuset” och fortsätter:

– Just nu skulle jag verkligen inte sätta mig på planet dit.

I podcasten diskuteras också vad som skulle hända om situationen trappas upp.

– Det måste vara omöjligt att flytta ett OS, om det skulle spåra ur fullständigt. Då får de väl i så fall ställa in det. Jag vet inte om det kan bidra till att ”vi får väl köra”, även fast det inte känns helt stabilt, säger Åström.
