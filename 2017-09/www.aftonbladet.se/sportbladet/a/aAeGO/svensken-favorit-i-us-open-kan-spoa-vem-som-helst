Svensken favorit i US Open: ”Kan spöa vem som helst”
PER BJURMAN

Alla har hört den tråkiga visan:Svensk tennis är på dekis och inga nya löften av Borg-Wilander-Edberg-Björkman-Söderling-klass går att hitta ens med stjärnkikare.

Men nota bene:

Vi har Stefan Olsson.

Han hör till de allra främsta essen på rullstolstennisens tour och det säger inte lite för killarna och tjejerna i den disciplinen är också heltidsproffs och reser jorden runt och tampas i lika knallhårda turneringar som de mer berömda namnen i den reguljära tennisen.

– Ja, det börjar ju i Australien i januari och sedan följer vi solen resten av året. Vi är i USA i mars, Asien i maj, sedan Sydafrika och så vidare. Hemma hinner jag inte vara särskilt mycket, berättar 30-åringen från Karl Larssons Sundborn i Dalarna när vi träffar honom i den flotta spelarloungen i Billie Jean King National Tennis Center i Flushing Meadows strax öster om Manhattan.

Den verkliga världseliten på herrsidan består av ungefär 15 konkurrenter som alla kan slå varandra, men över 600 spelare är rankade och ingen rullstolssport i världen växer snabbare.

– Man lever inget lyxliv direkt, men så länge man är bland de sju främsta är man garanterad att spela grand slam-turneringar och då får man en liten slant så det funkar, fortsätter Stefan.

Som just nu inte behöver bekymra sig om han hör till den exklusiva klicken eller inte.  Han är som sagt en av de allra bästa och vann alldeles nyligen Wimbledon – den mest prestigefyllda av tävlingar även inom rullstolstennisen.

– Ja, det var så stort att det i princip inte går att beskriva. Jag känner fortfarande eufori bara jag tänker på det.

Och nu ska upplevelsen toppas med en ny titel i New York, är det tänkt.

– Tidigare har det tyvärr inte gått så bra i singelspelet här, trots att underlaget borde passa mig har jag åkt ut i första omgången. Men det har berott på att jag inte förberett mig rätt sätt, menar Stefan.

– Nu är det helt annorlunda. Efter det här magiska året har jag grymt självförtroende och känner att jag kan spöa vem som helst.

Kort sagt:

Snart kan svensk tennis ha bärgat ytterligare en Grand Slam!
