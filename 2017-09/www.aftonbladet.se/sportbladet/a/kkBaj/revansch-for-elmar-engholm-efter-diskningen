Revansch för Elmar Engholm efter diskningen
ERIK KARLSSON

Efter omdiskuterade diskningar igår var herrarnas finnkamp en riktig rysare inför avslutningsdagen. Finland inledde dag två med poängövervikt i spjut och tresteg och hade ledningen med 155–154 inför herrarnas 200 meter.

Och på pappret skulle Finland utöka det avståndet ytterligare med favoriten Samuli Samuelsson i spetsen. Men i stället slog de svenska sprinterherrarna till med en överraskande dubbel.

Rutinerade Tom Kling Baptiste vann före jättetalangen Henrik Larsson med Nil de Oliveira som femma. Totalt 14–8 till Sverige i stället för 9–13 som årsbästanoteringarna indikerade.

– Äntligen kom den!, utbrast Tom Kling Baptiste som haft en lite motig säsong.

– Det har varit en bra helg för svensk sprint, det känns verkligen som vi har gjort vårt, säger han och syftar på stafettseger och 14–8 på 100 meter.

Och det fanns fler som till slut fick bidra med poäng. I går blev Elmar Engholm diskad efter att ha varit en del av en svensk trippel på 1 500 meter. Då rasade han ordentligt.

Men i dag fick han revansch efter att Napoleon Solomon tvingats avstå 5000 meter kallades Engholm in som reserv och i ett riktigt taktiklopp var hans spurt starkast.

– Jag fick frågan om att hoppa in och jag tänkte på det någon timme innan jag tänkte att jag kör och hoppas på lite revansch, säger han.
