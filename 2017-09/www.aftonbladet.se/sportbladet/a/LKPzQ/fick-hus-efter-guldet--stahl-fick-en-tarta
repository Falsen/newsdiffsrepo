Fick hus efter guldet – Ståhl fick en tårta
MATS WENNERHOLM

På fredagskvällen möts de två diskusbjässarna för första gången sedan VM i London.

Det är Diamond League-final i Bryssel och prispengarna håller VM-klass.

En seger ger 50 000 dollar, motsvarande 400 000 svenska kronor.

Men guldvinnaren Andrius Gudzius behöver inte bry sig om pengar längre.

Han är en evig hjälte i hemlandet Litauen, där staten fortfarande belönar sina hjältar.

– Ja, det är så i ett land där man inte har så mycket mer än diskuskastare. Det är en fantastisk tradition och belöningen är riklig, säger Ståhls tränare Vésteinn Hafsteinsson.

– Jag minns här jag tränade estländaren Gerd Kanter till ett VM-guld och ett OS-guld. Han fick inte ett hus, men han fick massor av sponsorer och heltidslön av staten i två år. Till och med jag fick en årslön som hans tränare.

– Det olika traditioner i olika länder.

Ja, Daniel Ståhl får nog nöja sig med gräddtårta även om det blir EM-guld i Berlin nästa år.

Sverige har ingen tradition i att särbehandla idrottshjältar.

Han kommer inte att skapa någon ny nationaldag som Tridindads Keshorn Walcott gjorde när han tog spjutguldet i OS i London 2012.

Det finns inte ens någon som rasar över att Daniel Ståhl kanske förlorade VM-finalen i London på grund av en felmätning.

– Ja, jag bedömer att hans 69.19 var upp emot 69.80 till 70 meter. Det är bra att vi fått den här debatten. I sprint mäts den i tusendelar, medan 55- till 60-åriga funktionärer får sätta ner mätpinnen lite godtyckligt i kastgrenarna. Speciellt om den landar platt.

Men varför är ni inte mer förbannade? Hoppar jämfota av ilska?

– Nej, vi tycker att Daniel vann ett silver och inte förlorade ett guld. Den första VM-medalj Sverige tagit i en kastgren. Och han är relativt ung och har mycket kvar. Vi ser det här bara som en början.

Diamond League här i Bryssel är bara slutet på en säsong där Ståhl växt till en världsstjärna.
