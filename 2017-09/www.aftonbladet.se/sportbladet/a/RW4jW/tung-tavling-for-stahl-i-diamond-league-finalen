Tung tävling för Ståhl i Diamond League-finalen
ERIK KARLSSON

I kväll går hela Diamond League-säsongen i mål i Bryssel – med rejält med pengar i potten.

Segraren i de olika grenarna belönas med 400 000 kronor, fem gånger så mycket som vid en vanlig Diamond League-tävling.

I diskustävlingen var Daniel Ståhl en av de absolut främsta kandidaterna till en sådan check. Men efter att ha varit tvåa på VM och i tur och ordning: 3:a, 1:a, 2:a och 1:a i de Diamond League-tävlingarna han gjort blev årets sista tävling en besvikelse.

64,18 i andra omgången blev det enda något så när lyckade kastet under kvällen och det räckte till en sjundeplats.

– Jag hade inte riktigt känslan i dag, det är otur att det är just i dag. Det var sämsta tävlingen i år så det var surt. Jag är smått förbannad på mig själv, säger Ståhl i SVT.

SVT:s expert Kajsa Bergqvist tycker att den långa säsongen ser ut att ha tagit ut sin rätt.

– Han utstrålar inte lugnet och glädjen han gjort under tidigare tävlingar. Han ser lite trött och uppgiven ut, efter Finnkampen får han vila ut, säger SVT:s expert Kajsa Bergqvist.

Segrare blev, precis som på VM, Andrius Gudzius. Med sitt segerkast 68,16 var litauern överlägsen.

▪▪▪

Det var tungt även för de svenska hopparna. Michaela Meijer rev ut sig på 4,65 och slutade åtta. För Sofie Skoog slutade höjdhoppet med 1,85 och en sjätteplats medan Erika Kinsey fick nöja sig med 1,80 och en elfteplats.
