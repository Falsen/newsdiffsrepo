Nadal körde över del Potro – till final
PER BJURMAN

Semin på Arthur Ashe-stadion i Flushing Meadows i New York började visserligen inte så lysande för förhandsfavoriten.

Han  hade inledningsvis problem med populäre argentinaren Juan Martin del  Potros omtalade forehand och förlorade faktiskt första set med 4-6.

Men sedan vände det.

Totalt.

”Rafa”  körde helt enkelt över sin motståndare, vann andra setet blankt och  följde sedan upp med 6-3 respektive 6-2 i tredje och fjärde.

–  Jag spelade bra även i första, men Juan Martin gjorde det svårt för mig  så jag kände att något måste ändras ordentlig, säger världsettan till  ESPN.

–  Så jag försökte vara lite mer oförutsägbar och såg till att han inte  fick lika mycket utrymme för sin forehand och det fungerade. De tre  sista seten är de bästa jag spelat på hela turneringen.

Nu väntar jämnårige sydafrikanen Kevin Anderson i finalen på söndag eftermiddag.

Anderson  – som aldrig tidigare tagit sig till en Major-final – vann sin  semifinal mot spanjoren Pablo Carreno Busta med siffrorna 4-6, 7-5, 6-3,  6-4.

– Jag har inga ord för hur det känns att äntligen ha nått hit efter så många år. Det är helt fantastiskt, säger han.

Nadal  har nått desto fler finaler under sin gloriösa karriär, men om just US Open-titeln har han faktiskt inte spelat sedan 2013.

–  Just därför är jag så lycklig nu. Det betyder otroligt mycket att få  komma tillbaka och spela final inför den suveräna publiken här, säger  han.
