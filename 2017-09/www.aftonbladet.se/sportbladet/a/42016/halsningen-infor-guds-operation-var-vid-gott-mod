Hälsningen inför ”Guds” operation: ”Var vid gott mod”
SIMON SJÖSTRAND

Efter åttondeplatsen i Polen senast hoppas Sverige på större framgångar i EM i Kroatien i januari.

Då kan landslaget få klara sig utan en av sina viktigaste spelare.

Jim ”Gud” Gottfridsson, 25, skadade foten i helgens Bundesliga-match mot Rhein-Neckar Löwen och riskerar att bli borta i upp till fyra månader.

Mittnian uppges ha ådragit sig en spricka i skenbenet och opereras under onsdagen.

– Efter det får vi se hur stor skadan är och vad han säger. Han har en otroligt stor roll i landslaget och har levererat på hög nivå. Självklart hoppas vi på det bästa. Vi vill kunna ställa vårt starkaste lag på banan, säger förbundskaptenen Kristján Andrésson till Sportbladet.

Gottfridsson har ännu inte kommenterat skadan, men uttalade sig kort på Twitter på onsdagen:

”Det är i motvind en drake lyfter”, skrev han.

Har du pratat med honom, Kristján?

– Vi har haft kontakt och det lät som att han var vid gott mod, som han brukar. Men som sagt, vi får se vad han säger efter operationen. Det syntes på smällen att han fick rejält ont.

Lät han orolig?

– Njae, skadan har ju skett. Nu väntar han nog bara in ett definitivt besked. Om det är så illa att han missar EM så har vi i alla fall möjlighet att förbereda oss. Det hade varit värre om det hade hänt i december.

Jim Gottfridsson har haft problem med foten förut. 25-åringen missade förra EM efter just en fotskada, men kom tillbaka och var bland annat en av Sveriges bästa spelare i VM i Frankrike tidigare i år.

– Vad ett EM utan Gottfridsson skulle innebära? Det vet jag inte ännu, men som sagt, han har en väldigt stor roll i landslaget, säger Kristján Andrésson.

– Sen finns det många duktiga spelare som har klivit fram på samma position den senaste tiden. Jesper Konradsson, Helge Freiman och Josef Pujol för att nämna några. Vi får avvakta och se.

Sportbladet söker Jim Gottfridsson.

✓ EM avgörs 12–28 januari 2018.
