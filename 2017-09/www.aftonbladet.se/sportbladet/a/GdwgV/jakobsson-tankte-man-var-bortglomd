Jakobsson: "Tänkte man var bortglömd"
TT

Sofia Jakobsson var en av fotbolls-Europas formstarkaste spelare i inledningen av förra säsongen.

Montpellieranfallaren gjorde 14 mål på de tolv första omgångarna och ledde den franska skytteligan när hon slet av korsbandet i vänster knä på träning i slutet av januari.

– Det var en väldigt simpel situation, och väldigt konstigt att det hände. Jag gjorde ett hopp för att passa bollen med högern. När jag landade på vänsterbenet så vek det sig. Jag kände direkt "säsongen är borta, EM är borta". De första tre veckorna var det svårt att inse att allt det där försvann på bara några sekunder, säger Jakobsson.

TT pratar med den 81-faldiga landslagsspelaren nästan på dagen sju månader efter skadan. Jakobsson är på bra humör och berättar att hon nu tränar med det övriga laget.

Det är inte aktuellt med spel under inledningen av den franska ligan som startar på söndag. Men i sammanhanget är en comeback inte långt borta.

– I oktober så hoppas jag, och klubben så klart, på att jag ska kunna vara tillbaka i spel. Men i början kommer jag väl inte spela 90 minuter direkt, säger Jakobsson som har kontrakt till december 2018.

27-åringen är tacksam över det stora stödet hon fått i samband med skadebeskedet i början av året och under sin rehabilitering. Både från familj, vänner och personer hon inte känner.

– Jag har läst i princip alla meddelanden jag fått, även om jag inte kunnat svara på alla. Det betyder mer än vad folk tror.

Nye förbundskaptenen Peter Gerhardsson har hört av sig ett par gånger till Jakobsson som tog OS-silver förra året och var med i EM-laget 2013 som tog sig till semifinal.

– Det har betytt otroligt mycket, jag tänkte att nu är man i princip bortglömd. Det känns ändå skönt att man har en kontakt. Jag saknar alla spelare och att vara i den miljön.

Trots att hon, på grund av korsbandsskadan i vänster knä, inte var aktuell för landslagsspel i somras så följde hon EM i Nederländerna nitiskt. Med pappa från tv-soffan i Sverige.

– Jag tror jag missade en match av alla som spelades. Jag har kompisar i flera lag, Sverige, Frankrike, Holland och Spanien och var verkligen ett "big fan".

Montpellier, som slutade tvåa i ligan förra säsongen, har inte vunnit den franska ligatiteln sedan 2005. Giganten Lyon har vunnit ligan elva år i rad.

På söndag ligastartar Montpellier borta mot bottenlaget Albi. Rivieralagets två övriga blågula landslagsspelare, anfallaren Stina Blackstenius och mittbacken Linda Sembrant, lär start för Montpellier i premiären.

– Det ser väldigt bra. Vi har behållit samma lag i ungefär fyra säsonger, byggt en bra grund och även spetsat till. Jag ser fram emot den här säsongen med ligaspel, Champions League och cupen, säger Sofia Jakobsson

TT: Hur mycket umgås ni tre svenskar?

– Vi ses ju varje dag på träning. Sedan hittar vi på lite grejer, käkar middag och kollar fotboll.

TT: Vad ser blickar fram emot nu?

– Att så snabbt som möjligt komma tillbaka till bra matchform. Mitt stora mål är väl att komma tillbaka till landslaget och vara med på resan mot VM 2019.
