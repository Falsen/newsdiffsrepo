Northugs nya hån mot Calle Halfvarsson
ERIK KARLSSON

Skidsäsongen är fortfarande drygt två månader bort.

Men det har inte hindrat Calle Halfvarsson och Petter Northug från att skruva upp temperaturen redan under sensommaren.

Det hela tog sin början när Calle Halfvarsson i en intervju menade att han själv hade större kapacitet än både Petter Northug och världscupsegraren Martin Johnsrud Sundby.

Ett utspel som fick Northug att gå igång på alla cylindrar.

– Calle Clown borde hålla käften tills han har vunnit något.

Och så har det fortsatt. Calle med bilder på clowner och Northug med nya hån.

I dag petade Northug in en ny pinne i försäsongsbrasan.

En remake på den klassiska viral-filmen med ”El Risitas”. I grunden en spansk komiker, Juan ”El Risitas” Joya Borja, som fullständigt bryter ihop i ett spanskt intervjuprogram när han ska berätta en anekdot.

I mängder av versioner har nya undertexter lagts till filmen, den här gången är det Calle som blir måltavlan. Innan det världsberömda skrattet påannonseras att man ska titta på Calle Halfvarssons meritlista  – och sedan en rad hån.

”Är det ett skämt, han har ju inte vunnit ett skit”.

”Calle Clown, när har han egentligen vunnit? Har han två silver bakom Norhtug på stafetten?”.

Och så mer skratt.

Återstår att se vem som får skratta sist i vinter.
