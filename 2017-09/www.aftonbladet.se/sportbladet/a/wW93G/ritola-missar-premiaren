Ritola missar premiären
TOMAS ROS

Leksand spelade sin första, och sista, träningsmatch i Tegera Arena inför starten av allsvenskan om två veckor.

Södertälje stod för motståndet.

Leksand kom till spel utan Mattias Ritola, Fredrik Lindgren, Tobias Forsberg och Jesper Ollas, medan Södertälje tvingades undvara Jonas Liwing, Niklas Heinerö och Markus Persson.

Och efter matchen kunde tränaren Markus Åkerblom avslöja att det inte blir spel i premiären för Mattias Ritola som rankas som kanske allsvenskans största profil 17-18.

– Nej, han har opererat blindtarmen, det gick snabbt. Han fick ont en söndag, åkte in måndag och opererades tisdag. Det finns ingen anledning av stressa fram något och han är med stor sannolikhet inte med i premiären. Han ska vara som bäst i vår, det är det vi siktar på. Vi ska träna upp honom i lugn och ro, säger Åkerblom.

Övriga frånvarande uppger Åkerblom ska vara kurerade till premiären.

Leksand har högt ställda krav den här säsongen.

Återtåg till SHL – punkt slut.

Och ser man till matchen på fredagskvällen så kanske det kravet är lite för högt ställt.

– Vi gör vår sämsta match hittills. Spelet utan puck funkade inte och det verkade inte som vi ville vinna. Jag sa det inför tredje perioden till spelarna – det här så här det kommer se ut i allsvenskan. Visa att ni kan och vill vinna, säger Åkerblom.

Det gjorde killarna – till slut.

Målskyttar blev Oskar Lang och Sebastian Björnstad. SSKs mål gjordes av Christopher Bengtsson.
