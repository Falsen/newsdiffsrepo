Kravet på Northug inför OS: ”Nå pallen”
SIMON SJÖSTRAND

Petter Northug, 31, är längdåkningens kanske största stjärna med 2 OS-guld, 13 VM-guld och 2 totala världscupsegrar.

Förra säsongen blev dock en besvikelse. Northug missade topplaceringarna i både VM och världscupen och blev rasande när han petades till världscupavslutningen i Kanada.

Nu kan han petas igen.

Enligt norske landslagstränaren Tor Arne Hetland måste Northug (och andra utanför landslaget) vara på pallen i norska säsongspremiären i Beitostölen för att ta plats när världscupen drar i gång i finska Kuusamo.

– Ja, de måste vara på pallen flera gånger, plus vinna, säger Hetland till VG.

– Det är därför vi tar ut landslaget på våren. Vi tar ut dem som vi tror mest på. Det är stommen i laget från förra vintern. Men det är många som tränar hårt och gärna vill vara med på festen. Därför lämnar vi plats till dem som överträffar sig själva på Beitostölen och som visar god form. Då får de tävla i Kuusamo.

Att petas i världscupen kan innebära förlust av dyrbar tid i jakten på att kvalificera sig inför OS.

Den senaste petningen av Northug väckte starka reaktioner i Norge och Hetland är medveten om att visan kan upprepa sig om superstjärnan lämnas utanför på nytt.

–  Petter kommer alltid att engagera det norska folket. Det vi vet är att Petter aldrig åker för att sluta 28:a. Han går för att vinna när han är i form för det, säger Hetland.

Noterbart är att Northug slutade på 74:e plats i norska säsongspremiären i fjol – fyra minuter från segern.

– Jag firar med tårta i kväll, sa han då.

⁠ Världscuppremiären avgörs den 24–26 november.
