Raseriet efter diskningen: ”Jävla regelnissar”
ERIK KARLSSON

Sverige skulle på pappret förlora herrarnas 1500 meter med 12–10. Men Andreas Almgren, Andreas Kramer och Elmar Engholm var helt överlägsna när loppet väl skulle avgöras.

En säker trippel och 16–6 i poäng till Sverige – trodde alla.

Men i mål kom besked att både Elmar Engholm och loppets jumbo Samu Mikkonen diskats för ett par knuffar i första kurvan.

Sportbladet träffar Engholm direkt efter diskningen.

Han är rasande.

– Det är ett skämt bara, jag fattar inte vad de håller på med. Vi gjorde lika mycket båda två, och det var inget som störde i löpningen. Det är bara tråkigt att det är några jävla regelnissar som är på en nivå där de inte fattar alls.

– Visst, på en jävla ungdomstävling så är det säkert en diskning men på ett hårt 1500 lopp är det så här det är.

Både Mikkonen och Engholm skakade hand efteråt och var överens om att de inte ville protestera mot varandra. Istället var det bandomarna som rapporterade in knuffarna. I stället för 16–6 blir det 12–5 till Sverige som alltså förlorar mest på diskningarna.

– Det tycker jag inte är okej, finske löparen knuffas mest och vi förlorar poängen. Vi ska protestera för det stör mig, säger Karin Torneklint.

Svenske överledaren Mikael Norman lämnade in en protest mot diskningen där man istället yrkade på 16–5. Alltså diskning på den finska löparen enbart.

– Vi tror inte vi kan ändra själva beslutet, men däremot kanske att Elmar kan frias, säger han.

Men så blev det inte. Diskningen kvarstår meddelade juryn sent i kväll och nu väntar en rysaravslutning. I en tät herrkamp leder Sverige just nu med 125–118. På damsidan står det 98,5–84,5.
