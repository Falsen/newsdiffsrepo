”Trodde att jag skulle dö för att jag är svart”
SIMON SJÖSTRAND

NFL-stjärnan Michael Bennett, 31, till vardags i Seattle Seahawks, var med och vann Super bowl 2014. Han är också känd för att säga vad han tycker och har många gånger protesterat mot den rasism han säger sig uppleva i USA.

I mitten av augusti valde han bland annat att sitta ner under nationalsången inför matchen mot Los Angeles Chargers och menade att han hans ståndpunkt var influerad av det högerextrema våldet som utspelat sig i Charlottesville dessförinnan.

– Efter allt som hänt de senaste månaderna, särskilt med tanke på allt jag sett i Charlottesville de senaste dagarna, ville jag bara fortsätta att utnyttja min plattform för att kunna prata om orättvisor, sa Bennet enligt The Guardian.

– Jag vill understryka att jag älskar militären. Min pappa var militär. Jag älskar korv och jag älskar amerikansk fotboll, precis som alla amerikaner gör. Men jag älskar inte segregation. Jag älskar inte upplopp. Jag älskar inte förtryck. Och jag älskar inte könsdiskriminering. Jag vill bara se människor leva i jämlikhet som de förtjänar, fortsatte han.

Nu går Bennett ut i ett öppet brev där han berättar om en traumatisk händelse i samband med superfajten mellan Floyd Mayweather och Conor McGregor, som han följde på plats.

”När jag var på väg tillbaka till hotellet efter matchen hörde flera hundra vad som lät som skottlossning. Precis som många andra sprang jag därifrån, för att sätta mig i säkerhet. Då pekade några Las Vegas-poliser ut mig och riktade sina pistoler mot mig efter att jag inte hade gjort mer än att vara en svart man på fel plats vid fel tillfälle”, skriver han i ett långt uttalande som han inleder med ”kära värld”.

Han berättar om hur en polis beordrade honom att lägga sig på marken och inte röra sig, och att polisen placerade en pistol nära hans huvud.

”Han sa att han skulle ´skjuta skallen av mig` om jag rörde mig, innan en annan polis tryckte sitt knä i ryggen på mig så att det blev svårt att andas. Jag kände mig hjälplös, liggande där med händerna i handbojor. Allt jag kunde tänka var: ´Jag kommer att dö bara för att jag är svart och för att min hudfärg på något sätt är ett hot`. Jag tänkte på mina döttrar och såg livet passera framför mina ögon. Skulle jag någonsin få leka med dem igen? Eller få kyssa min fru och säga att jag älskar henne?”.

Bennett skriver hur han försökte säga till poliserna att de var tvungna att respektera hans rättigheter, men att han blev ignorerad och förd till en polisbil.

Efter vad han beskriver som ”en evighet” blev han till slut igenkänd och frisläppt utan vidare förklaring till polisernas våldsamhet.

”Jag har alltid varit fast övertygad om att det är rätt att protestera eller stå upp för rättvisa. Jag sitter ner under nationalsången därför att jämställdhet inte finns i det här landet. Och oavsett hur mycket pengar du tjänar, vad du har för jobb eller hur mycket du ger, så länge du ses som en ´neger` kommer du att bli behandlad på det sättet”.

Bennett avslutar texten med att han vänt sig till rättslig instans i Oakland för att undersöka sina medborgerliga rättigheter.

⁠ Läs hela texten HÄR.
