Ville inte prata Dortmund: ”Vi håller oss till landslaget”
STEFAN ALFELT

– Klart att det är viktigt med landslaget. Alltid speciellt att spela för sitt land och det är ett bra sätt att synas på. Skönt att komma hem till Sverige också när man bor utomlands.

– Nu när jag bor i Tyskland är det lite extra kul att få vara med svenska spelare, säger Alexander efter första passet på vindpinade Falkenberg IP.

Storklubben Dortmund har matchat honom försiktigt. Alexander är bara 17 år så det finns ingen anledning att kräva för mycket av honom tidigt.

Men han tog ett stort kliv med sina fyra mål i träningsmatchen mot Erfurt.

– Gör man fyra mål har man antagligen gjort en bra match. Finns inte så mycket att säga om den matchen egentligen.

Inte annat än att det var mål som kom i ett väldigt bra läge nära Bundesligastarten.

– Absolut. Jag hade inte gjort något mål innan så det var i ett passande läge. Mål i vilken match man än spelar är bra för en forward. Jätteskönt.

EM-kvalet inför slutspelet i Italien och San Marino inleds på tisdag mot Cypern. Ett lag Alexander inte vet mycket om.

– Inte så att jag har koll på ett U21-lag men det blir nog inte en jätteenkel match för oss. Absolut att vi är favorit om man kollar på vårt lag men vi får inget gratis. Gör vi en bra match ska vi vinna.

Nye förbundskaptenen Roland Nilsson var nöjd med det han fick se av Alexander Isak på träningen.

– Han såg pigg och alert ut. När vi hade ett lite tajtare spel visade han bra touch på bollen och ett fint passningsspel. De styrkorna han har såg bra ut.

Att Isak inte fått förtroende i Dortmunds A-lag ännu ser Roland som naturligt.

– Tyvärr är det den situation vi är i med unga spelare i A-lagsmiljöer, att de inte får så mycket speltid.

Alexander Isak kom till Dortmund mitt i säsongen. Nu är det andra förutsättningar.

– Han har nu en försäsong med Dortmund. Försäsonger betyder väldigt mycket. Man är med i laget på ett annat sätt. Lär känna de andra spelarna, lär sig hur de spelar.

I Sveriges EM-grupp spelar Belgien, Cypern, Turkiet, Ungern och Malta. Efter Håkan Ericsons framgångar med U21 har intresset och därmed också kraven på laget ökat.

– Positivt för mig, positivt för spelarna att det finns en uppmärksamhet. Det är krav också men ska man ha ett sånt här jobb får man acceptera kraven, säger Roland Nilsson.
