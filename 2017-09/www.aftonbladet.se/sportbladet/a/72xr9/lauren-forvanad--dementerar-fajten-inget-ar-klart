Laurén förvånad – dementerar fajten: ”Inget är klart”
SIMON SJÖSTRAND

Superstjärnan Cecilia Brækhus, 35, är fortfarande obesegrad som proffsboxare med 31 (!) raka segrar.

Mikaela Laurén försökte snuva norskan på bältet för sju år sedan, men föll på teknisk knockout och för knappt två veckor sedan rapporterade Sportbladet om att svenskan skulle kunna få revansch.

– Det har påbörjats förhandlingar om att möta henne i weltervikt och få boxas om alla fem VM-titlar, sa Laurén då.

På måndagen gick norska Nettavisen ut med att fajten blir av och att den kommer äga rum i Stokke Convention Center, cirka tio mil söder om Oslo, den 21 oktober.

Något som Laurén dementerar.

– Va? Det är självklart min drömmatch. Men jag har inte ens skrivit på något kontrakt, säger Laurén till Expressen.

Enligt Nettavisen blir fajten officiell i samband med en presskonferens på Ullevål Stadion på onsdag.

Laurén, däremot, berättar att förhandlingar pågår men att inget är klart.

– Grejen är att jag inte har sajnat något avtal än. Men vi ligger i förhandlingar och det är ju den här matchen jag hoppas på och drömmer om, säger hon.

Laurén, som föll mot Klara Svensson förra året, har vunnit 27 av 31 proffsmatcher och har länge sett fram emot en retur mot Brækhus.

– När jag boxades mot henne 2010 hade jag bara boxats i ett år och var inte alls redo för den fajten. Men sedan den dagen har jag gått och tränat och hoppas på en returmatch. Det är dags nu och jag hoppas verkligen få kliva in i ringen mot henne, sa Laurén.

Hon kom nyligen hem efter ett träningsläger i Halland och menar att hon aldrig har varit i bättre form.

– Jag är starkare och hungrigare än någonsin, säger 41-åringen till Expressen.

Senast vann hon mot Kita Watkins i april.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
