Brækhus om Laurén: ”Hon har kallat mig tjock”
MALIN WAHLBERG

Mikaela Laurén och Cecilia Brækhus möttes för sju år sedan i Rostock, Tyskland.

Då vann norskan på teknisk knockout.

Men nu, sju år senare får Laurén sin efterlängtade chans till revansch.

Sportbladet bekräftade i går Nettavisens uppgifter som Laurén tidigare tillbakavisat och nu är det officiellt.

Drömfajten blir av den 21 oktober i Oslofjord Conventions Center i Stokke i en VM-match om fem världsmästarbälten i weltervikt i potten.

På en presskonferens på Ullevaal Stadion under onsdagen möttes de båda kombattanterna för första gången inför den stora matchen.

En presskonferens där motståndarna gick till verbal attack mot varandra.

– Det är väl en klassisk att hon har snackat sig till en fajt. Hon har kallat mig allt från diva till tjock, så det är bäst att göra upp en gång för alla i boxningsringen. Det finns ju en gräns hur mycket man kan tåla, hon har snackat så mycket nu är det dags, säger Brækhus.

– Snackat mig till en fajt? Jag har gått fler matcher än henne och är väl världsmästare i min klass också. Med den här matchen har jag ingenting att förlora, bara allt att vinna. Ska bli grymt att kliva in i ringen. Den som har något att förlora är Cecilia, kontrar Laurén.

Svenskan skräder inte med orden på frågan vad hon tycker om norskan som person.

– Som person har jag ingen respekt alls för Cecilia. Jag tycker hon är väldigt falsk och dryg. Jag har hört från väldigt många i Norge att de inte tycker om henne. Hon kan inte ens hälsa på gamla tränare och boxare.

Lauréns senaste match var segern i superweltervikt mot Kita Watkins, USA, i Sundsvall i april. Brækhus, som varit regerande världsmästare i åtta år, senaste match var segern mot Erica Anabella Farias, Argentina, i Bergen i juni.
