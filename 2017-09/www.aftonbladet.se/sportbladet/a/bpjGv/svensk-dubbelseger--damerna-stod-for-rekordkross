Svensk dubbelseger  – damerna stod för rekordkross
ERIK KARLSSON

Den så kallade papperslandskampen var tydlig på förhand. Sverige skulle ta en dubbelseger.

Efter diskningskaoset igår på herrarnas 1500 meter ökade dock spänningen inför andra dagen på herrsidan.

Men oväntad succé på 200 meter och säkra favoritpoäng i diskus med Finnkampsrekord av Daniel Ståhl gjorde att herrsegern var klar redan innan Andreas Kramer vann avslutande 800 meter. Till slut stannade herrsegern på 28 poäng marginal, 218–188.

Efteråt fick stora stjärnan Daniel Ståhl ta ett segerbad.

– Det var fem starkare kastare som skickade i mig.

Blir en förkylning nu då?

– Nej nu får man vara förkyld och sjuk, det är semester.

På damsidan var andra dagen en enda lång defilering.

Seger i stavhopp av Michaela Meijer, seger i längdhopp för Khaddi Sagnia och en överlägsen Meraf Batha var väntade favoriter som höll.

Precis som höjdtrion med Erika Kinsey, Sofie Skoog och 17-åriga Maja Nilsson som alla tog sig över 1,89 med Skoog som vinnare på 1,91.

– Jag hoppar alltid bra på Stadion, jag älskar att hoppa här, säger hon.

Men trots segern var det supertalangen Nilsson som fick mest lovord. Kajsa Bergqvist beskrev henne som ”nästa tvåmeters-hopperskan”.

– Jag är jättenöjd, jag visste att jag kunde hoppa högt och jag tog verkligen den chansen, säger hon i SVT.

När allt summerades hade de svenska damerna vunnit med 55 poäng, 232,5–177,5. En historisk rekordkross.
