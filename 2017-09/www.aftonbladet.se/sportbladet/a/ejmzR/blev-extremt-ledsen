”Blev extremt ledsen”
JOHAN FLINCK

Efter att missat två mästerskap på grund av skador och haft ett misslyckat OS förra sommaren tog Jim Gottfridsson en gruvlig revansch i VM i januari.

25-åringen var Sveriges bäste spelare i VM och är sedan dess given som landslagets fältherre framåt.

Men i söndags var oturen framme igen för spelmotorn.

I en ligamatch med sitt Flensburg mot Rhein-Neckar Löwen landade de regerande mästarnas Mads Mensah Larsen rakt in i Gottfridsson, som stod i försvaret. Vristen tog smällen.

– Men jag hade tur i oturen. Hade han kommit 15–20 centimeter högre upp hade knäet rykt, säger Gottfridsson.

Sportbladet når honom efter att han opererats på onsdagen.

– Läkaren kommer berätta för mig i morgon exakt vad han har gjort men jag vet att jag har fått skruvar i vristen.

Enligt domen kommer han att vara borta fyra månader. Då är vi framme i början på januari. Den 12 januari spelar Sverige EM-premiär mot Island i Kroatien.

– Målet är att vara med i EM. Jag har pratat med Kristján (Andrésson, förbundskaptenen) i dag. Det är det jag kommer att kämpa för.

Men skadan är förstås en tuff smäll mentalt.

– Jag blev extremt ledsen i går när jag fick beskedet att jag måste opereras och att det handlar om fyra månader.

Han förbannar sin otur.

– Ingen av de skador jag haft hade jag kunnat förebygga. Det handlar om traumaskador eller, som en gång, en bakterieinfektion i knäet, säger Gottfridsson.

– Men jag får gräva ner mig några dagar nu och sedan upp på hästen igen.
