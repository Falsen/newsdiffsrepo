Farhiya Abdi klar för spanska toppkluben
MALIN WAHLBERG

Farhiya Abdi valde att avstå WNBA i somras för att bygga upp kroppen. Förra säsongen spelade hon i turkiska Mersin men nu har hon gjort klart med ett nytt land och lag.

Sportbladet kan berätta att stjärnan är klar för spanska mästarna Salamanca som även spelar i EuroLeague.

– För mig handlar det mycket om coachen och att jag har hört att han är riktigt bra. Jag gillar hans spelstil och de spelar i EuroLeague så det är ett riktigt bra lag, säger Abdi.

Landslagsforwarden har ryktats vara på väg till Udominate, men det var aldrig aktuellt.

– Jag vet inte vad det kommer ifrån, men det är väl någon därifrån som sagt något. Jag tycker det är oproffsigt gjort eftersom jag själv har ju aldrig haft en dialog med Oskar (Stenberg) som är general manager.

I stället lockade spel i Kina.

– Min agent frågade om jag ville det. Det är jättemycket pengar men att bo där är inte det lättaste och man hamnar utanför Europa och vet aldrig var man hamnar sedan. Jag är inte redo för det, säger hon.

När kontraktsförslaget från Spanien dök upp var det aldrig något snack och förväntningarna på säsongen är höga.

– Det gick ju bra för dem förra året så förväntningarna är väl att det ska gå bra i år också. Det blir lite press, men vill inte komma dit och inte göra det bra. Men jag är i form.

– Det slet så in i helvete på kroppen där borta (i WNBA) så det är skönt att ha varit hemma och träna upp min kropp. Jag har haft småskador hela tiden. Och så har det var skönt att leva lite också och njuta av livet.

Abdi flyttar ner till Spanien redan på söndag och säsongen drar igång om drygt två veckor.
