Kedjebrottet tog Smederna till semifinal
SIMON NORBERG

Smederna från Eskilstuna vann med 46–44 mot Dackarna för en vecka sedan.

När kvartsfinal två avgjordes i Målilla skrällde laget igen.

Stor segerorganisatör blev Matej Zagar som tog fem raka heatsegrar och 15 poäng när slutresultatet skrevs till 43–46 (92–87).

Vinsten grundlades i det tionde heatet när Eskilstunalaget tog en 5–0 efter att Dackarnas stjärna Fredrik Lindgren fått kedjebrott och Mads Korneliussen fått stopp på cykeln.

Där och då gick gästerna från 25–29 till 30–29 och sedan släppte man aldrig kommandot.

– Med mycket tur på  5–0 klarade vi det här. Vi slet verkligen hårt i dag och vi har några killar som kliver fram, framför allt Zagar. Vi hade ett mål inför säsongen att komma så här långt och det har vi gjort. Nu kan allt hända, säger Smedernas Pontus Aspgren till C more.

I Dackarna var det betydligt deppigare.

– Det är åt helvete. Men vi har inget flyt heller, säger Dackarnas lagledare Mikael Karlsson.

▪▪▪

Rospiggarna förlorade förra veckan med 48–42 borta mot Lejonen i den första kvartsfinalen av två möjliga.

I dag visade 2016-års svenska mästare klassen.

Laget vände sexpoängsunderläget från det första mötet och hemma i Hallstavik vann Rospiggarna med 51–39 – därmed säkrades en semifinalplats.

Det var stjärnorna Andreas Jonsson och Jason Doyle som satte an tonen i inledningen av matchen genom att vinna tre raka heatsegrar.

Rospiggarna vann kvartsfinalmötet totalt med 93–87.

Med Rospiggarna och Smederna vidare basunerade seriesegrarna Elit Vetlanda ut i direktsändning att de kommer välja Rospiggarna i sin semifinal.

Det innebär att Masarna ställs mot Smederna.

– Vi har valt att åka till Hallstavik, båda lagen är grymt starka så det är små marginaler som gjort att vi valt det, säger Elit Vetlandas lagledare Mikael Wirebrand.
