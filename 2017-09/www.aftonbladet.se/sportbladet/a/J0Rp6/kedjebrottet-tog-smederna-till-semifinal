Kedjebrottet tog Smederna till semifinal
SIMON NORBERG

Smederna från Eskilstuna vann med 46–44 mot Dackarna för en vecka sedan.

När kvartsfinal två avgjordes i Målilla skrällde laget igen.

Stor segerorganisatör blev Matej Zagar som tog fem raka heatsegrar och 15 poäng när slutresultatet skrevs till 43–46 (92–87).

Vinsten grundlades i det tionde heatet när Eskilstunalaget tog en 5–0 efter att Dackarnas stjärna Fredrik Lindgren fått kedjebrott och Mads Korneliussen avbrutit heatet på den blöttlagda banan.

Där och då gick gästerna från 25–29 till 30–29 och sedan släppte man aldrig kommandot. När Zagar defilerade hem segern i det fjortonde heatet var saken klar.

– Det var jättekul, vi stod hela gruppen där och jublade. Det är en lättnad faktiskt för oss. Vi har slitit hårt hela säsongen och haft otur med en dopningavstängd (Grigory Laguta) som sinkat ner oss. Vi har fått ihop laget bra på slutet och hade lite stolpe in idag, men sett över två matcher var det rättvist, säger smedföraren Pontus Aspgren till Sportbladet.

I Dackarna var det betydligt deppigare.

– Det är åt helvete. Men vi har inget flyt heller, säger Dackarnas lagledare Mikael Karlsson.

För Smederna väntar nu Masarna i semin.

– Det är den närmaste bortabanan vi har. s¨det ska bli skitkul och vi hoppas på publikfest.

▪▪▪

Rospiggarna förlorade förra veckan med 48–42 borta mot Lejonen i den första kvartsfinalen av två möjliga.

I dag visade 2016-års svenska mästare klassen.

Laget vände sexpoängsunderläget från det första mötet och hemma i Hallstavik vann Rospiggarna med 51–39 – därmed säkrades en semifinalplats.
