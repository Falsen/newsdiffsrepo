Kastas ur US Open efter trakasserierna mot svenska domaren
EMELIE FREDRIKSSON

Det är inte första gången Fabio Fognini visar ett hett temperament – och dåligt omdöme – på tennisbanan.

När han i onsdags åkte på en förlust (6–4, 7–6, 3–6, 6–0) mot landsmannen Stefano Travaglia redan i den första omgången trakasserade han den svenska domaren Louise Engzell vid hela tre tillfällen.

Daily Mail skriver att han svor och kallade henne fula ord.

För uppträdandet fick han böta totalt 24 000 dollar, motsvarande nästan 200 000 kronor.

Men bestraffningen stannar inte där.

I dag kom beskedet att Italiens bäste spelare kastas ut ur turneringen, där han i dubbeln nått till den andra omgången med Simone Bolelli, eftersom en utredning startats.

Man ska ta reda på om han gjort sig skyldig till en ’allvarlig förseelse’, vilket kan leda till stora bötessummor och uteslutning från framtida grand slams.

”Den tillfälliga avstängningen gäller direkt och därför har Fognini strukits från sin kommande dubbelmatch”, skriver US Open-arrangören i ett uttalande.

Fognini har via Twitter bett om ursäkt för sitt uppförande.

”Först och främst vill jag be om ursäkt till er fans och till domaren för det inträffade”, skriver han bland annat.

Fognini fick 2014 en historiskt stor bot i Wimbledon då han fick betala 220 000 kronor för ett utbrott.
