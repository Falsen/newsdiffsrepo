Stjärnorna bestulna under mästerskapet
MALIN WAHLBERG

Basket-EM spelas just nu i flera länder, bland annat i Israel där Grupp B med Litauen, Tyskland, Italien, Georgien, Israel och Ukraina avgörs i Tel Aviv.

Litauen leder gruppen före Tyskland efter segern mot Ukraina i går. Men efter matchen fick spelarna det otrevliga beskedet.

Basketjournalisten David Pick skriver på Twitter att spelare på Litauens hotell har blivit bestulna. Stjärnorna ska ha blivit av med klockor, kreditkort och pengar.

Donatas Motiejunas, som till vardags spelar i Houston Rockets, ska ha blivit av med runt 60 000 kronor. Det framgår dock inte om det är i kontanter eller saker till ett värde av den summan. Även det israeliska laget ska ha blivit drabbat enligt israeliska Walla.

Polisen har nu startat en utredning.

Litauen spelar gruppfinal mot Tyskland i morgon innan slutspelet drar i gång senare i veckan.
