Argentina nära fiasko – räddat av självmål
EMILIA CEDERHOLM

Argentina ställde upp mot ett Venezuela där tre poäng på förhand var hemräknade. Det stjärntäta landslaget med lagkapten Lionel Messi i spetsen hade vunnit alla sex tidigare kvalmöten mot Venezuela.

Men fyra minuter in i andra halvlek chockade gästande Venezuela hemmalaget i Buenos Aires. Jhon Murillo chippade in 1–0 bakom Manchester United-målvakten Sergio Romero.

Bara tre minuter senare fick venezuelas Rolf Feltscher bollen i nät igen. Men den här gången på fel planhalva. Argentina räddades från en superflopp genom ett självmål och stornationen fick med sig 1–1 ur kvalmatchen med andan i halsen.

– Vi lät ett bra tillfälle gå oss ur händerna. Det är fotboll och det kan hända. Det viktigaste nu är att vi alla kämpar för att Argentina ska gå till VM 2018, säger förbundskapten Jorge Sampaoli som är tredje man att leda laget under kvalet.

Argentina ligger nu på en femte plats i gruppen med två matcher kvar. Fyra lag går vidare direkt medan lag fem får spela playoff mot Nya Zeeland för att nå turneringen.

⁠

Brasilien har redan säkrat sin plats i nästa års fotbolls-VM. Laget spelade oavgjort, 1–1, borta mot Colombia.

Uruguay, som vann med 2–1 borta mot Paraguay, ligger på andra plats med 27 poäng, följt av Colombia på 26.

Peru, som inte har spelat i VM sedan 1982, slog Ecuador med 2–1 och ligger därmed på fjärde plats på 24 poäng, med bättre målskillnad än Argentina på femte plats.

✓ Fler höjdpunkter på viasatsport.se och matcherna i sin helhet på Viaplay.
