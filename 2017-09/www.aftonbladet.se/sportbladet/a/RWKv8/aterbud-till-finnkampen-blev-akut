Återbud till Finnkampen: ”Blev akut”
ERIK KARLSSON

Friidrottssäsongen går in på sin absoluta slutspurt.

I helgen avgörs Finnkampen på Stockholms Stadion och Sverige går in som favorit på både herr- och damsidan.

– Det är klart vi ska vinna dubbelt, det ska vi lösa, säger Karin Torneklint.

Men förbundskaptenen har tvingats till några sena ändringar i laget. Tyngsta namnet att stryka sig sent är VM-kastaren i diskus Niklas Arrhenius som var tilltänkt som kulstötare i helgen.

– Hans fru ringde, de ska ha barn så han blev hemkallad fort som ögat, det blev akut. Han sitter på ett plan till USA. Där stoppar vi in Mats Olsson, säger Torneklint som också fått återbud häcklöparen Anton Levin, sprintern Emil von Barth och spjutkastaren Isak Oskarsson.

– In kommer Petter Gustafsson, Nil de Oliveira och Sebastian Thörngren.

Sedan tidigare har Lovisa Lindh, Angelica Bengtsson, Sarah Lahti och Armand Duplantis tackat nej på grund av skador eller studier.
