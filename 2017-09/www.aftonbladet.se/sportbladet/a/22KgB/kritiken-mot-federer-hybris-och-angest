Kritiken mot Federer: ”Hybris och ångest”
SIMON SJÖSTRAND

Det blir ingen tredje grand slam-titel för Roger Federer, 36, i år. Efter att ha vunnit både Australiska öppna och Wimbledon föll schweizaren i US Open-kvartsfinalen mot argentinske Juan Martin del Potro, 28, med siffrorna 5–7, 6–3, 6–7, 4–6.

– Jag spelade den bästa matchen i turneringen, jag gjorde allt bra. Mina servar och min forehand. Vi spelade båda en bra match men jag förtjänade att vinna till slut, sa del Potro.

Många menade att Federer tappade matchen i tredje set. Schweizaren hade flera setbollar i tiebreak, men del Potro slet som ett djur, vände och tog ledningen med 2–1 innan han också vann fjärde set.

Därmed blir det inte någon tungviktsklassiker mellan Federer och Rafael Nadal, 31.

Efteråt fick Federer ta emot hårda ord.

– Det där var det värsta jag sett från Federers racket någonsin, sa Eurosport-experten Thomas Enqvist om schweizarens supermiss fram till 40–30 som gav del Potro matchboll.

Del Potro lyfte en lös backhand-stoppboll och Federer högg på volley – men missade planen med en meter.

– Vad är det som händer?! fortsätter Enqvist.

The Guardian lindar in kritiken i något mer målande termer.

”Ridande på en otrolig våg av romantisk nostalgi och med sikte på sin tredje grand slam-titel för året, förliste Roger Federer på de vassa klipporna av hybris”, skriver tidningen.

”Federers racket avsöndrade en märklig blandning av välbekant säkerhet och ångest. Han vet inget annat än att gå för sina slag, men inte tillräckligt många gick in”, fortsätter The Guardian.

Efter att ha vunnit US Open fem år i rad 2004–2008, tog Federers dominans slut mot just del Potro i finalen 2009.

Sedan dess har han inte vunnit turneringen.

”Kanske kommer Federer en dag att ångra att han inför årets final vinkade bort argentinarens finalseger mot honom här 2009. Om det spelade in i hans förlust vet bara vinnaren, men från sidan sett verkade det inte vara till hans fördel”, skriver The Guardian.

“Det här är min court också”, svarade del Potro på frågan om Federers tidigare dominans i turneringen.

✓ Semifinalerna spelas på fredag.
