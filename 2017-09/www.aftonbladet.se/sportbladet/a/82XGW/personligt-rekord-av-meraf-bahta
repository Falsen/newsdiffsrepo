Personligt rekord av Meraf Bahta
ERIK KARLSSON

För de flesta är Diamond League-finalen årets sista tävling.

För andra är det bara början på en riktig mastodonthelg.

Meraf Bahta ska beta av 1500 meter på Diamond League följt av både 800 meter och 10 000 meter på Finnkampen innan hon får slå sig till ro.

Och helgen fick en fin start. I ett lopp som Faith Kipyegon och Sifan Hassan styrde från täten i hög fart anförde Meraf Bahta andraklungan. Och efter en tät spurtuppgörelse gick svenskan i mål på personliga rekordet 4.00,49.

I den pengastinna finalen belönades hon med 40 000 kronor för insatsen.

Efteråt var hon – lite missnöjd.

– Jag hade bestämt att jag skulle hänga på de andra, det var ett helt perfekt lopp men det är som att jag inte tänker riktigt. I mål är jag inte trött alls, säger hon i SVT.

Personligt rekord och inte trött alls, härmed är konkurrenterna på Finnkampen varnade.
