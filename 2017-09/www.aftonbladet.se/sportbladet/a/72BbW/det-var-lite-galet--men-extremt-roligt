”Det var lite galet –  men extremt roligt”
MALIN WAHLBERG

Den som har haft koll på sport i sommar har inte missat Anna Brolin i tv-rutan. Efter att ha kört allvenskan under våren och början av sommaren åkte programledaren till fotbolls-EM i Holland. Dagen efter att mästerskapet var slut stod hon på Olympiastadion i London för att bevaka friidrotts-VM.

– Hela det här året har varit väldigt, väldigt intensivt arbetsmässigt. Jag toppade det med två mästerskap och någon gång där kanske jag inte visste var jag vaknade upp någonstans, för att vara ärlig. Det var lite galet, men såklart extremt roligt, säger hon och fortsätter:

– Det är ju ett privilegium att göra två mästerskap. Sedan måste man vara försiktigt för det är långa direktsändningspass så då får man ta en paus. Jag tog faktiskt en powernap under en trappa i den mixade zonen på Olympiastadion en gång, det är sådant man får göra.

Men de långa direktsändningarna var inte den enda utmaningen för Brolin. 37-åringen försökte samtidigt dölja att hon väntar sitt andra barn.

– Det var såklart enklare i början och svårare i slutet. Vi ville gärna veta att allt var okej innan vi gick ut offentligt så jag fick köra en lite annan klädstil, men det gick bra. Sedan var det väl några som skymtade det ändå, säger Brolin som nu är i femte månaden.

Även om hon har jobbat hårdare än någonsin älskar Brolin sitt jobb, och i kväll kan hon få rejäl lön för mödan. För femte året i rad är hon nominerade till tv-priset Kristallen som Årets sport-tv-profil.

– Är det femte? Åh, herregud. Självklart är det superroligt och ärofyllt att få bli nominerad. Att bli det fem år i rad är väl ett bevis på att man gör något rätt. Jag känner mig ärad och det känns som en grym boost efter en hårt arbetande sommar.

Det är dags att du vinner nu va?

– Självklart vill jag vinna, och jag skulle bli jätteglad om jag gjorde det, men jag räknar inte med någonting. Det är ett grymt duktigt gäng som är nominerade från andra kanaler.

Oavsett hur det går i kväll är nomineringen ett bevis på att TV4-profilen går hem i stugorna.

– Det känns som ett kärlekskvitto från tittarna och det är jag väldigt glad för. Det behövs mer kärlek i världen, säger Anna Brolin.

Kristallen sänds i SVT1 klockan 20.00
