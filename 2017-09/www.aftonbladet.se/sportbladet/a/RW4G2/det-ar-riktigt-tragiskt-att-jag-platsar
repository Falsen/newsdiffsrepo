”Det är riktigt tragiskt att jag platsar”
ERIK KARLSSON

När Sveriges gångare åkte till London-VM var tre fjärdedelar av truppen från familjen Karlström. Förbundskapten Siv och sönerna Perseus Karlström och Ato Ibanez.

Och det är inte bara på den absoluta elitnivån som familjen är helt avgörande för svensk gångsport.

När Finnkampen genomförs i helgen avgörs också en separat gånglandskamp – där 60-åriga Siv år efter år tvingas ta ut sig själv för att få ihop ett lag.

Så även i år.

– Jag har inte tränat så mycket, men formen är rätt okej. Jag borde inte bli sist i det svenska laget i alla fall och då finns det ju ingen som kan ersätta mig egentligen. Tyvärr, säger hon i en intervju med Expressen och fortsätter:

– Ingen ska förringa min prestation, men det är tragiskt. Det är riktigt tragiskt att jag ska kunna platsa. Det tycker jag själv, det är fruktansvärt.

Stora gångstjärnan i Sverige, sonen Perseus, har tidigare pratat om vikten av en framgång för att sporten överhuvudtaget ska överleva i Sverige.

– Jag är orolig för sportens framtid i Sverige, det är jag. Jag tycker inte förbundet gör tillräckligt för att rekrytera nya gångare. Sen är det svårt, folk ringer till förbundet och vill börja med det finns inte klubbar och ledare, det är en jättesvår situation, sa Perseus till Sportbladet inför OS.
