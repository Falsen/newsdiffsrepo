Skrev på nytt avtal efter domen: ”Fegt”
MARTIN TOLÉN

Therese Johaug, 29, fick den 22 augusti sin dopningsdom förlängd av idrottens skiljedomstol (Cas).

Domstolen dömde Johaug till 18 månaders avstängning och den norska skidstjärnan missar därmed OS i Pyeongchang i februari nästa år.

– Det är väldigt tufft och jag kan inte känna annat än att straffet är orättvist. Jag känner mig orättvist behandlad. Jag måste säga att jag bedrövad, sa en tårögd Johaug på en presskonferens.

Men nu avslöjar norska VG att Johaug ändå fick lite plåster på såren.

Bara dagar efter dopningsdomen skrev norskan på ett splitternytt sponsoravtal med Saltdalshytta.

Företaget har ordnat med en stuga på norska Sjusjøen till förfogande för Johaug.

– Det var helt oproblamatiskt för oss. Vi har sagt att vi inte vill spekulera i huruvida domen var för hård eller inte. Vi står utanför diskussionen om landslaget, utövaren och hur skyldig hon är, men stötter Therese som person. Hon är avstängd, men vi känner henne person och gillar henne – precis som norska folket, säger företagets marknadschef Trond-Arve Nikolaisen.

Och Saltdalshytta är inte det enda företaget som sponsrar Johaug. Hittills är det endast skidtillverkaren Fischer som stoppat sitt stöd till den dopningsavstängda norskan.

Det får Jacob Lund, tidigare sponsorchef på norska bankkoncernen DNB (även kallad ”sponsorkungen”), att komma med svidande kritik.

– Hon är inte dömd för en överträdelse av dopningsreglerna utan det här är ännu värre: Hon är dömd för att ha dopat sig. Då är de allra flesta sponsoravtal extremt klara – de avslutas. I detta fall inte bara för henne utan för hela skidförbundet. Det är ganska fantastiskt att företagen har bättre insikt i dopningsreglerna än vad Cas har. Jag tycker att det är fegt att ingen vågar ta konsekvenserna, sa Lund till Kampanje nyligen.
