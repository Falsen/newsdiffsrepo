Adlerteg om rädslan inför comebacken
SPORTBLADET.SE

I april 2013 blev en då 17-årig Jonna Adlerteg svensk gymnastiks stora  affischnamn efter ett sensationellt EM-silver i barr i Moskva.

Sverige första EM-medalj i artistisk gymnastik på 50 år.

De senaste åren har nu 22-åriga Jonna Adlertegs liv mest handlat om  rehabilitering efter två allvarliga skador i vänster knä. Vid EM i april 2015 slet hon av det främre korsbandet och skadade den yttre menisken under det fristående programmet.

I mars i fjol vann hon direkt i comebacken på barr vid världscuptävlingen Doha. Men det skulle visa sig att den inre menisken skadats i landningen efter avslutad finalserie.

– Det har varit väldigt jobbigt. Det var jobbigare andra gången än första gången jag gjorde illa mig. Jag hade redan gjort resan och hade jobbat väldigt hårt för att komma tillbaka. Jag var väldigt stolt över vad jag åstadkommit och körde så bra på tävlingen. Jag kände att jag inte var värd att göra illa mig igen och behöva börja om, säger Jonna Adlerteg till TT.

Adlerteg missade OS i Rio de Janeiro och har det senaste året ägnat sig åt att  rehabilitera och förbereda sig inför en ny comeback. Mångkampssatsningen är nu lagd åt sidan, i stället är det bara barr som gäller.

I början av augusti började hon träna på sina serier och klarade av det stora testet: det första avhoppet och landningen sedan skadan i fjol.

– Det har varit många nätter man har legat och tänkt på det där. Dagar som det inte känts riktigt bra i knät har man undrat om det verkligen kommer att funka. Men i och med att vi har gett det den här tiden så har jag successivt börjat känna mig redo. Nu kände jag mig verkligen redo att köra och det känns väldigt bra, säger Adlerteg.

Under sommaren har Adlerteg, som är född och uppväxt i Västerås,  intensifierat sin träning med Eskilstuna Gymnastikförening där hon tränar tillsammans med Emma Larsson, olympier i Rio, under ledning av tränaren Sebastian Melander.

Adlerteg tränar fortfarande samtliga redskap inom artistisk gymnastik men allt  tävlingsfokus ligger på överkroppsredskapet barr: två elastiska så kallade holmar i olika höjd bredvid varandra där gymnasten kastar sig emellan.

– Jag har fått mer tid till träning. Den tiden har jag använt till att bygga överkroppsstyrka och har verkligen blivit mycket starkare. Jag har jobbat mer med skivstångsträning och tyngre vikter, en annan typ av styrka, säger hon.

Med styrketräningen har hon fått god hjälp av Sveriges olympiska kommitté  (SOK). Det är tack vare pengar från SOK som Adlerteg ens kan utföra sin  satsning.

– Jag är med i deras topp och talang-grupp. Det är bara tack vare dem som jag rent ekonomiskt kan få det att gå runt, säger Adlerteg.

Comebacken gör hon i helgens världscuptävling i ungerska Szombathely som inleds på fredagen, nästan ett och ett halvt år efter meniskskadan i fjol.

Men tävlingsåterkomsten var egentligen tänkt att ske redan på EM i rumänska Cluj-Napoca i april.

– En av anledningarna till att vi inte körde EM är att mitt knä har behövt den här tiden för att komma tillbaka och få upp styrkan. Inte bara benstyrkan i sig utan också för att vänja sig vid att landa igen. Det är ändå mycket kraft och belastning.

Att ta ett steg i taget är en sportklyscha. Men med skadehistoriken i åtanke är den befogad i Jonna Adlertegs fall. Årets stora mål är VM i Montreal i oktober.

– Jag vill ta en VM-medalj och jag vill ta mig till OS i Tokyo (2020). En OS-medalj är mitt långsiktiga mål.
