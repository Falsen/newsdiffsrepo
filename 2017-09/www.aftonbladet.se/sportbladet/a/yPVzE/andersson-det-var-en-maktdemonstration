Andersson: Det var en maktdemonstration
Anna Andersson

I lördags tog Lewis Hamilton sin 69:e pole position i kvalet till Italiens GP. Han slog Ferrariikonen Michael Schumachers rekord på Ferraris hemmabana. I går fortsatte han att visa sin överlägsenhet när han blev den förste föraren i år som vann två VM-deltävlingar efter varandra, han tog över kommandot i VM och han tog över ledningen i mästerskapet. Lewis Hamilton var mer än en halv minut före VM-ledaren Sebastian Vettel, Ferrari och det på Monza.

Det är så tydligt som någonting kan bli.

Han är tillbaka för att vinna den VM-titel som teamkollegan Nico Rosberg snodde för honom för ett år sedan och han kommer inte att vika ner sig. Inte en millimeter.

Han har gjort precis allt rätt och tittar vi på de två senaste tävlingshelgerna på Spa och på Monza är det lätt att peka ut Hamilton som årets mästare – men vänta.

Detta är inte över än.

Det är långt, mycket långt kvar av den här säsongen och det skiljer bara tre poäng mellan ledande Hamilton och tvåan Sebastian Vettel. Deras kamp kommer att bli minst lika spännande och legendarisk som fajten mellan Mika Häkkinen, då hos McLaren-Mercedes, och Michael Schumacher, hos Ferrari för ungefär 20 år sedan.

Den var episk. Det kan årets VM-fajt också bli.

Om två veckor väntar stadsloppet i Singapores GP, det är en bana där motorn inte spelar någon avgörande roll. Det är en bana där Mercedes har haft problem tidigare, som bör passa Ferrari något bättre, och en det är också en bana där Red Bull tänker slå tillbaka med full kraft. Det tidigare mästarteamet förberedde sig väl genom att ta byta flera viktiga motorelement redan inför gårdagens tävling - och trots en bestraffning och startplats 16 lyckades Daniel Ricciardo hota Sebastian Vettel i kampen om den sista pallplatsen.

Det visar att Red Bull också kan blanda sig i en poängstrid och att det finns en möjligt att det inte står någon silverpil på prispallen efter nästa deltävling.Nu skiljer det tre poäng mellan Hamilton och Vettel. Det är ingenting.

Om två veckor kan förhållandena vara ombytta.

Trots en fantastisk maktdemonstration av Lewis Hamilton kommer denna säsong att leva länge till. Jag hoppas att den är vid liv när vi kommer till Abu Dhabis GP den 26 november.

⁠

Trots en bra startposition hade Marcus Ericsson räknat bort sina chanser på poäng redan innan start.

Han visste vad som väntade och han gör bäst i att glömma helgens race där han rasade genom fältet och till slut fick bryta ett par varv från mål.

⁠

Daniel Ricciardo var makalös. Han startade från position 16, och var fyra i mål. Den väl genomtänkta strategin och hans racepace imponerade. Ricciardo är ruskigt bra i loppen och han kan mycket väl bli en avgörande faktor i VM-kampen mellan Mercedes och Ferrari.

⁠

Valtteri Bottas körde in som tvåa. Finländarens första varv imponerade och han är tillbaka efter en svagare helg i Belgien.

⁠

McLarens båda bilar bröt och stallet måste bestämma sig vem som ska leverera deras motorer nästa år. Ska de bryta med Honda för att samarbeta med Renault?

McLaren för diskussioner med Renault, men för att det avtalet ska bli ett faktum måste den franska tillverkaren släppa ett av sina team. Med andra ord måste Toro Rosso skriva ett avtal med Honda - innan McLaren kan ta över deras plats hos Renault.

Vad händer då med Fernando Alonso?

Med en ny motorleverantör är det troligt att han stannar hos McLaren.

⁠

Det är sju lopp kvar av säsongen. Missa inte dem.
