Här sopar mannen banan när löparna kommer
MATS WENNERHOLM

Funktionären vid längdhoppsgropen skulle sopa upp den sand som skvätt in på löparbanorna och såg inte att svenskorna kom farande.

– Men jag upptäckte honom i hyfsad tid, så jag kunde vika undan. Det var aldrig någon fara, även om det kändes lite onödigt kanske, säger Hanna Lindholm.

När incidenten inträffade var det här loppet över sedan länge.

Meraf Bahta sprang i en egen division och varvade alla medtävlare utom finländskan Anne-Mari Hyryläinen.

När Meraf passerade sina två svenska lagkompisar Hanna Lindholm och Malin Liljestedt, drog hon ner på farten för att ge dem lite draghjälp

– Ja, jag försökte och jag ville hjälpa dem att ta sig förbi Sandra (Eriksson), men det gick inte tyvärr, säger Meraf.

Hon såg inte det minsta tagen ut efter sina avslutande 10 000 meter och sin andra finnkampsseger den här helgen.

– Nej, jag kände mig fräsch i dag. Det var värre på lördagen. Då var jag helt slut efter mina 800 meter. Det blev en lång dag med flyg hem från Bryssel och tidig uppstigning, säger Meraf.

– Men nu ska det bli skönt med lite semester innan träningen börjar igen.

Meraf har ännu inte bestämt om hon kommer att satsa på en inomhussäsong och VM i Birmingham i början av mars.
