Sjarapova slår tillbaka mot Wozniacki
EMELIE FREDRIKSSON

Caroline Wozniacki hade chansen att kliva upp som världsetta om hon vann US Open men åkte ut redan i den andra omgången efter en förlust mot Jekaterina Makarova (6-2, 6-7, 6-1).

Efter uttåget för några dagar sedan gick hon hårt åt arrangören och den tidigare dopningsavstängda och grand slam-comebackande Maria Sjarapova.

– Att en spelare som nyss kommit tillbaka från en dopningsavstängning får spela på centercourt, det är tvivelaktigt och det sänder ut felaktiga signaler, sa hon enligt Ekstrabladet.

– Jag förstår den affärsmässiga sidan av det hela, men jag tycker en spelare som kämpat sig tillbaka från skada och är rankad femma i världen förtjänar att spela på en bättre bana än bana fem.

När Maria Sjarapova imorse gick vidare till den fjärde omgången efter en seger i två raka set mot Sofia Kenin svarade hon på det danska utspelet.

– Det är inte jag som sätter spelschemat. Är det så att jag får spela på en parkeringsplats ute i Queens i New York City så spelar inte det någon roll för mig. Det som är viktigt är att jag är vidare till den fjärde omgången och... jag vet inte var hon är?
