Federer enkelt vidare till åttondelen
PER BJURMAN

Roger Federer har aldrig tidigare inlett en major-turnering med två  femsetare, så efter starten i US Open i veckan undrade många om han  verkligen skulle vara i stånd att bärga sin tredje Grand Slam-titel för  året.

Men  efter nattens uppvisning mot Feliciano Lopez i karaktäristiskt  högljudda Arthur Ashe Stadium strax öster om Manhattan är det ingen som  tvivlar längre.

Den  36-årige mästaren var sig själv igen, uppträdde lugnt och säkert,  servade som en gud, hade – till skillnad från i de två första matcherna –  inga svackor och vann tämligen komfortabelt med siffrorna 6-3, 6-3,  7-5.

–  Ja, jag hade det lite motigt i de inledande omgångarna. Delvis berodde  det på att mina motståndare spelade väldigt bra, men jag kom inte  riktigt igång själv heller, säger han till ESPN.

–  I den här matchen kändes det dock riktigt bra. Jag kunde inte vara  gladare, det är fantastiskt att spela här i New York. Jag ser verkligen  fram emot emot åttondelsfinalen

I den väntar tysken Philipp Kohlschreiber.

⁠

Även världsettan Rafael Nadal – det andra stora affischnamnet i årets US Open – är vidare till åttondelen.

Han  började lite vingligt mot argentinaren Leonardo Mayer tidigare under  lördagen och förlorade första set efter tiebreak, men sedan kom han  igång och vann med 6-3, 6-1 och 6-4.

I fjärde omgången möter han Alexander Dolgopolov från Ukraina.
