OS-stjärnan friade på planen: ”Helt otroligt”
MARTIN TOLÉN

Elin Johansson är en av Sveriges största stjärnor inom taekwondo.

Svenskan har två EM-brons, i 59- och 67-kilosklassen, ett brons från europeiska spelen i Baku samt två OS-deltaganden – dock utan några större resultat – på meritlistan.

Och nu ska den svenska taekwondostjärnan gifta sig.

För efter att Skellefteå 3–0-besegrat seriekollegan Morön i division 2 Norrland tog sig Johansson ned på planen – och friade till pojkvännen Jacob Stephenson.

Stephenson svarade ja till flickvännens frieri och paret kramades sedan om av spelarna i Skellefteå.

”Helt otroligt ögonblick i livet!! Tack till familj, vänner, sponsorer & ledningen i SFF, som varit delaktiga och hjälpt mig för att få till mitt frieri så bra som möjligt, Mest tack till Jacob för att du får mig att växa som människa varje dag, för att du älskar mig för den jag är och tack för allt som kommer. Jag är beredd att möta alla med- och motgångar tillsammans med dig”, skriver Elin Johansson på Instagram.

Pojkvännen var dock helt ovetandes om flickvännens frieri.

– Jag är mest chockad, men samtidigt glad. Det är en självklarhet att jag vill leva resten av mitt liv med Elin, säger han till Norran.

Och Elin Johansson medger att det var nervöst.

– Jag har inte kunnat sova på en vecka ungefär, och jag sover i vanliga fall väldigt bra. Men det är jättekul att han inte har fattat någonting, jag brukar vara jättedålig på att hålla överraskningar hemliga, säger hon till tidningen.
