Landslagsprofil blir proffs: "Större glädje"
TT

När Erika Grahm åker in på isen i Angered arena på fredagskvällen för Modos premiärmatch borta mot nykomlingen Göteborg HC i SDHL gör hon det utan en hektisk arbetsvecka bakom sig.

Sedan i måndags och sex månader framåt är ishockeyn hennes jobb.

Tack vare stöd från Sveriges olympiska kommitté (SOK) och Modo.

Tidigare har livspusslet varit kaotiskt. Som för ishockeyspelare i allmänhet, ja, på damsidan alltså, där det inte går att leva på sin idrott.

I somras slutade Brynäs back Sara Jakobsson på grund av utmattningssyndrom och förra vintern uppmärksammades det också att Sundsvalls lagkapten Beatrice Johansson fått göra uppehåll av samma anledning.

Erika Grahm om förväntningarna på sin proffssäsong:

– Jag hoppas att jag blir en mer harmonisk och gladare person. Tidigare har jag jobbat röven av mig på mitt civila jobb och även på isen, så jag har varit trött, sur och less. Jag vill kunna längta efter att gå och träna och inte känna att jag är helt slut.

– Att kunna göra det här under en OS-säsong känns också väldigt spännande, säger Grahm som i Pyeongchang gör sitt andra OS.

Hon har tagit tjänstledigt från sitt jobb som biljettansvarig i Modo. Ett jobb som förändrades över en natt när klubbens herrlag åkte ur SHL våren 2016.

– Vi gick från fyra personer till en och jag blev ensam kvar. Jag hade som vision att vi skulle driva biljettavdelningen vidare precis som förut, men jag insåg snabbt att vi måste lugna ner det.

Grahm blir knappast rik – på mer än erfarenheter – som proffs. SOK-stödet motsvarar ungefär en halvtidslön, resten fylls ut med spelarlön från Modo.

– Min vardag kommer att gå runt med de pengarna. Vill jag ut och resa eller köpa nya skor får jag ta av sparpengarna. Sedan har jag en fantastisk familj och sambo (Jonas), det hade inte gått utan dem. De är en trygghet i det här.

Trots allt slit och dubbeljobb i fjol blev hon bästa svenska poängplockare i SDHL med 40 poäng (19 mål+21 assist) på 36 matcher.

Den här säsongen finns förutsättningarna till något ännu bättre.
