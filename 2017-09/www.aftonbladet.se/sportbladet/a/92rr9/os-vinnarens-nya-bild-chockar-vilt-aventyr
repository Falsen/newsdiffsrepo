OS-vinnarens nya bild chockar: ’Vilt äventyr’
MARTIN TOLÉN

Dubble olympiske guldmedaljören i rodd Alex Gregory, 33, – vann OS-guld i både London 2012 och Rio de Janeiro 2016 – var på väg ut mot nya äventyr.

Tillsammans med ett äventyrsteam skulle 33-åringen ta sig från norska Tromsö till Arktis i en roddbåt och samtidigt samla in pengar till en skola i Himalaya.

Men äventyrarna stötte på bekymmer.

Efter problem med det dåliga vädret och sin roddbåt har teamet avslutat expeditionen och blivit strandsatta på en ö strax utanför Norge i väntan på att få ta sig hem igen, skriver The Telegraph.

– Det fanns tidpunkter då jag trodde att jag aldrig skulle se land, min familj eller något liknande igen. Det har varit ett enkelt beslut eftersom jag så gärna ville hem till min familj, säger Gregory.

Och i väntan på hjälp, tillsammans med det extremt kalla klimatet, har Gregorys händer blivit ett samtalsämne.

33-åringen publicerade en bild på hur hans händer såg ut efter sju veckor ute på vatten och har därefter tagit uttrycket ”russinfingrar” till en ny nivå.

”Mina händer efter en längre tid i ett par våta handskar. Fingrarna var aldrig dåliga under denna polarrodd, men huden sög upp vattnet och ångan”, skriver Gregory till bilden på Twitter och fortsätter:

– Jag har aldrig varit med om något så blött och kallt under så lång period. Det fanns ingenstans att rymma från det, men det har varit ett extremt roligt och vilt äventyr.
