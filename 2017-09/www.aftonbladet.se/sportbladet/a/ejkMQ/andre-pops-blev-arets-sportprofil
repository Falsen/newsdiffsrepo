André Pops blev årets sportprofil
EMELIE FREDRIKSSON

André Pops har nyligen lämnat sportredaktionen på SVT för kanalens nyhetsprogram Morgonstudion, men har länge varit en populär sportprofil i tv framför allt i sin roll som programledare i Vinterstudion.

Efter att "Årets tv-sportprofil" började delas ut vann André Pops priset fem år i rad innan Eurosports Roberto Vacchi vann 2015 och Pops ifjol inte ens var nominerad då istället kanalkollegan Johanna Ojala tog hem Kristallen.

När det stod klart att André Pops återigen är "Årets tv-sportprofil" knöt han näven i ett jubel.

Pops såg till att trycka till konkurrenterna lite i sitt tacktal då han påpekade SVT:s dominans i priset genom åren.

– Det är åttonde gången priset delas ut, sjunde gången det går till SVT Sport. Ett bevis på att det är Sveriges bästa sportredaktion, sa han.

När Sportbladet frågar honom om det efteråt kallar han det bara för ett ’konstaterande’.

– Nu har jag vunnit väldigt många gånger men det är ett resultat av det redaktionen gör. Vi har inte alltid de bästa rättigheterna men vi gör bra sport-tv tycker jag, säger han.

Kristallen ska nu ta plats bredvid de andra fem som han har i ett fönster hemma.

– De är inte undangömda i någon kartong utan jag är väldigt glad och stolt över dem. De står i ett fönster och får fint ljus på sig.

I natt firar han annars den nya triumfen på ett lite udda sätt.

– Det låter helt absurt men jag ska åka ut och fiska kräftor i natt. Mina barn har varit och lagt ut kräftburar och vi ska ut och vittja dem, haha.

Övriga nominerade till priset var Anna Brolin, Frida Nordstrand och Isabel Boltenstern.
