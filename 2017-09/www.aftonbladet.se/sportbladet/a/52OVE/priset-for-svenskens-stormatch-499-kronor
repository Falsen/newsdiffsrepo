Priset för svenskens stormatch: 499 kronor
ERIK KARLSSON

I höst inleds ett nytt boxningskoncept runt om i världen. 16 av världens bästa boxare i Cruiservikt och Super mellanvikt gör upp i World Boxing Series som inleder med kvartsfinaler i september. Totalt finns drygt 400 miljoner kronor i prispotten.

Och med i jakten på den finns svenske Erik Skoglund. Efter att ha fått flera matcher flyttade under våren har svensken nu tränat nio månader för fajten mot Callum Smith.

– Jag har legat på träningsläger nästa obehagligt länge. Smith är en duktig kille, det är lätt att få intrycket av att han är livsfarlig med bra knockoutstatistik (17 av 22 segrar på KO) men han är också relativt oprövad som boxare och har aldrig varit igenom ett tolvronderskrig, säger Skoglund.

Matchen går i Liverpool och rättigheterna till galan och hela World Boxing Series innehas av MTG som också är delägare till hela serien. Alla kvartsfinaler kommer sändas på TV10 – förutom just Skoglund fajt.

Den får man köpa styckvis för 499 kronor på Viaplay Pay Per View. Samma pris som för tidernas mest haussade fajt, Floyd Mayweather mot Conor McGregor.

– Intresset kring boxning i världsklass är starkt hos den svenska boxningspubliken. När vi visade Mayweather mot McGregor på Viaplay PPV så slog vi alla tiders rekord, säger Per Nunstedt på MTG Sport i ett pressmeddelande.

När Sportbladet berättar om priset för Erik Skoglund blir han ställd.

– Det var det värsta! Det är ungefär vad en billig biljett till galan kostar, säger han.

Han hade hoppats på att fler skulle få chansen att se matchen:

– De har säkert folk som har betydligt bättre koll på vad som krävs för att det ska gå ihop sig, men det är klart att jag som boxare tycker det ska vara gratis att se matchen på tv. Samtidigt är det mitt jobb och jag måste tjäna pengar och då måste tv-bolagen också tjäna pengar.

Det är samma pris som för Mayweather McGregor...

– Ja, jag överlåter den räkningen till andra, jag har inget att säga till om. Men det är tråkigt att så många inte kommer kunna titta på matcherna.

Men är du redo att boxa en fajt värd 499 kronor?

– Ja definitivt.
