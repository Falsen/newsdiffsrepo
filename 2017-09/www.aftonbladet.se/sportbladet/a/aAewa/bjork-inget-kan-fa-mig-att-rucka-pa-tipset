Björk: Inget kan få mig att rucka på tipset
CARL-JOHAN BJÖRK

Så var vi där igen. En NFL-profil har fått rubriker av helt fel anledningar.

Dallas Cowboys Ezeikel Elliott är anklagad för att vid upprepade tillfällen ha misshandlat sin flickvän. NFL gjorde det enda rätta och satte ned foten. Sex matchers avstängning var i lägsta laget, men det var ändå en tydlig markering från organisationen som tidigare varit för beskyddande och förlåtande i dessa fall.

Cowboys överklagade domen, men förlorade. Dock förhalades processen och starten för avstängningen flyttades fram, vilket nu ger Elliott chansen att spela tungviktspremiären mot New York Giants.

Förutom att skandalen svärtat ned Dallas Cowboys varumärke, så har det även skadat lagets chanser sportsligt. Med Elliott i lagen hade jag inte tvekat att utnämna dem till en av de främsta utmanarna till regerande mästarna New England Patriots. Elliotts samarbete med quarterback-sensationen Dak Prescott var en av fjolårets succéstorys.

Nu tillskriver jag i stället fjolårsfinalisten Falcons störst chanser att välta storfavoriten. De har lyckats behålla sitt starka offense  och samtidigt förstärkt sitt defense med 157 kilo Dontari Poe från Kansas City Chiefs.

Största frågetecknet finns emellertid i ledarstaben där offensiva koordinatorn Kyle Shanahan lämnat för att bli head coach hos San Fransisco 49ers. Han har ersatts med Steve Sarkisian, som kommer direkt från collegefotboll. En ny koordinator vill alltid sätta sin prägel på laget, och det återstår att se hur han synkar med quarterbackstjärna Matt ”Ice” Ryan.

Pittsburgh Steelers fick skrämselhicka när deras QB Ben Roethlisberger började snacka om pension. Men man lyckades övertyga honom att fortsätta, och ärligt talat tror jag det bara var ett sätt för att få lite uppskattning från ”Big Bens” sida. Han är något av en ”drama queen” på det viset. Och sedan även running backen Le’Veon Bell förlängt sitt kontrakt efter en träningsstrejk, är nu de tre B-na samlade – Ben, Bell och wide recievern Antonio Brown.

Men det är lite av upp till bevis för stjärntrion nu. Det har blivit dags att leverera.

Och det klart att jag skulle kunna sticka ut hakan och tippa Falcons, Steelers eller Seattle Seahawks som sett starkt ut på försäsongen. Men varför skulle jag det? Så länge Tom Brady, 40, är med i bilden finns ingen anledning att tippa något annat än New England Patriots.

Särskilt inte efter fjolårets episka comebackseger i Super Bowl.

Inte ens det faktum att man förlorat sin stjärnreceiver Julian Edelman efter en allvarlig knäskada, kan få mig att rucka på tipset. Och det är ett kvitto på vilken urstark organisation Patriots är, och vilket solitt lagbygge Bill Belichick har byggt när luckor efter nyckelpersoner omgående fylls på och igen.

Det blåser uppenbarligen inte på toppen.
