Norska beskedet – tullavgifter för cykel-VM
JONATAN ANDERSSON

Norska trafikverket, Statens vegvesen, kommer inte ge någon dispens under Världsmästerskapen i landsvägscykling i Bergen. Ett beslut som rör upp känslor inom cykelsporten i Norge.

– För att vara ärlig är vi ganska överraskade. Detta är inte pengar vi räknat in i budgeten, säger Harald Tiedemann Hansen, ordförande i Norges cykelförbund, till NRK.

VM-arrangören har ansökt om dispens från tullavgift vardagar klockan 08.00 till 19.00 (helgerna är redan tullfria) men alltså fått avslag från trafikverket.

"Vägtullavgiften i Bergen är inte öppen för undantag i samband med idrottsevenemang eller liknande", skriver Statens vegvesen i meddelande om avslag.

– Utomlands är det högst ovanligt att en arrangör tvingas betala tullavgift under VM och andra större cykeltävlingar, säger Tiedemann Hansen.

Exakt hur illa förbundet kommer drabbas är oklart.

– Vi har inte räknat exakt på det, men vi pratar troligen om cirka 150 000 kronor i tullpengar. Sådana överraskningar sätter ekonomisk press på oss och arrangemanget, säger Harald Tiedemann Hansen till NRK.
