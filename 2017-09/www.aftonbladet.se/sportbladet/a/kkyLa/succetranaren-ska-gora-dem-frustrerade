Succétränaren: ”Ska göra dem frustrerade”
SIMON SJÖSTRAND

Toni Johansson, 27, gjorde succé som tränare i allsvenska Tyresö och har beskrivits som ”det mest spännande tränarnamnet i svensk handboll just nu” av Sportbladets expert Johan Flinck.

Nu ska Handbollsligans yngste tränare lyfta Aranäs från botten.

– Jag läste vad han skrev och är tacksam för orden, men sen gäller det att förvalta det. Jag har fått många frågor om åldern den senaste tiden, men Aranäs har inte anställt mig för åldern utan för mina handbollskunskaper, säger Johansson.

Finns det fördelar med att vara så pass ung?

– Ja, jag har nog större förståelse för spelarnas livssituation. De flesta är födda 1990–97 så jag har någorlunda koll på deras liv och hur man tacklar det. Man kan väl säga att jag upplever samhället ur samma syn som de, med allt vad det innebär: jobb, plugg och relationer. Jag försöker bygga ledarskapet på kommunikation.

Själv tvingades han avsluta sin egen spelarkarriär på grund av en axelskada. Kort därefter (2013) anslöt han till Tyresö och förde genast upp laget i allsvenskan. Så sent som i fjol krigade stockholmarna om en plats i högstaserien, men föll i kvalet mot Karlskrona.

Även Aranäs fick kvala sig kvar och tippas sist av både tränare och enligt oddsen inför årets säsong.

– Som väntat. Men det är bra, då får inte spelarna hybris. Målet är att hålla oss kvar och ta fler poäng än förra året, sen får vi se om det innebär kval eller ”ingemansland”, säger Johansson.

På onsdagskvällen väntar seriepremiär borta mot storfavoriten IFK Kristianstad, med tre raka seriesegrar, tre raka SM-guld och en starkare och bredare trupp än tidigare.

– En utmaning, men det spelar ingen roll vilka vi har i premiären. Vi får gå ut som underdogs och har allting att vinna. Det gäller att få dem frustrerade, säger Toni Johansson.

Hur får man det?

– Vi har lite knep. De är bra på att springa, så vi får försöka sätta stopp för det. Det gäller att inte spela på deras villkor.

Kristianstad tränas även i år av landslagslegendaren Ola Lindgren, som bland annat var med och tog VM-guld 1990.

Samma år som Toni Johansson föddes.

– Ja, jag såg alla matcher på tv som liten. Jag kommer ihåg Olas skyddsmask som han hade när han hade brutit näsan (VM 2001). Det skyddet är ett stort minne. Han var duktig som spelare och har lyft svensk klubbhandboll, säger Johansson om sin tränarkollega.

Klockan 19.00 är det avkast i Kristianstad Arena.

– En jäkligt rolig premiär för spelarna. 4 500 personer på läktaren... lite annat än en tisdagskväll i Tumba Idrottshus där det saknas värme, skrattar Toni Johansson.
