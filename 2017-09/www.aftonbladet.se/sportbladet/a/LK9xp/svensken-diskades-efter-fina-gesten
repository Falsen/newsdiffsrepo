Svensken diskades efter fina gesten
EMELIE FREDRIKSSON

Finnkampen är känd för hårda tag och mycket rivalitet. Därför var det en mycket ovanlig syn som mötte åskådarna på upploppet på 10 000 meter.

David Nilsson var på väg mot en tredjeplats men saktade in rejält på upploppet för att släppa förbi sig finska konkurrenten Jarkko Järvenpää.

Anledningen var en duell 400 meter tidigare där David Nilsson försökte gå om på innern och rev ner Järvenpää.

– Jag skulle klappa honom på axeln för att se om han ville ta ett steg ut för att släppa fram mig. Jag var lite stressad och ville gå om på insidan. Men jag trodde aldrig att han skulle falla så lätt, jag ville bara kolla möjligheten om jag kunde få komma förbi, säger David Nilsson som alltså valde att släppa förbi Järvenpää som kompensation.

– Det handlar om en poäng, men det är också så att jag ändå kanske blir diskad. Chansen kanske är större att jag inte blir det det nu, säger han.

Inte bara fair play då utan lite kalkyl?

– Ja det är fifty fifty.

Agerandet fick SVT-experterna att reagera.

– Gentlemannamässigt. Men det hade inte hänt för 30 år sedan, säger experten Anders Gärderud.

Kajsa Bergqvist:

– Jag är lite chockad, det är ett sportsligt beteende kanske, men det är ändå viktiga poäng vi slåss för här, säger hon.

Och gesten blev lönlös för svensken diskades ändå.

– David var en gentleman, men hade han inte fällt mig hade vi kunnat komma etta och tvåa och då är det ännu mer poäng, säger den fällde Jarkko Järvenpää.

Han menar att det inte alls handlade om en lätt knuff:

– Jag var inte alls förberedd, jag är inte den svagaste löparen så det var inte bara en liten knuff, säger han.
