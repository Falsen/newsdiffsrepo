14-åriga Nelly Mezan: ”Målet är att bli världsetta”
MALIN WAHLBERG

Alexander Östlund gjorde 22 landskamper för Sverige med en kvartsfinal i EM 2004 som höjdpunkt och tog SM-guld med AIK 1998. Nu har en ny generation i familjen tagit över.

Men för 14-åriga dottern Nelly Mezan är det inte fotboll som gäller.

– Från början var det min mamma som satte in oss på tennis. Vi provade många olika sporter och till slut blev det tennis och taekwondo. Det blev mycket mer tid med tennisen så jag behövde välja och då blev det tennisen, säger hon och fortsätter:

– Jag hade mest passion för det och det var det jag kände mest att jag vill bli något i.

Nelly Mezan fyller 15 år i december. För en månad sedan blev hon svensk mästare i singel för första gången – och hon blev det i en åldersklass över sin egen.

– Innan har jag vunnit många SM-titlar i dubbel. Nu var det min första final i singel i SM, men det var ingen överraskning att jag vann. Jag var en av favoriterna innan turneringen och jag är även i toppen bland de ett år äldre. Att vinna var såklart väldigt kul och speciellt för att det var första gången och att jag var ett år yngre.

Mezan har dock siktet inställt betydligt högre än så.

– Målet är att fortsätta jobba på så som vi gör i gruppen. Vi är ett bra gäng som tränar bra så fortsätta jobba på och utvecklas hela tiden. Framtida mål är att ta mig in på WTA-touren och sedan bli världsetta, säger hon utan att tveka.

Mezas ingår i en träningsgrupp med fem andra tjejer som leds av tränaren Michael Schjölin. Alla tillhör Sverigetoppen i sin åldersklass och där finns även två år yngre systern Nadia Mezan.

Nelly Mezans mål är högt och hon vet vad som krävs för att nå dit.

– Att jag fortsätter jobba på som jag gör och fortsätter ha kvar mina ambitioner och mål och hela tiden strävar efter höga mål. Det tekniska i tennisen är inte det viktiga, det viktiga är det mentala. Det är en stor bit för att kunna bli något. Om det mentala faller på plats kommer det nog gå bra.

Just den biten är något som pappa Alexander Östlund har hjälp till med.

– Han har alltid funnits där för mig som resten av min familj. Vad han har gjort för mig i tennisen är mycket mentalt. Och även med fys utanför tennisen, men där har även min tränare Micke hjälp mig mycket.

Mezan tränar 20 timmar i veckan och träningen är tufft. Östlund har tidigare lagt upp en video på Instagram där han kör bil medan döttrarna springer bakom med en träningsmask.

– Det är tuff träning, speciellt med masken. Man får in mindre andetag och sådär. Vi jobbar med det mycket utanför (tennisen) också.

För Nelly var det aldrig aktuellt att välja fotboll och att hon har en pappa som själv haft en lyckad idrottskarriär är inget hon reflekterar speciellt mycket över.

– Han blandar sig inte i så mycket i vår tennisen, även om han alltid har funnits där för mig, säger hon och fortsätter:

– Han har en karriär som han har haft och det här är min karriär så jag har inte fått mer press eller så för det.

I höst kommer Mezan ta nya steg mot målet och debutera på ITF:s proffstour. Tränaren Schjölin tror att 14-åringen kan gå hur långt som helst.

– Det är upp till henne, potentialen finns att kunna bli det hon vill bli.

Världsetta alltså?

– Det kan hon ha som en dröm. Hon kommer absolut att klara att bli proffs och när hon väl har blivit det kanske hon kommer in topp 100 och sedan topp 50 och sedan topp 20. Sedan får man klättra därifrån. Men varför inte? Om hon bestämmer sig för att bli det kan hon klara av det.

Schjölin fortsätter:

– Hon har en otrolig vilja. Ingen av de spelarna här skulle inte vara här om de inte hade den potentialen. Plus att hon har ett bra driv och bra fysiska egenskaper. Men man får inte skena iväg. Hon har 5-6 år kvar med den här typen av träning tills hon kan komma ut och etablera sig.

För Nelly finns det dock ingen tvekan om att tennisen är hennes framtid.

– Jag älskar min sport och varje gång jag kommer ut på banan får jag bara en glädje. Jag släpper allting, jag släpper mina tankar och bara fokuserar på tennisen. Det är bara något jag vill göra, säger hon.
