SOK kallar till möte – efter vätebomben
KRISTOFFER BERGSTRÖM

Situationen är osäker på koreanska halvön.

I helgen utförde Nordkorea ett kärnvapentest med en vätebomb och nu, bara dagar senare, kommer uppgifter om att landet förbereder att skicka upp en ny ballistisk robot, vilket strider mot FN:s resolutioner.

För en vecka sedan avfyrade Nordkorea även en långdistansrobot över Japan, vilket fick Sydkorea att ett par timmar senare svara genom att släppa åtta bomber i ett testområde i provinsen Gangwon – där OS avgörs.

”Vi är extremt oroade”, sa Rysslands vice utrikesminister Sergej Ryabkov.

I februari 2018 arrangeras OS sju mil från den nordkoreanska gränsen.

– Det är lite otäckt, men inget jag fokuserar på. Vi följer rekommendationerna från SOK och vår säkerhetspolis och litar på den informationen, säger Rikard Grönborg, förbundskapten för Tre Kronor, som under OS kommer att husera i Gangneung på östkusten.

Är du orolig över det som sker?

– Nä, hade jag sprungit runt och oroat mig för sådana saker hade jag inte gjort något bra jobb. Det är många grejer i världen som är oroliga. Sen är det klart att det är lite otäckt, men jag är så inne i mitt och det vi ska göra.

Längdstjärnan Ida Ingemarsdotter är inne på samma spår.

– Det är olyckligt det som sker, men jag försöker att inte fundera på det. Det är klart att det är svårt att undgå, man ser ju rubrikerna i tidningarna och så, men mitt fokus ligger på träningen och det jag kan påverka. Sen är det klart att det kan komma mer tankar ju närmare man kommer, säger 32-åringen.

SOK:s verksamhetschef Peter Reinebo försöker hålla huvudet kallt i en exceptionell situation. Vätebomber tillhör inte vanligheten i hans jobb, men många gånger tidigare har han upplevt hot mot OS-arenor.

– Det är vanligt att det sker ett antal incidenter. Det finns större och mindre incidenter, den här är större, men det är ett normalt mönster. I praktiken är inget förändrat vad gäller säkerhetsläget i Sydkorea, säger Reinebo.

Under måndagen hörde flera förbund av sig till SOK:s sportchefer, men beskedet de fick var att inga föreskrifter ändrats sedan OS-lägret i maj.

På onsdag kan det komma att ändras då Reinebo samlar sina sportchefer för ett möte.

– Sportcheferna för resonemang var och varannan dag med respektive ledare. Självklart ska vi fråga vad de vet, suga in vilka kontakter de har haft och höra vilka frågor de har fått. Sedan får vi se hur vi ska agera.

⁠ OS avgörs 9-25 februari 2018.
