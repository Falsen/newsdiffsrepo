Vann trots gesten före mål
ERIK KARLSSON

100 meter för herrar var en riktig nyckelgren på förhand. Alla löparna var samlade inom sjua hundradelar när man radade upp personliga rekord.

Men de svenska sprinterlöparna visade att superformen från SM håller i sig. Austin Hamilton, Henrik Larsson och Tom Kling Baptiste var etta, trea och fyra i mål och vann grenen klart.

Precis som på SM var det Austin Hamilton som vann. Den här gången mer överlägset. Han var så säker att han till och med kostade på sig en klapp på bröstet som segergest – med 20 meter kvar.

– Det där är en direkt kopia av ett lopp Usain Bolt gjort (OS 2008 red. anm.), säger Kajsa Bergkvist i SVT.

– Men han är pensionerad nu så det är okej.

Förbundskapten Karin Tornklint skrattade åt gesten.

– Det där får han helst göra efter målgång, det är mitt tips, säger hon.

Efteråt avslöjade Austin Hamilton att gesten var en revansch från i fjol. Då gjorde dagens tvåa, Samuli Samuelsson, segergest när han vann.

– När finländaren vann över mig mig förra året så sträckte han upp handen med tio meter kvar så nu gjorde jag det bättre när jag slog mig på bröstet och började le med 20 meter kvar, säger han.

Var det tänkt som en Usain Bolt-gest?

– Nej, jag blev bara glad. Då åkte handen till bröstet.

Men du, han närmade sig på slutet ändå, du var aldrig orolig?

– Nej, nej. Jag visste att jag skulle vinna, haha. Det var inte nära, jag hade kontroll.
