”Starkare och bredare i år”
JOHAN FLINCK

När Djurgården gick in i säsongen 2003 som regerande mästare stack tränaren Zoran Lukic ut hakan och sa:

– Vi kommer att leda serien frrån start till mål.

Kan jag få dig att säga samma sak om IFK Kristianstad nu, Ola Lindgren?

– Vi gjorde ju inte det i fjol men det är möjligt att det finns förutsättningar för det i år med tanke på starten. Men viktigast är att toppa den när sista omgången är spelad. Det lyckades vi med i fjol, svarar Kristianstads tränare inför tjuvstarten av handbollsligan på fredagen.

De förutsättningar Lindgren pratar om är faktumet att hans lag spelar två matcher (mot Karlskrona och Aranäs), på grund av höstens Champions League-spel, innan de eventuella utmanarna premiärspelar nästa helg.

Kristianstad har dominerat handbollsligan i tre år nu med tre raka seriesegrar och tre raka SM-guld. De har också toppat serien de flesta omgångarna under de här åren – men aldrig från start till mål.

En annan förutsättning för total dominans i år är att Kristianstad har haft en mycket lägre omsättning på spelare än inför någon säsong under Lindgrens sex år vid rodret.

– Vi har inte behövt investera lika mycket tid i spelet utan kunnat jobba på med fysen som vi vill. Det ser bättre ut spelmässigt nu än det gjorde förra året vid den här tiden.

Mer tid på fysiken innebär också att Kristianstads spelare är starkare än någonsin.

– Men vi ligger lite sämre till med konditionen jämfört med i fjol. Men det kan ha med att killarna själva hellre varit i gymmet än på motionsslingan.

Ovanpå allt menar Lindgren att man är bättre på papperet än i fjol.

– Jag tror att vi är lite starkare som lag. Vi har tappat två individuella spetsar i Nebojsa Simic och Jerry Tollbring, men bredden har utvecklats. Många niometare har tagit kliv framåt.

Men i höst ska man också spela Champions League och efter att åkt ut i gruppspelet två år i rad går Kristianstad nu hårt för att avancera till åttondelsfinalerna. 32 matcher ska avverkas på 18 verkcor.

– Vi vet att prestationerna kommer att svaja. Men vi ska inte använda Champions League till att försvara förluster i ligan, säger Lindgren.

På frågan om vilka han ser som utmanare i ligan svarar Lindgren Sävehof, Alingsås, Malmö och Ystads IF.
