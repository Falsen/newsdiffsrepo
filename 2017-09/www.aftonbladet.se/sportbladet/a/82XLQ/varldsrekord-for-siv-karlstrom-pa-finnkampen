Världsrekord för Siv Karlström på Finnkampen
ERIK KARLSSON

Den svenska gångsporten har det riktigt tufft, särskilt breddmässigt.

Extra tydligt blir det på Finnkampen där förbundskaptenen Siv Karlström, 60, återigen tvingades ta ut sig själv i truppen i brist på bättre alternativ.

– Ingen ska förringa min prestation, men det är tragiskt. Det är riktigt tragiskt att jag ska kunna platsa. Det tycker jag själv, det är fruktansvärt, sa hon till Expressen inför.

Men när hon väl ställde upp blev det succé. I mål som femma, och nästa bästa svenska. Men framför allt på tiden 25.56,35 på fem kilometer gång. Ett nytt veteranvärldsrekord för kvinnor över 60 år.

– Lite häftigt är det att vara första kvinna under 26 minuter i min ålder. Det gamla världsrekordet låg på 26,10, säger Siv Karlström.

Sonen Perseus gick in på nytt svenskt rekord och hyllade sedan morsan.

– Vad ska man säga, det är väldigt mycket jävla anamma i henne, säger Perseus.
