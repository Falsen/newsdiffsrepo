Wennerholm: Bara en som får plusbetyg
Mats Wennerholm

Den här sjundeplatsen och fiaskot i Bryssel drabbar bara honom själv.

De 50 000 dollar - omkring 400 000 svenska kronor - som en förstaplats var värd, förvandlades till ynka 3 000 dollar (24 000 sek) för sjundeplatsen.

Det var Litauens Andrius Gudzius som vandrade iväg med den stora checken den här gången också, precis som när han tog VM-guldet framför näsan på Ståhl i London.

Jag tycker bara det känns tråkigt en säsong där Daniel Ståhl varit världens bästa diskuskastare.

Totalt sett.

Han är ensam om att ha kastat över 70 meter den här säsongen och hans 71.29 från Sollentunas GP är drygt två meter längre än Andrius Gudzius guldkast på 69.21 i London.

Det näst längsta i världsårsbästalistan.

Det gör Daniel Ståhl till en av världens mest överlägsna friidrottare i sin gren 2017.

Det kan ingen ta ifrån honom.

Dessutom har han vunnit tre av totalt sex Diamond League-tävlingar i år, vart tvåa en gång och trea i premiären i Shanghai.

Det är ett överlägset facit, även när jag lägger till sjundeplatsen och enda rejäla djupdykningen här i Bryssel.

I övrigt fanns det inte heller mycket att jubla över som svensk i den här Diamond League-finalen, trots rekordmånga svenskar i startlistorna.

Meraf Bahta är den enda som kommer undan med ett plusbetyg efter sin femteplats och personliga rekord på 1 500 meter.

Hon är beundransvärd. Utan att blinka går hon upp i ottan för att dubblera på 800 och 10 000 meter i Finnkampen i helgen. En av av de mest udda dubbleringarna någonsin.

Men i höjdfinalen med två svenskor såg det ut som i VM i London. Eller ännu sämre.

Erika Kinsey rev ut sig redan på 1.84 och stannade på 1.80.

Sofie Skoog tog sig över 1.84, men stöp på 1.88.

Inte mycket att skriva hem om, även om det var svåra förhållanden och bara två tjejer tog sig över 1.90.

Har damer höjd någonsin varit sämre totalt sett?

Då hoppade ändå ryskan Marija Lasitskene 2.02 och visade att det gick att hoppa höjd även i kvällskylan i Bryssel. Men hon är världens mest överlägsna i sin gren den här säsongen. Större än Ståhl.

Det här var den 23:e raka tävlingen hon vann 2017 och den fjortonde som hon hoppade två meter eller högre.

Ibland undrar jag om inte Kajsa Bergqvist kunnat hävda sig än, om hon klivit ner från tv-hyllan.

Och Emma Green måste önska att hon varit som bäst i en annan tid.

Idag skulle hennes resultat räcka hur långt som helst.

I stav stannade Michaela Meijer på 4.55. Hon var chanslös på nästa höjd 4.65.

Ändå gillar jag hennes tuffa höjningar och vilja att utmana sig själv. Hon gick in på 4.30 och stod sedan över på 4.45.

Det märks att hon har högre höjder i kroppen, men de får vi vänta på tills nästa år.
