Ber om ursäkt – efter påhoppet: ”Jag grät”
SIMON SJÖSTRAND

Fabio Fognini, 30, föll mot landsmannen Stefano Travaglia, 25, redan i den första omgången av US Open och skämde ut sig rejält under matchen.

Den hetlevrade italienaren trakasserade den svenska domaren Louise Engzell vid flera tillfällen och ska bland annat ha kallat henne för ”hora”.

Efter matchen bad han om ursäkt på Twitter.

”Först och främst vill jag be om ursäkt till er fans och till domaren för det inträffade”, skrev han bland annat.

Nu utvecklar han händelsen.

I en intervju med Tennis World USA lägger han sig platt och understryker att han inte är sexist.

– Jag vill be om ursäkt till alla som tagit illa upp. Först och främst till alla kvinnor. Jag har ingenting emot kvinnor, säger Fognini.

– Det gör ont att bli kallad sexist. Jag är pappa, make och har en mamma och syster som jag älskar och respekterar. Jag är så ledsen, fortsätter italienaren, som fick böta närmare 200 000 kronor för påhoppet och som också blev utesluten ur dubbelturneringen.

Dessutom riskerar han att inte få delta i kommande kommande grand slam-turneringar.

– Jag har gått över gränsen. Det jag gjorde var fel och jag är beredd att ta konsekvenserna. Jag jobbar med en mental tränare och vi var på rätt väg, och så gjorde jag den här oförklarliga dumheten. Jag kan erkänna att jag grät när jag var ensam. Jag grät för att jag vet att jag inte är sån här. Det kommer inte att hända igen, säger Fognini.
