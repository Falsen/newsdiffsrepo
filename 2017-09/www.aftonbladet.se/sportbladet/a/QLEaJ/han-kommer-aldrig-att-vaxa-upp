”Han kommer aldrig att växa upp”
MAGNUS HERBERTSSON

Rob Gronkowski hade varit en New England Patriots-spelare i ungefär två minuter när klubben tillrättavisade honom första gången.

”Gronk” hade gått som 42:a i draften 2010 och var egentligen grymt besviken att inte ha blivit vald tidigare. Trots det studsade han runt på scenen och headbangade med hjälmen på, som om han just vunnit högsta vinsten på lotto.

– De ringde från organisationen och sa: ”Få bort Rob från kamerorna!”, berättar brorsan Chris.

Det var ändå bara en vindpust av den partyorkan som skulle dra in över Boston.

Robert Paxton Gronkowski växte upp granne med Niagarafallen utanför Buffalo tillsammans med en familj där han ständigt fick kämpa mot tre äldre bröder och en yngre. Alltid var det någon med ett blått öga efter en match eller en fajt i källaren. De var hans största rivaler, men blev också hans allra bästa vänner genom livet.

Han följde bröderna Chris och Gord till Arizona för att gå på college. Där levde  de tillsammans i ett hus som döptes om till ”Club G”. På dagarna tränade de hårt för att bli bäst på football. På nätterna festade de.

– Vi bjöd över alla snygga tjejer och tog diskmedel som vi sprutade över hela golvet. Sedan sprutade vi det på oss själva och öste vatten över alltsammans. Målet med leken var att lyckas glida på magen från dörr till dörr genom hela huset. Någon var alltid naken och tjejerna gillade när våra underkläder gled av, skriver Rob Gronkowski i sin biografi ”It’s good to be Gronk”

Alla brödernas sparpengar gick till att köpa en stor bubbelpool till ”Club G” i vilken det var en nakenpolicy.

Trots festandet så levererade han verkligen på planen. Han slog skolrekord för en tight end under en match, en säsong och mottagningar, yards och touchdowns.

Det enda svarta molnet på Gronks himmel var en ryggskada han ådrog sig under collegetiden. Det gick så långt att han övervägde att avsluta karriären. Hans pappa hade tecknat en försäkring inför säsongen vilket gjorde att Gronkowski kunde blivit ekonomiskt oberoende.

– Jag kunde pensionera mig och få ut fyra miljoner dollar, skattefritt, vid 19 års ålder. Men det skulle betyda att jag inte fick spela football längre. Jag räknade på det och med fyra procents ränta skulle jag tjäna 160 000 dollar om året utan att ens röra de fyra miljonerna. Men jag ville inte ha de lätta pengarna, jag ville förtjäna dem genom att spela football, skriver Gronkowski i sin bok.

Gronkowski misslyckades med sitt träningsprogram för ryggen och tvingades till operation. Han missade hela sin sista säsong på college, och på grund av skadan värderades han inte lika högt längre, men till slut draftades han alltså av New England.

Det skulle visa sig vara en lyckträff för Patriots.

För även om Gronkowski gick igenom sin tredje ryggoperation ifjol och missade stora delar av säsongen har han visat sig vara extremt värdefull för lagets framgångar. Han har två Super Bowl-titlar, spelat i fyra Pro Bowl och rankas som ligans bästa tight end. Är han frisk i år blir Patriots återigen storfavorit till att ta hem titeln.

Men Rob Gronkowski har även nått en kultstatus i NFL och USA. Hans öppna, sprudlande, glada personlighet tillsammans med alla underliga upptåg har gjort honom älskad – trots att han fått kritik för att ha tagit foton tillsammans med porrskådisen Bibi Jones och sitt vilda festande efter förlusten i Super Bowl 2012.

– Han tar allt till gränsen. Han kommer aldrig att växa upp, säger hans pappa Gordie Gronkowski.

Ett axplock av hans påhitt är en partykryssning med 2000 personer, köra taxi med dold kamera, avbryta en presskonferens i Vita Huset, testa kryddiga kycklingvingar och en musikvideo där de äter sushi från hans kropp. Han verkar med andra ord ställa upp på det mesta...

– Jag vill vara den jag är och alltid varit. Jag tar fram bra positiv energi från människor. Varför ska jag ändra på mig? Det finns ingen anledning att göra det. Jag gillar att ha kul och festa, säger han.

Få idrottsmän kan förmodligen balansera sin idrottsinsats med sitt festande på ett lika bra sätt. Och Gronk hävdar till och med att festandet gör honom till en bättre spelare. Men till denna säsongen har han även lagt om kosten och följer nu den extremt strikta diet som quarterbacken Tom Brady använder sig av.

– Han är en av de mest positiva personer jag träffat och han älskar att ha kul. Det du ser är vad du får, oavsett om han dansar, sjunger, skrattar eller ”spikar” bollen är han alltid ärlig mot sig själv, säger Brady.

Just ”spiken” som Brady talar om har blivit Gronkowskis segergest. Efter de flesta av hans 68 touchdowns i NFL har han dunkat bollen i marken och hashtaggen #gronkspike har trendat på sociala medier.

Frågan är om det blir någon redan natten mot fredag. Då spelar Gronkowski NFL-premiär mot Kansas City.

Frisk, färdigfestad och fokuserad.

Källor: ESPN, It’s Good to be Gronk, Sports Illustrated, NFL.com
