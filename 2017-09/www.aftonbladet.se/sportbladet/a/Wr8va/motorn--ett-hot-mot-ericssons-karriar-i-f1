Motorn – ett hot mot Ericssons karriär i F1?
ANNA ANDERSSON

Förra helgen var Sauber och Marcus Ericsson chanslösa i Belgiens GP, bilen som har en motor från 2016 var inte tillräckligt snabb på rakorna. I helgen väntar nästa höghastighetsbana, i italienska Monza.

– Det är en favorit, med fansen och historiken. Det är en otrolig stämning i slottsparken. Det är häftigt att bara vara där och ännu häftigare att få köra på alla långa rakor, säger Marcus Ericsson till Sportbladet.

– Samtidigt tror jag inte att Monza blir någon rolig helg för oss. Alla andra har uppdaterat sina motorer, samtidigt som vi står kvar i utvecklingen eftersom vi har fjolårets motor.

Det gör att det blir allt svårare för Ericsson att köra in årets första poäng och svensken har inget kontrakt för 2018.

– Resultaten beror lite på hur uppdateringarna slår igenom, ju längre säsongen lider ju svårare blir det för oss med den gamla motorn. Den räcker inte till, säger Marcus Ericsson.

– Jag måste fokusera på att slå min teamkollega, slå honom och fixa till statistiken. När det sedan dyker upp andra oväntade möjligheter ska jag slå andra förare också.
