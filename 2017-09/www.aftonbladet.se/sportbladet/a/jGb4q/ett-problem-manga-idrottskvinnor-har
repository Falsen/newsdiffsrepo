”Ett problem många idrottskvinnor har...”
ANDREAS KÄCK

Sarah Sjöström har varit dominant länge.

Den här sommaren steppade hon upp ytterligare en nivå.

Efter OS i Rio 2016 lade hon till ett extra gympass i veckan för att höja explosiviteten, och med större muskler får hon högre utgångsfart.

Det gav också resultat i långbane-VM i Budapest som resulterade i ett silver, tre guld – och tre världsrekord.

I en intervju med tidningen Women&#x27;s Health minns hon tillbaka på hur allting började. Bland annat är hon tacksam för att hennes föräldrar var ”lagom hårda” under hennes första år.

– Barn måste också få tävla när de är små. Det är så mycket snack om att barn inte ska få räkna poäng och inte tävla för att de tycker att det är jobbigt att förlora. Men man lär sig massor och utvecklas enormt av att förlora och kunna hantera det och komma igen. Och av att vinna och vilja utvecklas ännu mer. Det är de vuxna som inte kan hantera barnens resultat, säger hon apropå debatten om tidiga elitsatsningar.

I intervjun pratar hon också om kroppsideal och vikthetsen som finns i många sporter, inte minst inom simning.

– Det är många som har komplex för att de typ inte har magrutor. Jag tränar 25 timmar i veckan och jag har inga magrutor. Jag har en magruta. Jag äter fruktansvärt mycket mat. Det är ett problem som många idrottskvinnor har, att de äter för lite. Vill man bygga muskler måste man äta mycket bra mat och styrketräna, säger Sarah Sjöström i det nya numret av Women&#x27;s Health, som släpps i dag onsdag.
