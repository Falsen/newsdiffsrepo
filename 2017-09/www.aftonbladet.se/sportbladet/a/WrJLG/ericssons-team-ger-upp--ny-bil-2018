Ericssons team ger upp – ny bil 2018
ANNA ANDERSSON

Sauber ligger sist i VM, till och med McLaren har dubbelt så många poäng som Marcus Ericssons team och det lär knappast bli några nya poäng i helgen. Under träningarna inför helgens deltävling på Monza låg Saubers båda förare som väntat i botten av fältet, samtidigt som Mercedes förare Lewis Hamilton och Valtteri Bottas toppade en träning var.

Sauber ligger närmare fyra sekunder efter täten under ett varv på höghastighetsbanan i Italien.

– Möjligen kan vi göra någonting i Malaysia, på Suzuka eller i Singapore om allt går vår väg, säger Marcus Ericsson.

Hans nya teamchef Frederic Vasseur meddelar att teamet gett upp säsongen och flyttat fokus till 2018.

– Det blir en liten, mindre uppdatering till Singapore, annars ingenting, säger teamchefen till motorsporttotal.

I år kör teamet med en motor från 2016 och det gör att man förlorar ungefär 20 km/timmen på rakorna och att man under normala omständigheter inte kan hänga på någon av sina konkurrenter. Stallchefen meddelar att man istället kommer med en helt ny bil till nästa säsong och den ansvarar Jörg Zander för, den mycket erfarne teknikchefen kom till teamet så sent att han inte hann påverka årets bil.

– Bilen för 2017 är inte Jörgs, säger Vasseur.

– Vi måste börja om från början.

Bland annat kommer man att inleda ett närmare samarbete med motorleverantören Ferrari och enligt motorsporttotal ska teamet anställa runt ytterligare 100 personer.

– Det är svårt att sätta mål, men vi måste stänga igen luckan till teamen framför, säger fransmannen.

– Det kommer också att vara svårt att ta oss upp i mittfältet, det är ett stort steg och det blir inga större regeländringar till 2018.

Vilka förare som ska köra för stallet är inte klart än, varken Ericsson eller Pascal Wehrlein har kontrakt, men det lutar åt att minst en av förarna stöttas av motorleverantören Ferrari.
