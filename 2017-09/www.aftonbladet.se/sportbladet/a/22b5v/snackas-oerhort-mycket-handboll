”Snackas oerhört mycket handboll”
JOHAN FLINCK

IFK Ystad åkte ur handbollsligan i våras och ersattes av OV Helsingborg.

Nej, inte ett skånelag till, tänkte nog stora delar av handbolls-Sverige om att den skånska dominansen med fem lag i ligan bibehölls.

Dessutom har OV Helsingborg varit uppe och vänt i högsta divisionen två gånger om på 2000-talet (2007/08 och 2009/10) men åkt ur direkt.

Men den här gången har man gått upp för att stanna – med en stabil ekonomi i ryggen.

OV Helsingborg hade förra säsongen en omsättning på 11,5 miljoner – i allsvenskan. Bara sex klubbar har en högre omsättning – i handbollsligan (enligt Sportbladets ekonomiska granskning från december och som gäller räkenskapsåret 2015/16). OV:s omsättning kommer dessutom att höjas något den här säsongen.

– Vi gjorde också ett plusresultat förra säsongen och har ett positvt eget kapital, säger klubbdirektören Engblom inför kvällens premiär hemma mot Lugi.

Av de tio klubbar som tagit klivet upp under 2010-talet har egentligen inget etablerat sig på allvar, även om Ricoh får sägas vara på god väg att göra det och kanske Aranäs om de håller sig kvar något år till.

Organisatoriskt står man sig också väl med elva anställda på kansliet, vilket kan jämföras med två-tre i vissa ligaklubbar. Dessutom spelar man i en modern arena.

Helsingborg är förmodligen den nykomling som varit bäst rustad sedan IFK Kristianstad tog klivet upp 2009.

Därför välkomnas man också upp på många håll.

– Jag hör bara positiv respons om att det är just OV Helsingborg som gått upp.

Varför?

– Vi har arenan och kan efterleva elitlicensens krav på ekonomin och arrangemang. Vi är en välmående förening. Men det är klart att ingen går ju fram till mig och säger att det för jävligt att vi gått upp, haha.

Men trots att man har en förhållandevis stark ekonomi att stå på har Helsingborg inte svävat iväg i värvningarna.

– Vi har inte riskerat något men jag tycker ändå att vi har jävligt intressanta nyförvärv. Vi har en relativt bred trupp och har inte omsatt så många spelare. Det är en viktig faktor, säger Engblom.

Vad en yngre generation kanske inte har koll på är att Helsingborg är en klassisk handsbollsstad. En gång i tiden fanns det fem klubbar i stan. På 1960-talet tog Vikingarna och Göta tre SM-guld. I slutet av 1970-talet var Olympia hetast i stan när man värvade danska storstjärnor med hjälp av bingopengar innan Vikingarna tog över igen blev svenska mästare 1981.

– Bakom Kristianstad är Helsingborg den skånska stad med flest SM-guld, säger Engblom.

– Det snackas oerhört mycket handboll på stan nu. Framför allt nämns OV Helsingborg som förening väldigt positivt.

I kväll spelar man premiär i toppmoderna Helsingborgs Arena, som man valt att flytta in i efter att spelat hela förra säsongen i gamla Idrottens Hus, mot Lugi.

* 19.00: OV  Helsingborg–Lugi, C MORE STREAM
