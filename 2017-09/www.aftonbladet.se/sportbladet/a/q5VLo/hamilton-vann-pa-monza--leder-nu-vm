Hamilton vann på Monza – leder nu VM
ANNA ANDERSSON

Lewis Hamilton tog som väntat starten efter sin pole position och kunde köra till sig en lucka. Bakom honom körde Valtteri Bottas smart och klättrade upp på andra plats redan på det andra varvet.

– Jag hade lite dåligt grepp i starten, den var lite svår, säger Lewis Hamilton.

– Men sedan var bilen fantastisk. Det var en dröm att köra den.

Mercedes båda förare kontrollerade sedan loppet, Hamilton vann Italiens GP och tog också över ledningen i VM. Valtteri Bottas slutade tvåa före Ferraris Sebastian Vettel som var trea. Daniel Ricciardo, Red Bull var fyra.

– Det var lite underhållande i början av loppet, det var en svår start och det tog ett tag innan jag vågade lita på bilen. Tyvärr hade vi inte samma pace som de längst fram, säger Sebastian Vettel när han står på prispallen efter loppet.

Men trots att han fick stryk med ungefär en halv minut så är han positiv inför deltävlingen i Singapore om två veckor.

– Även om det var svårt i dag vet jag att vi har en mycket bra bil och att vi kommer att avsluta säsongen starkt, säger Vettel som nu har tre poäng upp till Hamilton i kampen om VM.

Marcus Ericsson inledde Italiens GP från plats elva, men efter sex varv hade svensken rasat ner i fältet. Precis som väntat hade Sauber, som kör med fjolårets motor, mycket svårt att attackera.

– Det var ingen bra dag för mig. De var kul det första varvet när jag fick fajtas lite med andra förare, men när racet satte sig hade jag inte mycket att säga till om, säger Marcus Ericsson till Viasat Motor.

– Jag vet inte om bilen fick någon skada under de första varven, den kändes konstig, jag hade ingen bra fart och det var ingen bra känsla i mina grejer heller. Det var ett långt och tufft race.

Ericsson blev omkörd och frånåkt  av sin teamkollega Pascal Wehrlein, ett par varv före mål tvingades svensken bryta loppet.

⁠ Se fler höjdpunkter på viasatsport.se och matcherna i sin helhet på Viaplay.
