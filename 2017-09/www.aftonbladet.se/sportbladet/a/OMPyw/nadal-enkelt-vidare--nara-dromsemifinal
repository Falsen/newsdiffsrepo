Nadal enkelt vidare – men ingen ’drömsemi’
ANDREAS KÄCK

Världsettan Rafael Nadal fortsätter att imponera i US Open.

Kvartsfinalen mot ryske sensationen Andrej Rublev förvandlades till en skrattmatch; Nadal bröt tonåringens serve direkt och satte tonen för var som till slut blev en promenadseger.

Han vann till slut med 6-1, 6-2, 6–2 och är således vidare till semifinal.

– Alla segrar ger självförtroende. Jag hoppas kunna fortsätta på den inslagna vägen, men jag vet att det kommer bli tuffare i semifinalen, säger Nadal i Eurosport.

Ja, för nu väntar Juan Martin Del Potro som imponerade stort och slog ut Roger Federer i kvartsfinalen som avgjordes tidigt svensk torsdagsmorgon.

Argentinaren kunde med stort sydamerikanskt stöd på läktarna plöja ner Roger Federer i en riktig rysare som slutade i siffrorna 5-7, 6-3, 6-7, 4-6.

Del Potro vann sina tre första matcher i raka set och svarade sedan för en monstruös vändning mot Dominic Thiem i åttondelsfinalen.

Semifinalen mellan Nadal och del Potro spelas på fredag.

På damsidan är amerikanskan Coco Vandeweghe, 25, vidare till semifinal efter seger mot världsettan Karolina Pliskova. Resultatet innebär också att spanjorskan Garbine Muguruza – som åkte ut i åttondelsfinal – blir ny världsetta på måndag.
