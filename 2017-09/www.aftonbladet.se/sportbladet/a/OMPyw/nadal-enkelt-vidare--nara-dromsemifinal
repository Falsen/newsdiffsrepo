Nadal enkelt vidare – nära ’drömsemifinal’
ANDREAS KÄCK

Världsettan Rafael Nadal fortsätter att imponera i US Open.

Kvartsfinalen mot ryske sensationen Andrej Rublev förvandlades till en skrattmatch; Nadal bröt tonåringens serve direkt och satte tonen för var som till slut blev en promenadseger.

Han vann till slut med 6-1, 6-2, 6–2 och är således vidare till semifinal.

– Alla segrar ger självförtroende. Jag hoppas kunna fortsätta på den inslagna vägen, men jag vet att det kommer bli tuffare i semifinalen, säger Nadal i Eurosport.

Ja, för där väntar antingen Juan Martin Del Potro – eller Roger Federer.

Skulle Federer gå vidare ställs han mot Nadal för 38:e gången – men också för allra första gången i US Open.

De bittra rivalerna har nämligen – smått ofattbart nog – aldrig tidigare dragit vapen i just Flushing Meadows, där årets sista grand slam avgörs.

Federer vann sina två första matcher i fem set men har därefter har en desto enklare resa till kvartsfinal och vunnit i tre raka set mot Feliciano Lopez och Philipp Kohlschreiber.

Del Potro vann sina tre första matcher i raka set och svarade sedan för en monstruös vändning mot Dominic Thiem i åttondelsfinalen.

Kvartsfinalen mellan Federer och Del Potro börjar klockan 02.30 i natt.

På damsidan är amerikanskan Coco Vandeweghe, 25, vidare till semifinal efter seger mot världsettan Karolina Pliskova. Resultatet innebär också att spanjorskan Garbine Muguruza – som åkte ut i åttondelsfinal – blir ny världsetta på måndag.
