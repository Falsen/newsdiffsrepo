”Hade varit väldigt fint att köra ett sista VM med Johaug”
SIMON SJÖSTRAND

Marit Björgen, 37, är en världens främsta längdåkare genom tiderna. Norskan har kört in sex OS-guld och och 18 VM-guld, men den numera 37-åriga småbarnsmamman har varit hemlighetsfull om framtiden.

Det stora målet är OS i Sydkorea i februari, men i en intervju med Dagbladet berättar hon att hon är öppen för allt – och att hon kan tänka sig att förlänga karriären.

Inte minst för dopningsavstängda Therese Johaugs skull.

– Det hade varit väldigt fint att få köra ett sista VM med henne, men det är mycket som krävs innan vi är där, säger Björgen och syftar på VM i österrikiska Seefeld i februari 2019.

Therese Johaug får börja tävla igen i april 2018.

– Jag håller alla dörrar öppna, men det är något som får värderas efter säsongen. Vi (Björgen och Johaug) har inte pratat något om VM och jag kan inte titta så långt fram redan nu. Det krävs mycket jobb för att tillhöra världstoppen, jag får se om jag är lika motiverad nästa säsong, säger Björgen.

Hon blev mamma till sonen Marius i december 2015 och missade nästan hela säsongen 2016–2017 på grund av skada, men var tillbaka i kanonslag till VM i Lahtis tidigare i år.

Det norska längdlandslaget befinner sig just nu på träningsläger i Italien och Björgen tycks ha konserverat formen.

– Jag ligger absolut mycket bättre till än i fjol. Sen får vi se om det är bra nog. Jag var skadad i fjol och har tränat mycket bättre nu, säger hon.

I Italien har landslagstjejerna också fått träffa Therese Johaug, som befann sig på samma plats i helgen.

Björgens första möte med väninnan sedan dopningsdomen på 18 månader blev officiell.

– Det var fint att träffa Therese och snacka med henne, ge henne en stor kram. Jag tror att även hon uppskattade att få snacka lite. Det är konstigt att vara på samma plats men att inte få träna tillsammans, säger Björgen.

– Vi kan i alla fall träffas. Vi har pratat lite på telefon innan vi träffades här, och jag är imponerad över hur hon hanterar allt.
