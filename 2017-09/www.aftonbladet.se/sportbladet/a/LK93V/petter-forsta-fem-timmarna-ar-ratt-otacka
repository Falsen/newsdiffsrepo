Petter: ”Första fem timmarna är rätt otäcka”
ERIK KARLSSON

När CNN listade några av världens tuffaste idrottsliga utmaningar vände man blickarna mot Stockholms skärgård och Swimrun-tävlingen Ö till Ö.

Och det är lätt att förstå.

Tävlingsparen ska ta sig från starten i Sandhamn till målet i Utö genom att springa 65 kilometer och simma 10 kilometer i öppet vatten. Totalt ska man ta sig över 26 öar och göra 50 byten mellan löpning och simning.

En av de som ska genomföra kraftprovet, som också räknas som VM i Swimrun, är artisten Petter Askergren.

– Vi (Petter och tävlingspartnern Håkan Wogenius) är amatörer, vi gör det här för att vi ska ta oss till mål och då pratar vi tolv timmar ungefär. Eliten gör det på åtta timmar, säger han.

Det är fjärde gången du gör det här, varför utsätter man sig för det?

– För att det är den ballaste sportupplevelsen jag någonsin har gjort. Det är ett riktigt äventyr. Jag fascineras över hur kroppen förvandlas under dagen. Första fem timmarna är rätt otäcka men sedan vänjer sig kroppen och då blir det behagligt.

Som om in distansen vore tuff nog ser vädret ut att göra det än värre. Regnet ska enligt prognoserna ösa ner och vindarna nå 10–15 meter per sekund.

– Blir det som SMHI säger kommer det att bli rock n’ roll. Det kommer bli riktigt tuff simning och starka strömmar.

Du är aldrig rädd?

– Nej skulle det vara lite ”sketchy” kommer de dra om banan innan start. Det är inget kul att vara ute i fjärdarna när det blåser 15 sekundmeter. Men man lär sig simma i stökigt vatten, jag tror till och med att vi kommer ha en fördel i det här vädret.

✓ Sportbladet sänder tävlingen i sin helhet med start klockan 05,45 på måndag morgon.
