Discovery om tv-bråket: ”Inget avtal i sikte”
MATTIAS KARLSSON

4,5 miljoner svenskar riskerar att bli blåsta på Sveriges VM-kvalmatch i fotboll mot Vitryssland på söndag.

Distributionsavtalet mellan Discovery Networks Sweden och ComHem/Boxer går ut vid midnatt den 31 augusti, alltså bara någon timme efter Sveriges match mot Bulgarien.

Discovery har bland annat Kanal 5 och Kanal 9 som sänder herrarnas VM-kval i fotboll, och i koncernen finns också sportkanalen Eurosport som just nu bland annat sänder pågående US Open i tennis.

Konflikten har varit infekterad mellan de båda parterna.

– Allt ComHem/Boxer har sysslat med de senaste två månaderna är att taktiskt fördröja saker och att i media låtsas vara intresserade av stora sportsändningar och underhållningsprogram. Men i de faktiska förhandlingarna sätter de inte samma värde på det innehållet, säger Henriette Zeuchner i ett pressmeddelande.

– ComHem/Boxer bestämde deadline för den här förhandlingen redan i november förra året. I juli informerade de sina investerare och ägare om möjligheten för en konflikt med Discovery, sedan dess har inte mycket hänt från deras sida.

De officiella uttalandena från Discovery är en hård attack på motpartnern.

– I måndags skickade vi ett nytt erbjudande till ComHem/Boxer. Och nu, bara timmar innan avtalet löper ut, är allt de kommer tillbaka till oss med i princip bara en önskan om ännu en ny förlängning av förhandlingsperioden, och de kräver bestämt att betala oss mycket mindre än de gör i dag, säger Henriette Zeuchner.

– Den ökning som vi ber ComHem/Boxer om motsvarar priset på en kopp kaffe per hushåll och år. ComHem/Boxer kontrollerar över 50 procent av den svenska tv-marknaden, just nu använder de sin fulla kraft på marknaden – och sin grindvaktsroll mellan våra program och tv-tittarna – för att diktera villkoren för ett avtal.

– Det är direkt oanständigt.

Enligt ComHem/Boxer finns det ändå hopp om att tvisten snart är löst.

– Vi håller på att förhandla, jag är inte i det rummet och det verkar som att Henriette heller inte är det. Vår förhoppning är att det löser sig under dagen, men vi har bett Discovery om en förlängning av avtalet till på måndag så att vi kan förhandla över helgen. Då kan våra kunder fortsätta se kanalernas program över helgen, säger Fredrik Hallstan, presschef för Com Hem/Boxer.

I början av juni var Discovery oense om ett nytt distributionsavtal med Telia.

Länge såg det ut som att samtliga Telia-kunder skulle blåsas på den högintressanta VM-kvalmatchen mellan Sverige och Frankrike, men i sista stund kom de båda bolagen överens.

✓Se Sveriges matcher på Kanal 5 – och hela VM-kvalet på Eurosport Player
