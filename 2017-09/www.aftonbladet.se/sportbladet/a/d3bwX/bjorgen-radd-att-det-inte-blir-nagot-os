Björgen: ”Rädd att det inte blir något OS”
ERIK KARLSSON

I morgon har SOK ett möte med verksamhetschef Peter Reinebo och den olympiska kommitténs sportchefer. På dagordningen finns oron bland aktiva och förbund efter att Nordkorea nu provspräng en vätebomb.

– Det är vanligt att det sker ett antal incidenter. Det finns större och mindre incidenter, den här är större, men det är ett normalt mönster. I praktiken är inget förändrat vad gäller säkerhetsläget i Sydkorea, sa Reinebo till Sportbladet igår.

Men att det finns en oro bland aktiva och ledare är det ingen tvekan om. Rikard Grönborg kallade det ”otäckt” och Ida Ingemarsdotter ”olyckligt”.

När Norges skiddrottning Marit Björgen mötte pressen i italienska Livigno gick hon så långt att hon fruktade för hela arrangemanget.

– Det är skrämmande, säger hon till NRK och fortsätter:

– Jag är mer rädd för att det inte blir ett OS. Jag tror att åker vi till OS så kommer det vara säkert. Jag tror inte att de skickar dit oss om det är oroligt. Rädslan är mer om det blir ett OS eller inte.

Hon försöker samtidigt se på situationen med galghumor:

– Jag hoppas att raketerna går över oss.

Landslagskollegan Astrid Jacobsen är inne på samma spår när hon pratar med VG.

– Om Nordkorea vill gå ut i krig under OS kan de göra det, det är inget tvivel om det. Då är nog hela idrottsvärlden utraderad – om det går så illa.

– Men jag tror inte man vill genomföra ett OS på liv och död.
