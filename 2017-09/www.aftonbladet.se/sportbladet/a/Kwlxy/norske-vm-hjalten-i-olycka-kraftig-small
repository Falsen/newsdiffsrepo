Norske VM-hjälten i olycka: ”Kraftig smäll”
SIMON SJÖSTRAND

Petter Northug och Martin Johnsrud Sundby brukar sno de flesta rubrikerna när det gäller norsk längdskidåkning på herrsidan. Men även Didrik Tönseth har skämt bort Norge med medaljer de senaste åren, bland annat med två VM-guld i stafett.

På måndagskvällen var han illa ute.

Det norska längdlandslaget befinner sig på höjdträningsläger i italienska Livigno, där Tönseth ramlade under ett pass på rullskidor och drabbades av en hjärnskakning.

– Jag fick en sten i hjulet i ganska hög fart. Jag fick en kraftig smäll i huvudet, men hjälmen räddade mig, säger Tönseth till Adresseavisen.
