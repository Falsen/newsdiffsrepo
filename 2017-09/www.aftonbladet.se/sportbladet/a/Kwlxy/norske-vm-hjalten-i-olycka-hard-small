Norske VM-hjälten i olycka: ”Hård smäll”
SIMON SJÖSTRAND

Petter Northug, 31, och Martin Johnsrud Sundby, 32, brukar sno de flesta rubrikerna när det handlar om norsk längdskidåkning på herrsidan. Men även Didrik Tönseth, 26, har skämt bort det norska folket med medaljer de senaste åren, bland annat med två VM-guld i stafett.

På måndagskvällen var han illa ute.

Det norska längdlandslaget befinner sig på höjdträningsläger i italienska Livigno, där Tönseth kraschade under ett pass på rullskidor och drabbades av en hjärnskakning.

– Jag fick en sten i hjulet i ganska hög fart. Jag fick en kraftig smäll i huvudet, men hjälmen räddade mig, säger Tönseth till Adresseavisen.

– Han bevakas av det medicinska teamet och det görs fortlöpande analyser om när han kan återuppta träningen, säger presschefen Gro Eide.

Samtidigt understryker den norska landslagsläkaren Öystein Andersen att Tönseth ”är vid gott mod”.

26-åringen ingick i det stafettlag som tog VM-guld i Falun 2015 och i Lahtis 2016.
