Rossi bröt benet – har opererats
ANNA ANDERSSON

38-årige Valentino Rossi är med i kampen om VM-titeln i motoGP, men återigen har han kraschat under träning. Under ett enduropass hemma i Italien föll han så illa att han bröt höger vadben och skenben.

Han opererades natten till fredag av läkaren Raffaele Pascarella.– Operationen gick bra, hälsar Rossi.– Det kändes bra när jag vaknade i morse.

Olyckan inträffade den 31 augusti, exakt 20 år efter det att Rossi vunnit sin första VM-titel 125 cc. 38 åringen har sedan vunnit ytterligare åtta titlar och i Storbritannien körde han sitt 300:e motoGP-lopp.

– Jag är hemskt ledsen över den här olyckan, säger Rossi som bröt höger skenben första gången 2010 och den gången tog det sex veckor innan han var tillbaka.

– Jag vill helt enkelt tillbaka på min motorcykel så snart som möjligt . Jag kommer att göra allt för att det ska ske så snart som möjligt.

Men drömmen om en tionde VM-titel lär han behöva skjuta på framtiden. När sex deltävlingar återstår ligger han fyra i VM, nästa tävling avgörs i Misano om en vecka och det är ännu oklart när Rossi kan tävla igen.

– Jag tror att han behöver ta en paus på mellan 30 och 40 dagar, säger läkaren Raffaele Pascarella under en presskonferens.

– Sedan får vi gemensamt fundera ut hur vi går vidare.

Det skulle betyda att han missar tävlingarna minst två deltävlingar, Misano och Aragon. Säsongen avslutas i spanska Valencia om tio veckor.
