Federer vidare efter rysare
PER BJURMAN

Inledningsvis såg det ut som att den 36-årige publikfavoriten från Basel skulle få en betydligt enklare resa under torsdagens framträdande i väldiga Arthur Ashe Stadium i Queens än i den oväntat tuffa öppningsmatchen mot unge amerikanen Frances Tiafo för ett par dygn sedan.

Federer vann enkelt med 6-1 i första set – bland annat med hjälp av en uppsättning stoppbollar så snygga och retfulla att motståndaren Mikhail Youzhny måste ha blivit direkt provocerad – och tycktes ha matchen under kontroll.

Men sedan tappade han överraskande sitt spel och förlorade två raka, inklusive i tiebreak i andra.

– Ja, där kändes det inte så bra. Jag måste hitta ett sätt att vinna tiebreak, för går jag upp i 2-0-ledning i det läget blir det en annan match, säger schweizaren när han möter media efteråt.

– Men jag kom av mig, benen fungerade inte som de skulle och samtidigt började Mikhail spela väldigt bra.

Världsstjärnan – som i onsdags såg till att stärka sin popularitet i New York ytterligare genom att förlägga ett träningspass i Central Park – borrade dock ner huvudet och krigade sig till de två följande seten.

Därmed fortsätter jakten på årets tredje Grand Slam-triumf, efter segrar i Australien och Wimbledon (Franska öppna stod han över).

Men efter de två pärser som inlett US Open undrar omvärlden om han verkligen kommer orka med en sådan bedrift.

Detta är första gången under karriären Federer inlett en major-turnering med två raka femsetare.

– Ja, det är ju kanske inte idealt, jag är lite tröttare inför tredje omgången än jag brukar vara och hade hellre vunnit i tre eller fyra set idag, tillstår han.

– Men på grund av min krånglande rygg har förberedelserna inte varit de bästa inför den här turneringen, så jag visste att det skulle gå trögt i de inledande matcherna. Nu har jag mig tagit mig igenom dem, är väldigt glad för det och känner mig övertygad om att jag framöver kommer börja spela min bästa tennis.

Setsiffrorna skrevs till slut till 6-1, 6-7, 4-6, 6-4, 6-2.

I nästa omgång ställs Federer mot spanjoren Feliciano Lopez, rankad 31 i världen.
