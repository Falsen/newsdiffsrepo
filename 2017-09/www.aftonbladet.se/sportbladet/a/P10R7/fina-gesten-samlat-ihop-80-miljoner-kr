Fina gesten: Samlat ihop 80 miljoner kr
ANDREAS KÄCK

Runt 30 procent av Houston-området står under vatten efter monsterstormen Harvey och över 20 människor har dött till följd av ovädret.

– Jag har jobbat med det här i 30 år, men aldrig sett någon mer förödande naturkatastrof, säger David Owings från Houstonpolisens dykteam.

En av många som har agerat är NFL-stjärnan JJ Watt.

Houston Texans defensive end har startat en fond för att samla ihop pengar och förutom sina egna donationer har han nu fått hjälp av tv-profilen Ellen DeGeneres som tillsammans med Walmart donerat en miljon dollar.

”När Texas behöver honom så är JJ Watt där. Jag ser det som en stor ära att få hjälpa till i hans arbete med hjälp av denna fantastiska gåva från Walmart”, skriver DeGeneres på twitter.

”Det här är helt fantastiskt. Tack Ellen!”, svarar Watt.

På torsdagseftermiddagen, svensk tid, hade hans fond nått 10 miljoner dollar, alltså cirka 80 miljoner kronor.

”Vi började i söndags och satte ett mål på 200 000 dollar. Nu har vi passerat 10 miljoner. Vi får se hur mycket vi drar in, men oavsett så vill jag uttrycka min tacksamhet till alla som har bidragit. Kändisar, artister, idrottare, barn som sålt lemonad på gatan, folk som hjälpt till att sprida ordet … ord kan inte beskriva min tacksamhet. Houston, vi tänker på er, säger JJ Watt.

Han är inte den ende idrottaren som har agerat.

Exempelvis har golfstjärnan Stacy Lewis nu lovat att skänka 100 procent av sina prispengar i den här veckans LPGA-tävling Portland Classic till staden Houston och dess offer.

Lewis föddes i Ohio men har bott i Houston sedan hon var elva år gammal.
