Slopade Idol – för att sörja bortgångne lagkamraten
JONAS GUSTAVSSON

Det var för ett par veckor sedan som innebandy-Sverige överraskades.

Anton Eriksson, SSL-back i Pixbo, dök upp i teverutan i Idol, gjorde en imponerande audition och fick en guldbiljett.

Igår sändes första avsnittet av slutaudition, men då fanns inte Anton Eriksson med.

Det berodde på att programmet spelades in i maj, precis efter att lagkamraten Mikael Harrysson drabbats av hjärtstillestånd under en träning och mist livet.

En händelse som chockade innebandy-Sverige, Pixbo och Anton Eriksson.

­– Jag var inte kapabel att åka till Stockholm och uppträda då. När jag fick veta att programmet skulle spelas in samma vecka som Harry skulle begravas så var det inte ens ett alternativ att åka dit, berättar han.

– Jag var inte på jobbet den veckan... och jag varken ville stå inför massa kameror eller kände att jag skulle kunna göra mig själv rättvisa. Jag var inte redo för det. Livet kom emellan.

Vad sa Idol?

– De förstod mig helt och sa att jag var välkommen tillbaka i framtiden.

Händelsen med Mikael Harrysson har påverkat Anton Eriksson mycket.

– Jag har aldrig tänkt på hur jag skulle reagera om något sådant skulle inträffa. När det väl  hände så gick allt så fort men ändå så långsamt. Vi fick ganska snabbt besked om att vi förlorat honom och de första dagarna var man i chock. Det påverkade mig på ett sätt som jag inte trodde och jag lärde mig mycket om mig själv.

För att hedra Mikael Harrysson så spelar Pixbos dam- och herrlag i år med en 55-symbol på tröjorna.

Nummer 55 pensioneras dessutom i Pixbo.

– Vi kommer ha en tröja 55 med oss på alla matcherna den här säsongen för att Harry ska kunna vara närvarande, det känns väldigt bra, säger Anton.

Idol då?

Jo, Anton Eriksson utesluter inte att han söker igen i framtiden.

– Jag har inte ångrat en sekund att jag hoppade av nu, sedan får vi se om framtiden. Jag har ingen aning. Jag bevisade för mig själv vad jag kan och jag gjorde bra ifrån mig. Vem vet, jag kanske dyker upp nästa år igen, säger han.

­– Men jag tycker inte att det är lika kul att sjunga och spela gitarr som det är att spela innebandy. Så länge kroppen håller får jag svårt att slita mig från innebandyhallarna.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
