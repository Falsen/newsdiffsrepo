Bahta: Jag tvekade aldrig att säga ja
MATS WENNERHOLM

Meraf Bahta var den enda svensk som lyckades få mer än godkänt här i Bryssel med sin femteplats och personliga rekord 4:00.59 på 1500 meter.

Ändå var hon lite besviken.

– Ja, jag gör ett väldigt bra lopp, men som vanligt hamnar jag lite långt efter i början. Problemet är fortfarande det taktiska, men jag känner mig stark och sista biten trodde jag att jag skulle bli trea. Det var synd. Jag hade behövt lite mera tryck.

Meraf Bahta var tillbaka på hotellet vid 23-tiden här i Bryssel och sedan väntade tidig uppstigning för att hinna med flyget till Stockholm och Finnkampen.

Klockan 17.35 lördag eftermiddag står hon på startlinjen på 800 meter, där hon ska springa hem viktiga poäng till Sverige, nu då Lovisa Lindh är skadad.

Sedan avslutar hon med 10 000 meter på söndag.

En liten nätt avslutning på säsongen på en distans hon kommer vinna utan problem och där hon satte svenskt rekord med 31:13.06 i det enda lopp hon gjort på distansen i år. Det var redan i maj i amerikanska Stanford.

Meraf Bahta blev svensk medborgare först i december 2013 och gjorde sin första Finnkamp året efter.

Innan dess var det nästan ett okänt begrepp för henne.

– Men det är som är så roligt med Finnkampen är att du tävlar för laget. Jag tycker verkligen att det är både kul och speciellt.

Valde du grenar själv?

– Ja, jag fick välja och tyckte det passade bra med 800 på lördagen och 10 000 dagen efter. Jag känner mig stark i kroppen. Det ska inte vara några som helst problem.

Meraf Bahta dubblerade även i fjol då hon sprang både 5000 och 10 000 meter i Tammerfors.

Hon vann båda loppen den gången.
