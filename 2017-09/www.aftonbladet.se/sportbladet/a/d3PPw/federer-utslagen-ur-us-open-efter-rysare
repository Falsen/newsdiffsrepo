Federer utslagen ur US Open efter rysare
PER BJURMAN

Tidigare under onsdagen gjorde Rafael Nadal sin plikt genom att tämligen enkelt slå ryssen Andrej Rublev i tre raka set (6-1, 6-2, 6-2).

Därmed är han klar för semifinal.

I den var det meningen att han skulle få gå upp mot Roger Federer – och förgylla årets US Open med en riktig klassiker.

Men det blir det alltså inget med.

Den schweiziske legendaren förlorade sin nattmangling i en sjövild Arthur Ashe Stadium mot Juan Martin del Potro med siffrorna 5-7, 6-3, 6-7, 4-6.

– Jag spelade den bästa matchen i turneringen, jag gjorde allt bra. Mina servrar och min forehand. Vi spelade båda en bra match men jag förtjänade att vinna tillslut, sa del Potro i Eurosport.

Matchen avgjordes, kändes det som, under den gastkramande upplösningen av tredje set. Federer hade flera setbollar i tiebreak, men gladiatorn från Buenos Aires – framburen av våldsamt passionerade fans på läktarna – vände och skaffade sig 2-1-ledning.

Sedan vann han alltså fjärde – efter att strax före midnatt, lokal tid, ha satt in matchbollen och ställs mot Rafael Nadal i semifinalen som spelas på fredag.

– Med den här fantastiska publiken kan vad som helst hända, sa del Potro om sitt kommande motstånd.

⁠

Damturneringen har utvecklats till en renodlat amerikansk affär.

För första gången sedan 1981 är samtliga spelare i US Open-semin – som avgörs kommande natt – från värdnationen.

Venus Williams möter Sloane Stephens och Coco Vandeweghe går upp mot Madison Keys.
