Svensken helt slut – efter klassloppet
ANDREAS KÄCK

Tobias Ludvigsson är ensam svensk i Vueltan.

I tisdagens 16:e etapp – ett tempolopp över 40 kilometer – visade han upp sig själv från sin allra bästa sida.

Han hade räknat med en medelhastighet på 48 km/h men det blev mer än så. Ludvigsson gick i mål som ledare på tiden 48:07,71 – med ett snitt på 50,1 km/h.

– När jag granskade banan i går föreslog min mekaniker att jag skulle köra med en 58-kedja bak för man kan spara energi på att köra lugnt på lätta partier. Det var ett bra beslut. Sen hade jag bra ben, säger Ludvigsson, som var helt slut efter målgång.

Där och då ledde han med 23 sekunders marginal.

Det såg ut att kunna räcka till Sveriges tredje etappseger i Vueltans historia (efter Sven-Åke Nilsson 1982 och Fredrik Kessiakoff 2012) men Ludvigsson fick till slut se sig slagen av Chris Froome, Wilco Kelderman, Vincenzo Nibali, Ilnur Zakarin och Alberto Contador.

Men han hyllas stort för insatsen, som alltså räckte till en sjätte plats.

– Häftigt kört av Tobias Ludvigsson. Det här är den bästa etappen han gjort den här säsongen. Att få till det här är inget annat än imponerande, säger Eurosports expert Anders Adamsson.
