Hamilton buades ut: ”Jag njuter”
ANNA ANDERSSON

Mercedes förare tog ledningen redan i starten av F1-loppet och den släppte han aldrig. Han dominerade Italiens GP från den första till den sista metern och var 36 sekunder före Ferraris främsta utmanare, Sebastian Vettel.

– Mercedes motor är bättre än Ferraris motor, det avgjorde, säger Hamilton efter loppet.

– Redan från början var det klart att vi skulle vara de elaka, hade vi inte varit det hade Ferrari vunnit loppet. Ibland njuter jag av att vara den elaka.

Segern gjorde att han tog över ledningen i VM eftersom teamkollegan Valtteri Bottas körde in som tvåa och Vettel slutade trea.

– Vi var inte lika snabba som Mercedes i dag, men ser man till min startposition så var det ett bra resultat, säger Vettel som startade från ruta sex.

– De banorna som kommer nu bör vara bättre för oss.

Han syftar på VM-deltävlingarna i Singapore, Malaysia och Japan.

– Det är absolut inte lika viktigt att leda mästerskapet som att vinna det, säger Vettel som vunnit fyra VM.

– Det är den placering du har efter det sista loppet som räknas. Vi vet var vi vill vara och vad vi vill uppnå.

För Marcus Ericsson var helgen tung. Han låg långt bak och fick till slut bryta loppet.

– Vi visste att det skulle vara en svår bana för oss och jag fick någon skada på bilen redan under inledningen av loppet, säger svensken.

– Det var svårt att köra bilen och det var inte mitt bästa lopp. Vi måste fokusera och komma tillbaka ännu starkare i Singapore om två veckor.
