Svenskt rekord av Perseus Karlström – rasar mot SVT
EMELIE FREDRIKSSON

Familjen Karlström hade en riktigt succéstart på Finnkampen. I den separata gånglandskampen gick mamma Siv hem ett veteranvärldsrekord på fem kilometer och sonen Perseus ville inte vara sämre.

Han svarade med att slå Stefan Johanssons 22 år gamla svenska rekord, 39,02, när han gick in på 38.57,45.

– Jag är sjukt nöjd! Jag har varit efter det här rekordet ett tag men man måste få ett bra tillfälle också. Nu visade jag att VM inte bara var tomma ord, jag körde på lite för hårt inför VM och jag visste att formen fanns där.

Men tv-tittarna fick inte ta del av rekordet. SVT:s sändning började 15,45, precis samtidigt som Perseus Karlström stod och gjorde segerintervjuer.

– Det är riktigt dåligt, visst gången är inte med i friidrotten i Svreige. Men Yle sänder* säkert så jag förstår inte varför Sverige inte kan göra detsamma. Det är otroligt bra publicitet så det är tråkigt, riktigt tråkigt.

Tobias Alsing, SVT:s projektledare för Finnkampen, har förståelse för att Karlström är besviken. Han svarar att SVT inte sände tävlingen eftersom gånglandskamperna inte ingår i Finnkampen utan avgörs utanför ordinarie landskamp.

”Det är klart att Perseus är besviken att hans rekordlopp inte sändes. Det har jag full förståelse för. Vi visade dock bilder från loppet i början av sändningen och berättade om hans rekord”, skriver Tobias Alsing i ett mejl till Sportbladet.

*Fotnot: Finska tv-bolaget Yle sänder inte heller gånglandskampen direkt i TV.
