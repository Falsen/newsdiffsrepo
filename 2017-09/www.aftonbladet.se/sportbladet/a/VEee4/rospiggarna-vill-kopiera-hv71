Rospiggarna vill kopiera HV71
SIMON NORBERG

Fjolårsmästarna Rospiggarna är klara för SM-semifinal i speedway efter sammanlagt 93–87 mot Lejonen över två matcher.

Laget vände sexpoängsunderläget från det första mötet och hemma i Hallstavik vann Rospiggarna med 51–39 – därmed säkrades en semifinalplats.

Det var stjärnorna Andreas Jonsson och Jason Doyle som satte an tonen i inledningen av matchen genom att vinna tre raka heatsegrar.

Rospiggarna vann kvartsfinalmötet totalt med 93–87 och är efter en säsong som varit väldigt mycket upp och ner, nu klara för semifinal.

– Det här laget är inte riktigt som fjolårets guldlag. Men i början av säsongen gick vi på tunga skador med Doyle och Jonsson och fick knappt ihop ett lag. Vi hade det jättetungt i sommar och fick kämpa för att inte åka ut och ta oss till slutspel, säger lagledaren Mikael Teurnberg till Sportbladet.

Med Rospiggarna och Smederna vidare basunerade seriesegrarna Elit Vetlanda ut i direktsändning i C more att de kommer välja Rospiggarna i sin semifinal.

Det innebär att Masarna ställs mot Smederna.

– Vi åker för guld, men samtidigt är allt bonus nu. De vann hela serien så det är ettan mot sexan möts. De har all press på sig. För många år sedan tog sig HV 71 vidare som åttonde lag och vann guld och jag gillar hockey, så allt kan hända, säger Teurnberg.

Semifinalerna körs nästa vecka, onsdag och torsdag.

Rospiggarna och Masarna inleder hemma.
