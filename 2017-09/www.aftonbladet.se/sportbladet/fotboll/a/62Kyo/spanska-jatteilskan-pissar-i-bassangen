Spanska jätteilskan: ”Pissar i bassängen”
ANDREAS KÄCK

Under onsdagen presenterade PSG sin andra miljardvärvning denna sommar – 18-årige Kylian Mbappé – och som av en händelse hölls samtidigt en konferens i Manchester där den spanska La Liga-chefen Javier Tebas närvarade.

Då passade han på att fräsa i väg några nya attacker mot PSG.

Efter att tidigare i somras ha stämplat Paris-klubbens värvning Neymar som ”ett solklart fall av finansiell dopning” anklagar han nu PSG för att ”skratta åt Financial Fair Play-systemet”.

Även Manchester City hamnar i skottgluggen för Javier Tebas kritik.

– Det här handlar om att vissa klubbar får en sportslig fördel tack vare externa parter. Nu handlar det om PSG och Manchester City, tidigare handlade det om Chelsea. PSG får mycket mer mycket mer finansiella medel från sponsorer än Manchester United, vilket borde vara omöjligt. Det är finansiell dopning, säger Tebas och syftar på att pengarna som finansierat PSG och Citys storvärvningar delvis kommit från oljeshejker.

– Hade Manchester United värvat Neymar från Barcelona hade det varit lugnt, för då hade det skett inom regelverket. Nu ser vi ett Manchester City som spenderar närmare en miljard euro på värvningar och ett PSG på nästan samma nivå. Om vi inte får kontroll på situationen så kommer hela fotbollsindustrin förstöras. De här klubbarna skrattar åt systemet. De har blivit påkomma med att pissa i bassängen och vi kan inte acceptera detta, säger Javier Tebas enligt BBC.

Uefa har nyligen bekräftat att man startat en utredning mot PSG för Kylian Mbappé-värvningen men på onsdagen slår ägaren Nasser Al-Khelaifi att allt gick rätt till.

– Uefa är välkomna in på mitt kontor. Vi har ingenting att dölja. Om andra klubbar är arga så är det inte vårt problem, säger Al-Khelaifi enligt L’Equipe.
