Vill slopa systemet: ”Går inte att behålla”
MARTIN TOLÉN

Uefas Financial Fair Play (FFP) har varit ett hett diskussionsämne under sommaren.

Paris Saint-Germain värvade Neymar och Kylian Mbappé för totalt drygt fyra miljarder kronor (även om den sistnämnde lånas in under den första säsongen) och fick Uefa efter sig.

– Det är ett solklart fall av finansiell dopning, sa La Liga-basen Javier Tebas.

– Det finns en rad möjliga sanktioner, såsom uteslutning ur våra turneringar eller poängavdrag. Men vi är inte en byråkrati som är ute efter att döda klubbarna, vi måste ha en tydlig dialog med dem och instruera dem om vad som egentligen gäller. Respekterar vi inte vårt eget regelverk så kan vi lika gärna packa väskan. Då är vi bara en tandlös tiger, fortsatte Uefa-presidenten Aleksander Ceferin.

Och nu har Arsène Wenger tröttnat.

I en intervju med brittiska The Guardian vill Arsenalmanagern i stället helt slopa Uefas försök att stoppa klubbarna från att värva för de stora summorna.

– Jag har alltid försvarat det, men i dag är jag inte längre säker på att vi kan behålla det. Fotbollen har blivit den mest kraftfulla idrotten i världen och betyder det att vi måste öppna dörren helt för investeringar? Det är en fråga vi måste diskutera för som det ser ut nu har vi skapat regler som inte respekteras. Och det finns inget värre än det, säger Wenger.

Arsenal själva budade en dryg miljard kronor för att köpa loss Thomas Lemar under Deadline Day.

– Om jag vill slopa FFP? Jag tror det eftersom det finns för många lagliga vägar runt det, säger Wenger.
