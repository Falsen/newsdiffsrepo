”Skoj att se vad som händer med laget”
JOHAN FLINCK

Sverige ställde upp med exakt samma startelva mot Bulgarien som mot Frankrike.

Men inför matchen mot Vitryssland måste Janne Andersson möblera om.

Ola Toivonen är definitivt borta då han är avstängd.

Redan i onsdags meddelades det att fotskadade Alexander Fransson inte åker med till Vitryssland.

Dessutom missade Emil Krafth matchen mot Bulgarien då han blivit sjuk.

Janne Andersson ville inte på presskonferensen efter matchen prata om vem eller vilka som ska ersätta Toivonen och Fransson – och eventuellt Krafth.

– Vi har inte kallat in någon ännu. Vi ska prata om det i kväll. Men vi har ju förberett planer på hur vi ska hantera det om det hände, säger förbudskaptenen.

Albin Ekdal har sedan tidigare varit tveksam om han kan spela två matcher på fyra dagar med sina ryggproblem. Han var dessutom mycket besviken över sin insats.

– Jag är långtifrån hundra i min kropp men det är inget försvar. Jag gör en dålig match och precis som laget så kom jag inte upp i nivå.

Kan du spela mot Vitryssland?

– Det är inget jag tänkt på just nu. Jag är bara besviken över det här och har olika scenarion i huvudet, säger Ekdal.

Till allt detta kan vi lägga att flera spelare underpresterade i Sofia.

– Det var inte tillräckligt många som kom upp på maxnivå, säger Janne Andersson.

Förbundskaptenen har alltså en del att fundera på. Men en som troligen får debutera från start i en tävlingslandskamp är Samuel Armenteros.

– Klart att alla som är här vill spela, Men det handlar om laget och inte jaget. Viktigast är att Sverige tar tre poäng, men självklart är jag som forward väldigt sugen på att bidra med mitt, säger Armenteros.

Lagkaptenen Andreas Granqvist:

– Vi vill förstås ha alla tillgängliga men vi vet också att vi har en mycket bra bredd i truppen. Nu får någon annan komma in och ta chansen. Det ska bli skoj att se vad som händer med laget på söndag.
