Sveriges fina facit bakom järnridån
JOHAN FLINCK

Åren 1990–91 föll järnridån som gick rakt igenom Europa.

Sedan dess har det svenska landslaget åkt och spelat 26 kvalmatcher i de forna öststaterna (inklusive Ryssland). Matcher som ofta målats upp som mycket svåra, för att inte säga mardrömslika, även om motståndet varit svagare på papperet. Här i Bulgarien har det också ofta handlat om den fientliga stämningen på arenorna.

Men faktum är att Sverige trivts i de gamla kommunistländerna. Man har vunnit 17 av de 26 matcherna och bara förlorat 4.

– Jag tror att det beror mycket på den svenska mentaliteten. Vi är ödmjuka inför uppgiften och ställer aldrig ut skorna bara, säger Ola Toivonen.

Han får medhåll av polaren Marcus Berg:

– Vår mentalitet är att, oavsett vilka vi möter, så vet vi att vi måste göra det jobbet vi ska.

Spionen Jonas Thern tror att de svenska framgångarna här i öst kan bero på det markeringsförsvar som öststaterna i regel alltid praktiserat.

– Vi har genom åren varit bra på att utnyttja det och är organiserade och metodiska i det vi gör. Vi brukar inte falla allt för lång från våra matchidéer, säger legendaren.

Sveriges första kvalmatch efter att östblocket kollapsade var 1993 mot just Bulgarien. Den matchen är den senaste där bulgarerna gjorde mål på Sverige och i höst är det faktiskt 50 år sedan de över huvud taget besegrade blågult.

Men även om Sverige haft lätt för öststaterna går det inte att blunda för Bulgariens fina hemmafacit de senaste åren.

Man har fyra raka kvalsegrar hemma, bland annat mot Nederländerna, och för drygt två år sedan spelade man oavgjort mot Italien här.

Trots det sviker bulgarerna sitt landslag. Publiksnittet på de fyra senaste matcherna har legat på 4900. Tiden när nationalstadion målades upp som en helvetesarena utanför vilken fansen kastade sten på den svenska spelarbussen är fjärran.

– Det har varit väldigt glest när jag har varit här. Det kändes som det var vi scouter och inte så många fler. Det blir nog inte mycket folk i morgon heller eftersom de förlorade senast mot Vitryssland, säger Thern.

Vad betyder det att de tappar det trycket?

– Det tror jag gör en del. Jag har spelat här själv och då var det rätt jobbigt med grejer som flög in så fort man närmade sig läktarna. Det tror jag inte vi får uppleva nu.

Mikael Lustig:

– Jag tror absolut att det är en fördel för oss om det är lite folk.

Marcus Berg:

– När det är fullsatt och tryck så höjs man av det även om det är på bortaplan. Sedan har jag spelat inför tomma läktare x antal gånger i Grekland och är van vid det. Då gäller det att jobba med sig själv och hitta det där lilla extra för motivationen.

800 tillresta, svenska fans kan också hjälpa spelarna då.

✓Se Sveriges matcher på Kanal 5 – och hela VM-kvalet på Eurosport Player
