Avslöjar: Sveriges elva mot Vitryssland
FREDRIK JÖNSSON

På lördagskvällens teorigenomgång på spelarhotellet här i Minsk meddelade Janne Andersson startelvan till spelarna.

Enligt Sportbladets uppgifter gör förbundskaptenen två ändringar i elvan jämfört med förlustmatchen mot Bulgarien: Christoffer Nyman går in i stället för Ola Toivonen, Sebastian Larsson tar Albin Ekdals plats.

Därmed blir Ludwig Augustinsson kvar i elvan trots dagens tidigare spekulationer, bland annat i Sportbladet, om att vänsterbacken skulle petas för Martin Olsson.

Veteranen Larsson, som ersatte just Ekdal mot Bulgarien, gör sin första tävlingsmatch från start under Janne Andersson efter att få nöja sig med två inhopp tidigare i kvalet.

– Jag vill självklart spela. Men jag har full förståelse för att vi hade det laget på banan som vi hade mot Bulgarien så som vi presterat, inga konstigheter, sa Larsson i torsdags.

Christoffer Nyman gör därmed sin första tävlingsmatch från start efter att också gjort två inhopp i kvalet (förra hösten).

– Totte är en djupledslöpande forward som är oerhört lojal i sitt slit. Han öppnar ofta upp ytor för många andra. Han har gjort en väldigt bra säsongsinledning i Eintracht Braunschweig, säger Andersson.

Hur skulle det vara att få starta för första gången, Totte?

– Fantastiskt! Jätteroligt! Jag skulle ge 110 procent – eller mer om det bara gick. Janne vet var han har mig och jag är en lojal spelare, sa Nyman när Sportbladet frågade honom tidigare på lördagen.

Men det blir ett i det närmaste nytt anfallspar. Berg och Nyman har nämligen bara spelat ihop ett par stopptidsminuter tidigare – mot Luxemburg.

– Mackan är en mycket smart spelare och väldigt erfaren. Det är enkelt att spela med bra spelare, säger Nyman.

✓ Se Sveriges matcher på Kanal 5 – och hela VM-kvalet på Eurosport Player
