Efter petningen: ”Det var kul för gamlingen”
FREDRIK JÖNSSON

Emil Forsberg missade straff och sumpade flera chanser mot Bulgarien. Mot Vitryssland tog han revansch - yttermittfältaren var dominant. Han stod för ett mål, en assist och ordnade en straff för Sverige i 4-0-vinsten.

– Det känns bra, det var en rolig match. Borde gjort något mål till, men det kommer i nästa match, säger Emil Forsberg.

Vid 1-0-målet rundade Emil Forsberg den vitryske målvakten efter att ha blivit serverad av Mikael Lustig. Sedan låg RB Leipzig-mittfältaren bakom 3-0-målet. Victor Nilsson Lindelöf slog en fin djupledsboll som gick till Forsberg och han gav Marcus Berg öppet mål.

– Vi hade pratat om det innan, att vi skulle försöka hitta in i djupled, de var lite slappa där bak. Det var bara att nypa ytan. Vid första målet kändes det som att mittbacken skulle släppa den och jag kunde komma bakom. Vid assisten fick jag en väldigt bra boll av ”Vigge”, så det var bara att löpa med den och så var ”Mackan” fri, säger Forsberg.

Förutom målet och assisten hade 25-åringen flera frisparkslägen och var delaktig i det mesta offensivt. Den första frisparken var närmast att hitta in, men den träffade ribban.

– Den var på väg in. Bra träff, synd att den inte gick in, säger Forsberg.

– En bra frispark och en dålig. Det får jag träna på.

I förlustmatchen mot Bulgarien fick Sverige straff efter att Andreas Granqvist gått omkull i straffområdet. Då sköt Forsberg straffe och missade. I dag var det ombytta roller, och det slutade med att Granqvist tryckte in slutresultatet 4-0 från straffpunkten.

– Han valde en annan straffskytt, det är inte mer med det. Det är kul för gamlingen att göra mål. Jag hade gärna tagit den. Men spelar inte så stor roll nu, vi vann med 4-0 och det var det viktigaste.

Är du besviken att du inte fick ta den?

– Besviken och besviken. Jag hade velat ta den, det vet Janne också. Men det är han som bestämmer, och det är inga problem för mig.

✓ Se Sveriges matcher på Kanal 5 – och hela VM-kvalet på Eurosport Player
