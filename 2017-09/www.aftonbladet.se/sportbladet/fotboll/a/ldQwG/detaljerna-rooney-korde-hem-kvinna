Kvinnan: Jag som åkte med Rooney
EMELIE FREDRIKSSON

Wayne Rooney greps klockan 02.00 natten mot fredag i Chesire efter en utekväll misstänkt för rattfylla och på eftermiddagen bekräftade polisen att 31-åringen åtalas.

Fotbollsstjärnan släpptes mot borgen efter tolv timmar och kommer att framträda i domstolen den 18 september, skriver brittisk press.

Rooney, som lämnat Manchester United för Everton, hade tidigare under kvällen bland annat setts dricka alkohol, dansa och sjunga på barer i närheten av sitt hem tillsammans med två vänner som han mött ungefär tio timmar före gripandet, rapporterar Daily Mail.

Tidningen skriver att Englands förre lagkapten stoppades av polisen när han körde en 29-årig kvinna hem i hennes bil då hon själv inte kunde köra.

Och nu talar kvinnan ut om händelsen i The Sun.

29-åriga Laura Simpson ska inte ha känt Rooney sedan tidigare men festkvällen avslutades med att han erbjöd sig att skjutsa henne hem i hennes Volkswagen Beetle eftersom hon var för full för att köra.

– Det har varit några galna timmar. Vi var bara ute och körde och då började sirener lysa bakom oss. Wayne blev förbannad och verkligen orolig över det, säger Laura Simpson till The Sun.

– Allt hände så fort. Det var som en virvelvind. Jag vet inte om det berodde på att jag var full men han verkade inte så berusad, fortsätter hon och berättar att hon inte riktigt vet vart de skulle köra.

Samtidigt befann sig Wayne Rooneys fru Coleen, gravid med deras fjärde barn, på semester på Mallorca.

DOKUMENT: ERIK NIVA PÅ BESÖK I WAYNE ROONEYS RÖTTER
