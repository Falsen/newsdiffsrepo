Detaljerna: Rooney körde hem kvinna
EMELIE FREDRIKSSON

Wayne Rooney greps klockan 02.00 natten mot fredag i Chesire efter en utekväll.

På eftermiddagen bekräftade polisen i Chesire för brittisk press att 31-åringen åtalas för rattfylleri. Fotbollsstjärnan har släppts mot borgen och kommer att framträda i domstolen den 18 september.

Nu kan Daily Mail berätta om fler detaljer kring händelsen.

Tidningen skriver att Englands förre lagkapten stoppades av polisen när han körde en 29-årig kvinna, som varit med under festandet, hem i hennes bil då hon själv inte kunde köra.

Rooney, som lämnat Manchester United för Everton, hade tidigare under kvällen bland annat setts dricka alkohol, dansa och sjunga på barer i närheten av stjärnans hem tillsammans med två vänner som han mött ungefär tio timmar före gripandet.

En källa till Daily Mail säger att Rooney var märkbart full och att hen skulle vara överraskad om det stämmer att stjärnan satt sig bakom ratten.

Efter att Rooney greps spenderade han nästan tolv timmar i arresten innan han släpptes mot borgen och kördes hem av sin agent, skriver Daily Mail.

Samtidigt som Rooney festade hårt befanns sig hans gravida fru Coleen på semester på Mallorca.

DOKUMENT: ERIK NIVA PÅ BESÖK I WAYNE ROONEYS RÖTTER
