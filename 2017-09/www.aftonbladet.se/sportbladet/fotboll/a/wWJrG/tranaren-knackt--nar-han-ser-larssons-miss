Tränaren knäckt – när han ser Larssons miss
FREDRIK JÖNSSON

Hull hamnade i tidigt underläge borta mot Derby. Matej Vydra gav hemmalaget ledningen efter en kvart.

Men Hull fick en bra möjlighet att kvittera när domaren Darren Bond blåste för straff. Sebastian Larsson, som stod för en fin insats mot Vitryssland i VM-kvalet, fick förtroendet. Men det blev inte lyckat.

Den 32-årige svensken stod för en dålig straff - han sköt högt över mål. Hulls manager Leonid Slutskij såg helt knäckt ut efteråt, han satte händerna för ansiktet.

Några minuter efter Larssons straffmiss utökade Vydra till 2–0. Innan första halvlek var över hade Derby även tryckt in 3–0 och 4–0.

Till slut vann hemmalaget med 5–0. Larsson spelade hela matchen för Hull.

– När du får problem i en match så har du problem överallt på planen. Jag tror att Derby hade sex skott på mål och gjorde fem mål. Ibland så rasar du ihop. Nu handlar det om hur fort vi kan ta oss tillbaka och stå på fötterna igen. Det kan bli en avgörande period för vår säsong, säger managern Leonid Slutskij till Hulls hemsida.

– Om vi förlorar är det mitt fel, och jag är arg på mig själv. Men den här matchen är historia. Det är dålig historia, det är min största förlust. Det gör ont och det är svårt att sätta ord på hur jag mår just nu.

⁠ Se fler höjdpunkter på viasatsport.se och matcherna i sin helhet på Viaplay.
