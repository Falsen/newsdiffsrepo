Varningen inför Stockholmsderbyt: ”Försöker lura oss”
SIMON SJÖSTRAND

Söndagen den 24 september gör Djurgården upp med Hammarby på Tele2 Arena och derbyt väntas som vanligt locka storpublik.

Nu går Djurgården ut med en varning till biljettköparna om att undvika sajten ”Viagogo”.

Viagogo själva beskriver sig som "världens största marknadsplats för biljetter, med webbplatser i nästan 60 länder", men har tidigare fått kritik för att köpa upp matchbiljetter och sälja dem i andra hand.

– De är bara ute efter att lura folk på pengar, sa Svenska fotbollförbundets biljettansvarige Lena Danielsen i samband med EM 2016.

Även Johan Andersson, projektledare på Djurgårdens marknadsavdelning, har tidigare rutit ifrån.

– Jag blir jävligt förbannad över oärliga företag som försöker profitera på våra klubbar och som lurar besökare, sa han till Sportbladet inför derbyt mot AIK i maj.

Nu är ämnet på tal igen.

– I princip alla storlag i allsvenskan har blivit drabbade av den här aktören som lurar fotbollsbesökare som vill köpa biljetter. När det är extra heta matcher som den som nu väntar mellan Djurgården och Hammarby där biljetterna är hårdvaluta så gäller det att kolla en extra gång vad det är för typ av sajt man är inne på, säger Johan Andersson till Djurgårdens hemsida.

I stället rekommenderar Djurgården att endast använda sig av auktoriserade återförsäljare.

– Till derbyt mot Hammarby så återstår det endast ett hundratal biljetter i klacken på nedre etage så vill man se derbyt på plats gäller det alltså att slå till redan nu, säger Johan Andersson.
