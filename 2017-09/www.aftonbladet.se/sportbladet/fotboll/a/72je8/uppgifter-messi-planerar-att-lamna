Uppgifter: Messi planerar att lämna
MARTIN TOLÉN

Det har stormat kring FC Barcelona under säsongsupptakten.

Anfallsstjärnan Neymar valde att lämna för PSG, laget blev överkörda av Real Madrid, supportrarna har klagat över uteblivna nyförvärv och dessutom har klubbikonen Andrés Iniesta meddelat att han funderar på att lämna klubben.

– Jag har fortfarande inte skrivit på något nytt kontrakt och har för första gången känt en del märkliga känslor. Men jag tror att det är normalt. Det här är ett scenario jag inte hade kunnat tänka mig för tre år sedan. Vi kan väl säga att jag överväger min framtid på ett sätt jag inte gjort tidigare, sa Iniesta till El Pais.

Och nu kommer nästa mardrömsbesked för Barçafansen.

Enligt trovärdige Onda Cero-journalisten Alfredo Martinez har Lionel Messi, 30, meddelat klubben att han inte tänker skriva under det nya kontrakt som lagts fram.

Messis kontrakt med Barça löper ut i juni 2018 och klubben har tidigare uttalat sig om att det finns en muntlig överenskommelse mellan parterna.

Men de uppgifterna tillbakavisas nu av Onda Cero som menar att Messi funderar på sina alternativ och kan lämna klubben gratis i sommar.

”Messis intention är att inte förnya kontraktet och därmed lämna gratis sommaren 2018”, skriver Onda Cero.

Messi-uppgifterna sker ungefär samtidigt som förre presidentkandidaten Augusti Benedito startat en namninsamling för att få bort den sittande klubbledningen med Josip Bartomeu i spetsen.

Klubbdirektören Albert Soler slår också tillbaka mot uppgiftera och hävdar att situationen är under kontroll.

– Det finns inget problem. Vi har varit i USA på turné, vi har haft landslagsuppehåll, säsongen har inletts… Det finns absolut inga problem med Messi, säger Soler.
