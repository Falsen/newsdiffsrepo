’VNL’: ”Skönt för mig”
FREDRIK JÖNSSON

Victor Nilsson Lindelöf fick speltid för Manchester United på försäsongen, men efter tre omgångar i Premier League har det inte blivit några minuter. Därför var det inte roligt när landslagslägret startade med en 2–3-förlust mot Bulgarien.

Men i 4–0-segern mot Vitryssland såg det annorlunda ut i Blågult. Nilsson Lindelöf stod för en bra defensiv insats och bidrog även med en fin hockeyassist vid 3–0-målet.

– Det var väldigt mycket roligare i dag. En väldigt viktig seger för oss att ta med oss till nästa samling, säger mittbacken.

Hur skönt var det att studsa tillbaka?

– Det är viktigt att få en vinnarkänsla i gruppen.

Hur nära är ni playoff?

– Det är svårt att säga. Det är två väldigt viktiga matcher vi har framför oss. Hade vi haft sex poängen efter de här två matcherna hade vi kunnat prata om det.

Manchester Uniteds manager José Mourinho har bekräftat att Nilsson Lindelöf snart ska få speltid. Det är bestämt att 23-åringen spelar Champions League-matchen mot Basel den 12 september.

Och det är en mittback med optimism som återvänder till England.

– Det är skönt för mig att ha fått två matcher i kroppen. Jag har en bra känsla som jag tar med mig tillbaka dit, säger Nilsson Lindelöf.

United möter Stoke den 9 september innan det är dags för Basel.
