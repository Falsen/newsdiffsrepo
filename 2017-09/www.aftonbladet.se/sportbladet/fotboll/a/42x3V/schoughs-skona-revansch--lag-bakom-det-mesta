Schoughs sköna revansch – låg bakom det mesta
SIMON NORBERG

Olivia Schough, 26, har varit gjuten i landslaget de senaste fem åren under Pia Sundhages vingar.

Men när den nya förbundskaptenen Peter Gerhardsson tog ut sin första landslagstrupp till mötet med Kroatien senare denna månad fanns 26-åringen inte med.

Ett besked som förstås tog hårt.

– Min första reaktion var bara att bli väldigt ledsen. Jag har gråtit en del faktiskt, berättade hon för Sportbladet i måndags.

Schough var dock snabb med att påpeka: Hon ska ha tillbaka sin plats.

När Eskilstuna tog emot nykomlingen LB07 på söndagen gav hon svar på tal direkt.

Olivia Schough sköt 1–0 redan efter en minut och 36 sekunder bakom Josephine Frigge i gästernas mål.

– Det satt fint och en riktigt go start så klart, säger hon till Sportbladet.

Med landslagspetningen i färskt minne, kändes det som en liten revansch?

– Jag tänkte inte så mycket på det i dag utan kände mig väldigt spelsugen och glad. Det är klart man vill visa lite extra, men det var för laget jag spelade.

I början av andra halvlek var det Schoughs inlägg som låg bakom supertalangen Loreta Kullashis första allsvenska mål fram till 2–0.

När sedan Mimmi Larsson satte trean en stund senare var det än en gång Schoughs passning som föranledde målet.

Kullashi gjorde sedan även 4–0, vilket också blev slutresultat.

– Det var riktigt skönt, vi har inte gjort så här mycket mål på länge.

Eskilstuna tar i och med segern ett fast grepp om tredjeplatsen i tabellen och är nu tio poäng bakom serieledande Linköping.

– Det ser ju lite svårt ut att komma ifatt till ett guld. Men allt möjligt och jag hörde någon säga att det är 24 poäng kvar att spela om. Det är möjligt men då måste ju Rosengård och Linköping tappa poäng.
