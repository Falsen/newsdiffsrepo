Svenska VM-beslutet som får Holland att jubla
MICHAEL WAGNER

Janne Anderssons landslag hoppas fortfarande på att kunna ta en direktplats till VM-slutspelet i Ryssland nästa sommar som segrare i VM-kvalgrupp A.

Men troligen blir det en kamp mellan Sverige och Nederländerna om andraplatsen och en plats i play off som gäller.

Sverige har ett försprång mot Oranje med tre poäng och en bättre målskillnad, men ett misstag i planeringen (?) kan komma att ge det holländska landslaget en avgörande fördel i kampen om andraplatsen.

I nästa VM-kvalomgång, 7 oktober, spelar Sverige hemma på Friends mot Luxemburg med avspark 18.00.

Till den matchen med den tidiga avsparken på lördagskvällen på Friends hade det under tisdagen sålts hela 32 600 biljetter.

Nederländerna möter Vitryssland borta och Bulgarien tar emot Frankrike samma kväll, men med avspark 20.45.

– Självklart är det en stor fördel för Holland att kunna spela på Sveriges resultat. Antingen måste Oranje gå maximalt för en storseger för att kunna plocka in så mycket som möjligt av målskillnaden – eller så kan det räcka med bara en seger för att sedan kunna avgöra hemma mot Sverige i sista omgången, säger De Telegraafs fotbollschef Valetijn Driessen till Sportbladet.

Den holländske förbundskapten Dick Advocaat har fått kritik för att han inte beordrade full offensiv med tio minuter kvar mot Bulgarien och holländsk 3–1-ledning mot Bulgarien i söndags.

Advocaat tog ut tvåmålsskytten Davy Pröpper och satte in mittfältare Marco van Ginkel i stället för målkungen Bas Dost.

– Det misstaget, att inte satsa för fullt offensivt, lär inte Advocaat göra om mot Vitryssland om han vet att det enda som gäller är att gå för en storseger, säger Driessen.

Många av övriga VM-kvalgrupper har gemensamma avsparkstider i den näst sista omgången.

Svenska Fotbollförbundets presschef Niklas Bodell säger så här till Sportbladet:

”Vi har inte tagit ställning till de olika avsparkstiderna, men ska diskutera förutsättningarna senare i veckan. Ytterst handlar det ändå om att vinna sina egna matcher. Vi har allt i egna händer.”

I den sista omgången av VM-kvalet 10 oktober, när Sverige möter Nederländerna i Amsterdam, är det obligatoriskt med gemensamma avsparkstider, 20.45.

Till den matchen hade det holländska fotbollförbundet under tisdagen sålt 35 000 av Amsterdam Arenas tillgängliga 52 000 biljetter.
