Obasi om derbyt: ”50/50”
PER BOHMAN

Chinedu Obasi har problem med en knäskada och har inte tränat full med laget under veckan. Deltagande i derbyt mot Hammarby på söndag har förstås varit i fara, men hoppet lever fortfarande för AIK.

Nigerianen tränade med laget och närmar sig formen.

– Han var med på planen i dag. Under halva passet. Vi ska försöka utvärdera honom ifrån det. Vad kan han göra under morgondagens pass? Om han ska kunna starta på söndag så måste han träna för fullt i morgon, säger assisterande tränaren Bartosz Grzelak och fortsättter:

– Vi får se om vi kan ha med honom i truppen, det är ju en rätt bra inhoppare om inte annat.

Tror du att han kommer kunna att spela?

– De spelarna som är erfarna kan ju spela rätt ekonomiskt och trycka gasen i botten när det behövs. Den förmågan har ju Chinedu. Han är så pass erfaren. Bara han inte känner sig orolig för skadan så kan han bidra, säger Grzelak och fortsätter:

– Testet i morgon blir om han klarar en full fotbollsträning.

Chinedu Obasi är försiktigt optimistisk.

– Jag är okej. Det känns bättre. Jag gjorde en utomhusträning i går för första gången sedan skadan. Det var okej, säger han och fortsätter:

– Men det är annorlunda att spela. Det är lite konstigt, men jag får se och kolla hur knät reagerat. Om det svullnar eller inte. Jag vet inte än.

Vilka chanser har du?

– 50/50 är det väl. Jag säger så för allt är möjligt. Jag vill inte tänka för mycket på det, om jag kan så kan jag. Men om inte så får jag heja på laget och det finns andra bra som kan göra jobbet. Jag hoppas vara bra och stark nog för att hjälpa laget.
