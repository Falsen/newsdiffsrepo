Från petad i AIK till nyckelspelare i U21-landslaget
MICHAEL WAGNER

Det var många som imponerade i svenska U21-landslagets 4–1-seger mot Cypern i EM-kvalpremiären.

Centralt på mittfältet tog tidigt Isak Ssewankambo (Molde) och Anton Salétros greppet om spelet.

Den utlånade AIK-spelaren glänste med fina passningar som vid frispelningen av Carlos Strandberg vid 2–0 (5).

– Vi fick en bra start och sedan kunde vi bara flyta med, säger Salétros.

I somras lämnade han Gnaget och gick på lån till tidigare ungerska storlaget Ujpest.

Ett lite udda klubbval…?

– Det är ett väldigt udda klubbval! Ibland får man gå bakvägen för att komma framåt, säger Anton Salétros.

– Jag ville spela fotboll och må bra och fortsätta utvecklas. I Ungern gjorde de det möjligt för mig. Ibland går inte karriären spikrakt uppåt och då måste man ta en omväg.

Hur har det gått i Ungern?

– Det har gått bra. Det är helt annorlunda jämfört med Sverige. Det är man-man och ett annat liv på många olika sätt. Vi har spelat två matcher, vunnit båda och jag har spelat 90 minuter. Jag får självförtroendet tillbaka och jag har spelat på min position, i mitten på mittfältet som jag inte fick i AIK.

– Man växer även som människa av att testa något nytt. Det är viktigt också.

Hur hamnade du i Ujpest egentligen?

– Det kom ett konkret intresse från dem. Jag åkte ned, träffade folk och kollade på anläggningen och kände att jag ville dit.

Utlåningen från AIK till Ujpest gäller hela den ungerska säsongen, till och med sista juni nästa år.

– Topplagen är bra, bottenlagen som toppen av superettan. Det är stora skillnader. Men det var en kille som gick till Levante från mitt ungerska lag så inget är omöjligt, säger Salétros.
