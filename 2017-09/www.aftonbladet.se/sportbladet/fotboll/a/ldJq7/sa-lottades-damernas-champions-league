Så lottades damernas Champions League
JONATAN ANDERSSON

Idag lottades första omgången i säsongens Champions League. Lottningen hölls i Schweiziska Nyon, och ledde till överkomliga motstånd för våra svenska representanter.

Båda svensklagen – Rosengård och Linköping – var seedade bland topplagen  (Linköping förvisso med minsta möjliga marginal). Det gjorde att de undvek mardrömsmotståndare som exempelvis regerande mästarna Lyon.

Linköping ställs istället mot cypriotiska Apollon Ladies FC, en klubb som bland annat stött på Umeå under tidigare år i turneringen.

Rosengård lottades mot CFF Olimpia Cluj från Rumänien.

Eftersom båda svenska lag rankas högre än sina motståndare börjar de på bortaplan den 4/5 oktober – och spelar returen på hemmaplan den 11/12 oktober.
