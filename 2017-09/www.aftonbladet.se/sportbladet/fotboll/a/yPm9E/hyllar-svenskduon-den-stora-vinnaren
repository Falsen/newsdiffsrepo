Hyllar svenskduon: ”Den stora vinnaren”
MARTIN TOLÉN

Natten mot fredag stänger sommarfönstret för de allra flesta av Europas största fotbollsklubbar.

Men redan nu har Sky Sports experter sagt sitt:

Manchester United är sommarfönstrets stora vinnare i Premier League – och mycket tack vare två svenskar (Victor Nilsson Lindelöf och Zlatan Ibrahimovic).

– Om någon klubb har möjligheten att att värva Zlatan Ibrahimovic – då måste du ta den med tanke på vad han kan bidra med i en klubb. Den mannen har så mycket klass, hans insatser i fjol var otroliga och nu kommer även Lukaku att bli bättre. Det är en briljant affär, säger förre Premier League-spelaren Craig Bellamy, med ett förflutet i både Liverpool och Manchester City.

Även värvningen av Victor Nilsson Lindelöf hyllas.

Svensken har varit petad av José Mourinho, ännu inte debuterat i Premier League och varit kraftigt ifrågasatt.

Men Andy Townsend, med ett förflutet som spelare i bland annat Chelsea och Aston Villa, är övertygad om svenskens kvalitéer.

– Manchester United har gjort det fantastiskt, deras fönster har varit väldigt bra. På sikt tror jag att Victor Nilsson Lindelöf kommer visa sig vara en bra värvning. Han har bara lite kvar fysiskt innan han är redo för Premier League, säger Townsend.

Förutom Ibrahimovic och Lindelöf har även Romelu Lukaku och Nemanja Matic hämtats in till klubben under sommaren.

✓ Du kan följa Deadline Day på Sillybloggen eller via vår liverapportering
