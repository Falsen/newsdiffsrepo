Özil slår tillbaka mot spelarna: ”Bete er”
EMELIE FREDRIKSSON

Mesut Özil firar under lördagen fyra år som Arsenalspelare. I ett långt inlägg tackar han alla som stöttat honom och laget under vägen – men berättar också om hur han ser på kritiken han fått utstå.

”Jag har fått acceptera mycket kritik under min tid i London. ’För dyr, för girig, dåligt kroppsspråk, kämpaviljan saknas’ – är vad folk sagt om mig. Några av de här kommentarerna kommer från personer som inte känner mig, några kommer från gamla spelare, både framgångsrika och inte så framgångsrika under sin tid här i klubben”.

En av de som kritiserat Özil den senaste tiden är Arsenal-legendaren Martin Keown:

”Mesut Özil är den mest frustrerande spelaren jag har sett i en Arsenal-tröja. Dyr lyx. Men han kämpar inte för laget, det räcker inte bara att vara där ute”, skrev han bland annat i sin kolumn i Daily Mail för ett par veckor sedan.

En annan som varit kritisk är klubbens meste målgörare genom tiderna, Thierry Henry.

– Han gör inte tillräckligt i det dagliga. När han spelar i Arsenal-tröjan, kommer han ibland inte upp i Arsenal-standard. Jag gillar honom men hade han spelat i mitt gamla lag så vet jag några killar som skulle gått på honom, och kanske är det exakt vad han behöver, sa han i en intervju i våras.

Özil nämner inga namn i sitt långa inlägg på Facebook men riktar sig till de kritiserande ”legendarerna”.

”Även om kritik är något alla fotbollsspelare måste hantera så förväntar jag mig att legendarer beter sig som legendarer. Mitt tips till dessa tidigare ”Gunners”: Sluta prata och börja stötta,” skriver Özil på Facebook.
