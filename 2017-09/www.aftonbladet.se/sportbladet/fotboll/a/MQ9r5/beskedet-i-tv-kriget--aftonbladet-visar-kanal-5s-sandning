Beskedet i tv-kriget – Aftonbladet visar Kanal 5:s sändning
SPORTBLADET.SE

Förhandlingarna mellan Com hem/Boxer och Discovery Networks fortsätter och miljoner svenska tv-tittare saknar just nu kanaler som Kanal 5 och Eurosport.

Men nu går Discovery Networks Sweden ut och lovar sina tittare att de ska kunna se morgondagens VM-kvalmatch mellan Vitryssland och Sverige även om något nytt avtal inte skulle vara klart.

Genom ett samarbete mellan Discovery Networks och Aftonbladet kommer man att kunna se Kanal 5:s sändning av matchen gratis här på aftonbladet.se.

– Det känns både självklart och roligt att vi kan vara med och ge det svenska folket en förhoppningsvis både spännande och rejäl fotbollsupplevelse, säger en nöjd publisher för Aftonbladet, Sofia Olsson Olsén.

– Vi kan som Sveriges största mediesajt nu inte bara erbjuda initierad journalistik om matchen utan faktiskt också själva matchen. Och det till våra många miljoner dagliga användare, säger hon.

Matchen kommer även gå att se gratis på www.dplay.se.

– Den här matchen är viktig för det svenska folket, och avsikten från vår sida har aldrig varit att någon ska behöva gå miste om den. Tvärtom, vill vi att tittarna ska ha många möjligheter att själva välja var och hur de vill se matchen, säger Discovery Networks Swedens vd Henriette Zeuchner.

Under lördagen presenterade Discovery Networks ett nytt förslag till distributionsavtal för Comhem/Boxer.

– Mest av allt hoppas jag att ComHem/Boxer är villiga att komma tillbaka till förhandlingsbordet och tillsammans med oss ta det bästa i svensk TV tillbaka till folket – inte bara den här matchen, utan allt fantastiskt innehåll som Discoverys och Eurosports kanaler erbjuder. Och jag uppmanar alla tittare som känner likadant att vända sig till ComHem/Boxer och vädja om det tillsammans med oss, säger hon i ett pressmeddelande.

Sändningen startar klockan 17.00 och matchen börjar 18.00.

✓ Se Sveriges matcher på Kanal 5 – och hela VM-kvalet på Eurosport Player
