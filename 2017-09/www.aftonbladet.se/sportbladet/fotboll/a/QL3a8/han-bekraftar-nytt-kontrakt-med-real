Han bekräftar nytt kontrakt med Real
ANDREAS KÄCK

I januari 2015 var Martin Ödegaard världens hetaste fotbollstalang.

Real Madrid vann dragkampen och köpte den då 16-årige mittfältaren från norska Strömsgodset för runt 30 miljoner kronor.

Efter 679 dagar i B-laget Castilla fick han spela sin första match från start i Real Madrids A-lag.

Nu är han utlånad till holländska Heerenveen – och ratad i norska landslaget.

– Hade Ödegaard varit kvalificerad nog så hade han varit här, sa förbundskapten Lars Lagerbäck häromdagen.

Klart är att Real Madrid tror på talangen.

I Samband med att Ödegaard lånades ut till Heerenveen förra sommaren uppgav den norske Viasat-journalisten Petter Veland att CL-mästaren även ville förlägna hans kontrakt (som sträckte sig till 2018) fram till 2021.

Först nu, ett år senare, bekräftar Ödegaard att det stämmer.

– Det (kontraktet) är nog lite längre än 2018…, svarar Ödegaard, mycket kryptiskt, när tidningen VG frågar.

VG: Så du har förlängt kontraktet?

– Lite längre än 2018 i alla fall.

18-åringen säger att han inte vill kommentera ärendet ytterligare varpå VG undrar varför det råder så stort hemlighetsmakeri.

– Det får komma ut när det kommer ut. Jag ska inte stå här och snacka om det.

VG: Är det klubben eller du som håller igen?

– Det får komma ut när det kommer ut, svarar Ödegaard.
