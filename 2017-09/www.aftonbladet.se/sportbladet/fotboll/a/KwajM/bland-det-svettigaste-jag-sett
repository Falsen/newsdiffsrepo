”Bland det svettigaste jag sett”
JOHAN FLINCK

När Janne Andersson tog över landslaget för ett år sedan var Sebastian Larsson nyligen knäopererad och kom inte med i landslaget.

Flera andra veteraner hade tackat för sig: Zlatan Ibrahimovic, Kim Källström och Andreas Isaksson.

Många trodde nog att Larsson, som hade åkt ur Premier League med Sunderland och gått över till Hull i andraligan, skulle göra det eller att han helt enkelt inte skulle ta en plats i landslaget igen.

– Det var första gången på nio år som jag inte var med på en samling. Det var jobbigt att sitta hemma och se landskamperna. Då insåg jag att jag inte var redo att sluta. Sen kan ju någon annan (Janne Andersson) ta det beslutet åt en, säger Larsson.

Han kom med i landslaget igen i våras men fram till matchen mot Vitryssland hade han inte fått starta någon kvalmatch under Andersson.

– Men han gjorde en jäkla bra match mot Portugal i mars och var nära att få starta både mot Frankrike och Bulgarien, säger Janne Andersson, som tokhyllade Larsson efter 4–0 mot vitryssarna.

– Sebastian Larssons match är bland det svettigaste jag sett. Han gick på högsta fart hela tiden och fördelade bollar. Han sprang många meter där ute. Jätteroligt att se Sebastian, säger Andersson, som meddelade att han nu ser 32-åringen som innermittfältare och inget annat.

– Det gör jag också. Det är där jag får ut det bästa av mitt spel i dag. Jag finner en glädje i det defensiva spelet i dag som jag inte gjort tidigare i karriären, säger Larsson.

Sportbladets Patrik Brenning hyllade också Larsson, som gjort överlägset flest landskamper i truppen (92 stycken) i sin krönika direkt efter matchen.

De sista åren har Larsson annars mest ifrågasatts och i det närmaste hånats av svenska landslagsfans.

– Jag ska inte stå här och säga att jag inte bryr mig om det. Alla vill alltid vara gillade. Men man tar det på ett annat sätt när man är äldre. Jag ger allt när jag får chansen i landslagströjan. Det är det enda man kan göra.

Den här insatsen kanske blev en slags renässans för dig?

– Det är bra! Det gillar jag!

Larsson upplever en annan roll och status inne i landslaget i dag än tidigare.

– Jag trivs med det. Jag trivs med att ta en annan roll och en annan plats i hierarkin, säger han.
