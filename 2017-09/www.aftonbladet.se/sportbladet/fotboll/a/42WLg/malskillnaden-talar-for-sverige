Målskillnaden talar för Sverige
FREDRIK JÖNSSON

Sverige ledde gruppen inför matchen mot Bulgarien och hade en gruppseger och direktplats till VM i princip i egna händer.

Men efter debaclet här i Sofia rök nog den chansen.

– Jag ska inte stå och säga att det är kört men jag har svårt att se Frankrike tappa det här, säger Andreas Granqvist.

De svenska spelarna deppade och sågade sig själva förstås. Men Frankrikes 4–0-överkörning av Nederländerna var det bästa som kunde hända när Sverige nu förlorade och poängskillanden tajtades till.

– Ett super-super-resultat för oss, säger Jimmy Durmaz.

Sverige har nu en målskillnad som är nio mål bättre än Bulgarien och fyra bättre än Holland. Det betyder förmodligen att Sverige har råd att förlora den avslutande matchen mot holländarna med ett eller två mål om bara Frankrike gör det de ska mot Bulgarien och Sverige besegrar Vitryssland och Luxemburg.

– Vi räknade med att Frankrike skulle slå Nederländerna. Att det blev 4–0 till slut är en extra bonus för oss, säger Andreas Granqvist.

Dessutom kommer Nederländerna eller Bulgarien att tappa poäng på söndag eftersom de möts.

– Bulgarien räknar jag bort. De har både Nederländerna och Frankrike kvar. Vi har det i egna händer. Det är ett helt okej utgångsläge, säger Albin Ekdal, som tackade och tog emot Frankrikes 4–0-utklassning.

– Man får se positiva trots en sån här förlust, Vi får bryta ihop och komma igen direkt.

Mikael Lustig försökte se på läget med lite perspektiv:

– Hade vi haft det här scenariot när vi började kvalet tror jag alla hade skrivit under på att vi hade tagit det – alla dagar i veckan. Det gäller att se positivt på det.



✓Se Sveriges matcher på Kanal 5 – och hela VM-kvalet på Eurosport Player
