”Fick panikångest – rädd att bli invalid”
ANDREAS KÄCK

Sommaren 2011 lämnade José Enrique Newcastle – där han hade spenderat större delen av sin karriär – för Liverpool. Men spanjorens sejour i den engelska storklubben blev mindre lyckad och efter stora skadebekymmer meddelades förra våren att man bryter kontraktet.

Nu avslutar han karriären – och talar ut om skadehelvetet.

– Jag drabbades av en knäskada som skulle hålla mig borta ur spel i tre månader. Det slutade med att jag blev borta i två år… Jag träffade fem olika experter i England, ingen kunde hjälpa mig få bukt på problemet, säger Enrique enligt Marca.

Han säger att skadan påverkade honom både fysiskt och psykiskt.

– Jag kunde inte spela utan mediciner, jag kunde inte ens träna. Det var tufft, jag blev desperat, och vid tillfällen blev jag yr i huvudet av alla mediciner. Efter varje match och träning började knät svälla upp som en boll och jag kunde knappt gå på tre dagar.

Inför en match mot Crystal Palace i november 2013 kom ett rejält bakslag.

– Jag tränade bara på fredagen innan matchen och efter att ha tränat i 15 minuter utan smärtstillande kunde jag bara gå i en rak linje, jag kunde inte ens svänga, säger spanjoren.

Trots detta spelade han matchen mot Crystal Palace, men därefter förvärrades problemen och Enrique tvingades då åka hem till Spanien och opereras.

– Jag blev inte samma spelare igen efter det. Det var frustrerande. I tre månaders tid spelade jag med en trasig menisk. Jag var tvungen att åka hem till Spanien, för jag kunde inte ens gå… Det var en hemsk tid, för jag ville verkligen spela. Jag fick panikångest och undrade: ”Vad i helvete är det som är fel med mig?” Jag fattade inte, säger Enrique.

Trots att hans sista år i Liverpool blev ett sportsligt helvete uppskattade han ändå tiden i klubben. Och såhär i efterhand är han evigt tacksam för att tränaren Jürgen Klopp lät honom bära kaptensbindeln i hans sista framträdande.

– På sätt och vis var det min värsta period i livet eftersom jag verkligen ville prestera under Klopp. Men Klopp var hela tiden rak och ärlig mot mig, och jag är evigt tacksam för att jag fick vara lagkapten i min avskedsmatch, säger spanjoren.

Den senaste säsongen spenderade han i spanska Real Zaragoza.

Nu är karriären över.

31-åringen vill inte riskera sin framtida hälsa.

– När jag blir en gammal gubba vill jag åtminstone kunna gå, jag vill inte bli invalid, säger José Enrique.
