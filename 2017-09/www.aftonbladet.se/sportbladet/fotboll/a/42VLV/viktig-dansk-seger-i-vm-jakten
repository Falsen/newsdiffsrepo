Viktig dansk seger i VM-jakten
ERIK KARLSSON

Polen, Danmark och Montenegro är inblandade i en riktigt kvaldrama i grupp E. Polen gick in i åttonde omgången med tre poängs ledning före de jagande utmanarna. Danmark hade alltså inte råd med med en plump på 1 000 meters höjd i armenska huvudstaden Jerevan.

Därför var det nog många danskar som satte i halsen när Ruslan Korijan vände upp och distanssköt in 1–0 med en dykande vrist bakom Kasper Schmeichel redan i den sjätte minuten.

Men Danmark samlade sig. Thomas Delaney nickade in 1–1 i minut 16 innan Christian Eriksen klev upp och gjorde det han gör bäst. En perfekt skruvad frispark över muren till 2–1.

Hans sjätte kvalmål, bästa danska noteringen sedan Jon Dahl Thomasson gjorde lika många i kvalet till VM i Tyskland 2006.

Thomas Delaney punkterade sedan matchen med ett distansskott till 3–1 innan samme Delaney också blev hattrickmålskytt när han nickade in 4–1 i matchens slutsekunder. En ny komfortabel seger efter 4–0 mot Polen senast.

– Det är jättestort. Jag är lite överraskad över att jag gjorde tre mål mot Armenien. Det är jag riktig stolt över, säger Delaney till Ekstra Bladet.

Segern tog Danmark upp i tillfällig ledning i gruppen men Polen gjorde var man skulle mot Kazakstan och Stevan Jovetic fixade 1–0 för Montenegro hemma mot Rumänien.

Danmark åkte därmed ner till en tredjeplats i gruppen. Närmast väntar en absolut nyckelmatch borta mot Montenegro. Skulle man fixa en seger där ligger en andraplats nära till hands vilket skulle kunna innebära en playoff-repris mot Sverige.

– Det var mörkt innan de här två matcherna och nu är det ljust. Vi har det i våra egna händer, säger Thomas Delaney.

✓ Se Sveriges matcher på Kanal 5 – och hela VM-kvalet på Eurosport Player
