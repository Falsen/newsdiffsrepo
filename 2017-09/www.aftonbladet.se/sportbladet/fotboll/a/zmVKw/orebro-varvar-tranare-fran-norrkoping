Örebro värvar tränare från Norrköping
JONATAN ANDERSSON

Den 27 augusti gjorde Alexander Axén sin sista match som huvudtränare för Örebro SK. Medan Axén tar steget till C More tar hans tidigare assistent Axel Kjäll över rodret och nu har klubben alltså gjort klart med ytterligare ett namn för den nya tränartrojkan.

Daniel Bäckström har den senaste tiden varit akademiansvarig i IFK Norrköping, men har tidigare även varit assisterande i P17-landslaget.

– Vi vill skapa en kultur med starkt utvecklingsfokus och ett tydligt arbetssätt, och där passar Daniel perfekt in hos oss. När vi presenterade Axel pratade vi om att han är en av den nya generationens tränare, och där ser vi också Daniel, säger Örebros VD Simon Åström i ett uttalande.

Bäckström ansluter till klubben omedelbart och kommer vara Axel Kjälls högra hand under resten av säsongen. Efter det kommer han att ingå i tränarteamet i ytterligare tre år.

Huvudtränare Kjäll är själv nöjd med valet av sin nye kollega.

– Jag har haft bra koll på Daniel sedan ganska lång tid tillbaka. När vi har pratat namn till vårt tränarteam har Daniels varit ett av de första som kommit upp (...) Att han kunde komma loss redan nu är en stor bonus för oss, säger Axel Kjäll i ett pressmeddelande.
