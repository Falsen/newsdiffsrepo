Axén: ”Jag tänkte ’va fan’”
PER BOHMAN

Han är allsvenskans mest karismatiske tränare. Inte konstigt att C More satte klorna i Alexander Axén i samma stund som hans avgång från Örebro blev officiell. Sportbladet ställde 15 frågor till profilen inför tv-debuten.

1. Har du alltid varit slängd i käften?

– Ja. Det började redan när jag var liten. Jag hade tre farbröder och en farsa som bara snackade på som vildar. Skulle man få en syl i vädret var det tvunget att ta chansen.

2. Ditt munläder är ständigt hyllat efter framträdanden i tv och poddar. Varför tror du att folk gillar ditt tugg?

– Jag är den jag är. Om någon tycker jag rolig så är det väl bra, men jag försöker inte vara rolig. Ibland gillar folk mig och ibland tycker folk illa om mig. Allt jag vet är att jag alltid varit mig själv.

3. Kan faktumet att du ibland framstått som en talkshowvärd ha skymt din tränargärning?

– Så är det väl. Man tycker väl inte alltid att man blir rättvist bedömd. Ni (journalister) utgår ju från vad ni ser. Tränarna är si och så. En är bra på att skapa lagkänsla, en kan sälja dyrt och någon är ett geni. Ni sätter etiketterna och det är inte mycket man kan göra åt det. I Gais kom vi femma i allsvenskan med 24 miljoner i omsättning. I Örebro hamnade vi sexa som nykomlingar. Men nu kan någon komma åtta som nykomling och vara världens bästa tränare. Vad kan jag göra åt det?

4. Är det orättvist?

– Rättvisa och orättvisa är väl egentligen fel ord. Jag är inte avundsjuk. Men ibland är det som att man lägger in föreningarnas förutsättningar när man mäter resultat och ibland inte. Går man efter omsättning har vi i Örebro gjort ett bra jobb.

5. Har Sverige blivit som England nu – där redan aktiva fotbollsprofiler söker sig till en roll som experter eller "pundits"?

– Jag visste verkligen inte vad jag skulle göra. Jag visste inte hur jag skulle berätta för spelarna att jag skulle sluta i Örebro. Jag visste ingenting. Sen hände det här. Och att vara expert är något som jag alltid har velat prova. Sen får vi se hur det påverkar min karriär som tränare.

6. Är du nervös?

– Ja. Eller nervös är nog fel ord. Jag har respekt för yrket. Det pirrar i magen. Jag har inte fått körschemat men börjar ju på söndag (i dag). Det är ju Hammarby-AIK och Örebro-Malmö FF direkt. Jag tänkte ju "va fan är det här?" när jag såg det.

7. Blir det märkligt när alla vet att du är AIK:are?

– Men jag kan inte bry mig om den givna kritiken om att jag är AIK:are. För sedan jag blev professionell fotbollstränare 2007 har jag inte kunnat vara AIK:are, för de är en motståndare som alla andra. Jag har stängt av det där under en period men det är klart att folk kommer kritisera mig för det. Men jag kan lova att jag säger vad som är bra, och vad som är dåligt, om alla lag. Jag är könlös när det gäller klubbar.

8. Även Örebro?

– Nja. Det blir såklart den svåraste utmaningen. Men jag hoppas att alla förstår att det är mitt nya jobb. Självklart kommer jag förklara att ÖSK var enormt mycket bättre för två veckor sedan än nu (stort garv). Äh, jag skojar bara.

9. Så du klipper inte nye tränaren Axel Kjäll över knäna med en vass salva under sändningen?

– Jag kommer inte att gå på någon tränarkollega på det sättet. Jag är som jag är och kommer ha åsikter utan att vara rädd, men jag tänker aldrig slakta någon. Det gör inget bättre. Men om det blir sura miner så får det bli sura miner, för nu är jag på den här sidan repet. Samtidigt gillar jag nästan alla tränare i allsvenskan och kommer behandla de med respekt. Aldrig vara elak eller dum.

10. När är en tv-sändning bra?

– Bra är den när de hinner gå på djupet och lära mig och andra nya saker.

11. Och dålig?

– Dålig är den när studion inte hinner förklara saker, när det går för fort. Alla som jobbar med det är bra, men tidspressen kan vara tuff tror jag. För några år sedan blev man irriterad och stängde av under sändningarna för att det var för dåligt, men nu är det stor skillnad.

12. Men hur gör man för att inte vara exkluderande i sitt nördiga snack? Alla som kollar på fotboll vill ju inte bli tränare.

– Man kan ju inte förklara vad offside är vid varje sändning. Jag ser det som ungdomsfotboll, man får utgå från att folk vill lära sig, snarare än tvärtom även om så inte alltid varit fallet i Sverige. Jag vill fördjupa mig och ge folk chansen att förstå hur tränare tänker med sina beslut. Förr kunde ju inte de som verkligen var intresserade få det som de ville ha, och var ska de få informationen om inte av oss?

13. Vilka experter ser du upp till?

– Svårt att namnge någon, för många är bra. Anders Andersson gillar jag, Jon Persson har vuxit in i det allt mer och Hasse Backe bidrar alltid med sin rutin.

14. Har du medietränats av C More nu?

– Nej, jag slängs bara rakt in. Jag tror att de vill att jag ska vara den jag är. Inte fundera för mycket och begränsa mig, utan bara kastas in och så får det till en början bli som det blir.

15. Så det blir ingen feg Axén i rutan?

– Jag kan bara vara mig själv. Det finns inget annat. Om jag försökte vara någon annan eller lägga band på mig själv så skulle det bli skitdåligt. Jag kör på min stil och så får vi se om folk orkar med mig eller inte.
