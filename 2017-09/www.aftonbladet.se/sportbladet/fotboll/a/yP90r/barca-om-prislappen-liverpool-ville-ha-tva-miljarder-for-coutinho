Barça om prislappen: ’Liverpool ville ha två miljarder för Coutinho’
FRIDA FAGERLUND

Turerna kring Philippe Coutinho har varit många under det här transferfönstret.

Spelaren ryktades ända in i det sista till Barcelona, men när klockan slutligen slog midnatt stod det klart att brassen stannar i Liverpool.

Under en presskonferens på lördagen kommenterade den spanska storklubben den uteblivna affären.

– På fredagen, efter veckor av förhandlingar, satte Liverpool ett pris på spelaren som vi ville ha (Coutinho), säger klubbdirektören Albert Soler enligt Sky.

– Priset sattes till 200 miljoner euro (omkring 1,9 miljarder kronor) och då bestämde vi oss för att inte fullfölja.

Soler gav även en tydlig passning till Premier League-klubben.

– Det är ett exempel på hur fotbollen ser ut i dag. Den här klubben och den här styrelsen kommer inte att involvera sig i något sådant.

Barcelona har, med tanke på tappet av stjärnan Neymar, gjort ett blygsamt fönster. Ousmane Dembele från Dortmund (omkring 1,4 miljarder kronor) är den enda stora värvningen klubben har lyckats genomföra.

– Det som har skett på transfermarknaden den här sommaren är en fotbollsmodell som vi inte är vana vid, säger Soler.

Strax efter presskonferensen kom nya uppgifter kring härvan.

Enligt Telegraph-reportern Chris Bascombe förnekar Liverpool att en prislapp någonsin har funnits på Coutinho och att Barcelona således ljuger.

Något officiellt uttalande från den engelska klubben har dock ännu inte dykt upp.
