Lustig: ”Kan vara en grinig pojke”
JOHAN FLINCK

Mikael Lustig var en av Sveriges två bästa spelare mot Bulgarien (den andre var Marcus Berg). Han nickade in 1–1 på en hörna och slog inlägget till 2–2.

Vid kvitteringen till 1–1 jublade hela laget medan Lustig verkade mest förbannad.

Tv-bilderna här visar också att han med arg blick vrålade något ut till bänken.

Dagen efter förlusten tar Sportbladet upp den märkliga scenen som väcker lite nyfikenhet.

Vad skrek du?

– Jag vet inte .. det är mycket känslor. Ibland när man gör mål blir man glad och ibland kommer alla känslor ut.

Om man försöker läsa på dina läppar så ser du ut att säga något i stil med ”det är därför jag ska vara där” för på den första hörnan stod du vid mittlinjen va?

– Nej, det tror jag inte. Första hörnan var jag också däruppe.

Det har han nog rätt i, Lustig. Men där var ytterligare en hörna, i den 17:e minuten, innan Lustig nickade in sitt 1–1-mål och på den hörnan fick han vara kvar vid mittlinjen.

Är det det du säger?

– Jag vet inte... du får försöka läsa läppar lite bättre. Men det är möjligt, ler han lite besvärat.

Du verkar ofta vara arg när du borde vara glad. Man minns ju ditt utspel mot media efter playoff-segern mot Danmark?

– Haha! Ibland kan man vara en grinig pojke. Men oftast är jag glad. Fast ibland brinner det till, men det är väldigt korta stunder. Jag är väl inte den ende som visar att man är förbannad efter ett mål.

Minns du inte vad du sa eller vill du bara hålla det hemligt?

– Klart jag vet vad budskapet var men det behåller jag för mig själv, säger Lustig.

✓ Se Sveriges matcher på Kanal 5 – och hela VM-kvalet på Eurosport Player
