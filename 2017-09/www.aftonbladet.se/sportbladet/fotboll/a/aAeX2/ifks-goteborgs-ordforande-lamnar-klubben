”Tungt och jobbigt – varför utsätta mig för detta?”
EMELIE FREDRIKSSON

Det har varit en turbulent tid för IFK Göteborgs ordförande Frank Andersson.

Bland annat har det rapporterats om en intern maktkamp, en spricka i ledningen och att delar av styrelsen har tappat förtroende för ordföranden. Kritiken från supporterhåll har varit stor.

Under sommaren krävde flera av dom hans avgång då bland annat några supporterföreningar hängde ut en stor banderoll över klackläktaren på Gamla Ullevi.

”Aldrig ego över emblemet. Avgå Frank du är problemet”.

I dag meddelade Andersson att han inte ställer upp i omval vid årsmötet i mars. Han kommer alltså trots allt sitta kvar mandatperioden ut och berättar att det aldrig var aktuellt att lämna i förtid.

– Jag tycker att det har varit ett väldigt trevligt och bra uppdrag, men den senaste tiden har det inte varit så trevligt utan jobbigt och tungt. Så då bestämde jag mig, säger Andersson.

Han berättar att supportrarnas ord spelat in i beslutet.

– När man går på hemmamatcher och ser en lång vepa om att de kräver min avgång så känns det inte jättekul. Jag kände någonstans att nu räcker det. Varför ska jag utsätta mig för detta?

Hur har den senaste tiden varit?

– Den har varit jobbig. Men nu när jag har talat om det här så känns det okej.

Blandade känslor att lämna?

– Ja det är det absolut. Jag tycker att det har varit ett väldigt trevligt uppdrag och hade gärna fortsatt. Men nu blev det som det blev. Det räcker nu.

När Frank Andersson lämnar sitt uppdrag har han varit IFK:s ordförande i två år.
