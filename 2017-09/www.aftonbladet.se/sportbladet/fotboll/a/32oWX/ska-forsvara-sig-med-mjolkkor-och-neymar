Ska försvara sig med mjölkkor och Neymar
PATRIK BRENNING

Den 8 mars genomled franska fotbollsklubben PSG sin största förödmjukelse sedan det qatariska uppköpet av klubben 2011. Fansen tvingades se sitt lag förnedras när FC Barcelona vände 0-4 och avancerade vidare i Champions League efter att ha vunnit med osannolika 6-1 på hemmaplan.

Efter chockförlusten var PSG-presidenten Nasser Al-Khelaifi tydlig med att något måste göras.

– Vi kommer jobba hårt för med eftertryck visa vår ambition den här sommaren.

Målet var att locka över en världsstjärna och ironiskt nog påstås möjligheten ha presenterat sig precis samma kväll som storförlusten i Barcelona.

Brassen Neymar var Barcelonas stora segerorganisatör i vändningen mot PSG men när de spanska fansen slog upp tidningen dagen efter var det istället en bild på Leo Messi som mötte dem. Likt en Gudagestalt uppburen av Barcelonas fans bredde Messi ut sig över uppslaget.

– Folk säger att det är den bästa bilden på Messi som finns, säger fotografen Santiago Garcés foto till The Guardian.

Efter två dagar hade redan 70 miljoner människor sett bilden och den är i dag den mest spridda i klubbens historia. Den blev så ikonisk att den snabbt förvandlades till själva symbolen för en av fotbollshistoriens mäktigaste vändningar – trots att Messi själv hade försvinnande liten del i den.

För det var ju Neymar och inte Messi som hade skruvat in frisparken till 4-1 i den 88:e minuten. Neymar och inte Messi som hade ordnat och avslutat straffen till 5-1 i den 91:a. Neymar och inte Messi som assisterat Sergio Roberto till matchvinnande 6-1 i den 95:e spelminuten.

– Det är den bästa matchen jag spelat i hela min karriär, sa Neymar efteråt.

Sedan fick han svara på frågan om han trodde att Leo Messi skulle förlänga sitt kontrakt med klubben.

Det påstås att det var där och då Neymar insåg att han var tvungen att lämna Barcelona. Att han aldrig skulle komma ur Leo Messis skugga om han stannade kvar.

Den skenande transfermarknaden hade samtidigt förvandlat brassens utköpsklausul på 2,2 miljarder kronor från en avskräckande varningsskylt till en lockande inbjudan. Kanske inte för en fotbollsklubb med enbart sportsliga ambitioner – men väl för en nation mitt i en diplomatisk kris med ett desperat behov av positiv PR.

Väl för Qatar på randen till ett krig.

⁠

Det var en märklig syn som mötte politikerna, den samlade pressen och de nyfikna medborgarna på Dohas flygplats i Qatar i början av juli. Ner för trappan ur det gigantiska flygplanet klev inga bleka turister eller stenrika miljardärer utan istället 60 stycken mjölkkor.

Det såg ut som något hämtat ur en svensk nationalromantisk saga när de svartvita djuren radade upp sig nedanför flygplanstrappan. Som om Noaks ark fått vingar. Korna måste själva ha undrat var sjutton de hamnat när de klev ut på det blanka asfaltsunderlaget i den 30-gradiga värmen och in i den samlade pressens kamerablixtar.

Ett par dagar tidigare hade de varit mjökkor i USA och Australien. Nu var de plötsligt en säkerhetspolitisk spelbricka i en politisk konflikt som förändrat en hel idrottsvärld.

Bara sedan juni har Qatar köpt F15-krigsflygplan från USA, sju militära fartyg från Italien och undersökt möjligheten att förvärva stora ägarandelar i American Airlines. Detta samt 4000 mjölkkor och en brasiliansk fotbollsspelare.

Flygplanen kostade Qatar 96 miljarder kronor, fartygen 47 miljarder, fotbollsspelaren Neymar 2,2 miljarder och bara transporten av korna 85 miljoner. Alla investeringar har dock samma syfte: De är vapen i en blossande konflikt.

I dagens globaliserade värld räcker det inte att köpa krigsfartyg och stridsflygplan för att vinna politisk makt. Mer än någonsin handlar det istället om att bygga relationer och få allierade hela vägen in i FN:s säkerhetsråd.

Har du tillräckligt goda relationer slipper du resolutioner. Har du vänner får du inflytande. Har du allierade har du trygghet.

Qatar stod efter självständighetsförklaringen 1971 med gott om pengar men ont om vänner. Med en ökande press från länderna runt sig i regionen har landets strategi på senare år därför blivit att investera sina energirikedomar i bundsförvanter. I första hand i allierade med en historia av militär närvaro i Mellanöstern.

I Storbritannien har Qatar investeringar i landmärken som varuhuset Harrods samt skyskrapan The Shard, det finansiella utvecklingsprojektet Canary Wharf, Olympiabyn från 2012 och London-börsen. 2008 hjälpte landet dessutom den brittiska regeringen från att behöva rädda storbanken Barclays undan en konkurs.

I Frankrike har landet köpt ägarandelar i stora bolag och arbetsgivare som avfallsföretaget Suez, byggföretaget Vinci, flygplanstillverkaren Airbus samt energibolaget Areva och har dessutom investerat 72 miljarder kronor i upprustningen av Paris förortsområden. Qatars närvaro i Frankrike har också redan knutit starka politiska band då nationerna bland annat enats om militära insatser i till exempel Libyen.

– Frankrike räknas precis som Storbritannien och USA som en viktig försvarare av gulfens monarkier, sa Dr Chris Davidson, som undervisar i mellanösterns politik vid universitetet i Durham, till Daily Mail 2013.

Men det finns en bransch som visat sig mer effektiv än någon annan när det kommer till att knyta kontakter och nå ut med marknadsföring. Något länderna i Mellanöstern förstått.

– Gulfstaterna som Qatar, Bahrain och Förenade Arabemiraten använder idrotten av samma anledning som alla andra: För skydd, för varumärkesbyggande och för att öppna för andra kommersiella samarbeten. Men det som skiljer dem från alla andra är att idrotten är huvudpunkten i deras försvars- och säkerhetspolitik. Det spelar ingen roll hur många vapen du köper, eller hur avancerade de är, de kommer ändå inte ge dig ett tillräckligt försvar, säger James Dorsey, professor, journalist och expert på fotbollen i Mellanöstern som skrivit bloggen ”Mellanösterns turbulenta fotbollsvärld” till Daily Mail.

Under de tio senaste åren har världen fått se en explosionsartad investeringsstorm från Mellanöstern i internationell idrott. Bara lilla Bahrain, med drygt 800 000 invånare, har ett Formel 1 Grand Prix, cykellaget Bahrain Merida team i Tour de France, har värvat friidrottare i världsklass och arrangerar dessutom flera galopptävlingar med kunglig närvaro i Storbritannien. I maj i år stod landet också värd för Internationella fotbollsförbundet Fifas officiella kongress.

Förenade Arabemiraten arrangerar i sin tur bland annat en ATP-tävling i tennis, sponsrar genom sitt flygbolag Emirates fotbollslag som Real Madrid, Arsenal samt Milan och äger sedan 2008 fotbollslaget Manchester City.

– Det du vill göra är att ta dig in i den internationella gemenskapen så att dina internationella vänner kan rädda dig om det skulle uppstå problem. Genom idrotten kan du bygga relationer på ett sätt som inte är möjligt inom vanlig diplomati eller försvars- och säkerhetspolitik. Det är en kulturell och offentlig diplomati. Qatar har dessutom börjat använda sporten för att bygga hela sin nationella identitet, säger James Dorsey.

För Qatar har blivit den nation som är allra aktivast på idrottsmarknaden. Monarkin har arrangerat VM i simning samt handboll och ska de kommande åren även stå värd för världsmästerskapen i friidrott och inte minst fotboll. Det senare efter en omdiskuterad valprocess där Qatar anklagas för att ha mutat till sig mästerskapet.

Fotbolls-VM går också på många sätt hand i hand med nationens intresse i franska ligaklubben Paris Saint-Germain.

⁠

2010 stod den franska fotbollen inför en potentiell kollaps. Paris Saint-Germain var en av flera klubbar som blödde pengar i den sportsligt försvagade ligan och nu var seriens lukrativa tv-avtal dessutom på väg att löpa ut. Rättighetsinnehavaren Canal Plus hade inför föregående avtalsperiod, i stenhård konkurrens med bolaget Orange, tvingats pressa upp ersättningen åt ligalagen till den näst högsta i hela Europa men när avtalet nu skulle omförhandlas hade alla konkurrenter dragit sig ur redan innan budgivningen hunnit börja på allvar.

Canal Plus såg ut att få totalt monopol – och priset därmed rasa genom golvet. Då 57 procent av klubbarnas inkomster kom från just tv-avtalet var hotet på riktigt. Fransk fotboll var på väg i konkurs.

– Vi kan inte utesluta risken att allt kraschar. Om tv-avtalet halveras kommer klubbarna att gå under, sa PSG:s dåvarande president Robin Leproux.

För Frankrikes president Nicola Sarkozy hade det här kunnat bli nådastöten. Pressad av den skenande arbetslösheten kunde presidenten bara spekulera i vad som skulle hända med opinionssiffrorna om Frankrike inte ens hade råd att bedriva en fotbollsliga. Vilka politiska konsekvenser skulle en sådan idrottslig krasch få? Vad det skulle göra med Frankrikes anseende?

Som av en händelse var Sarkozy också en inbiten PSG-supporter.

Den 23 november 2010 kallade presidenten därför Qatars kronprins Tamim Bin Hamad al-Thani till ett möte i Elysée-palatset i Paris. I sällskap till mötet hade Sarkozy sin vän Michel Platini, president för europeiska fotbollsförbundet Uefa, och Sébastien Bazin, den europeiske representanten för PSG:s amerikanska ägare Colony Capital.

Ägarbolaget, som förlorade 20 miljoner euro om året på det blödande PSG, hade redan tidigare försökt få den qatariska kungafamiljen intresserade av att köpa klubben men fått nej. Men med en fransk president och den internationella fotbollens näst starkaste man som lockbete ändrade sig plötsligt shejkerna.

Anledningen går bara att spekulera i men Qatars då levande VM-ansökan till mästerskapet 2022 går inte att blunda för. Vad som egentligen lovades på mötet har heller aldrig blivit känt men effekterna av det har varit lätta att följa.

Strax efter mötet tog Platinis egen son Laurent plats i ledningen för statliga Qatar Sports Investment som i juli 2011 sedan köpte den franska ligaklubben Paris Saint-Germain för 100 miljoner euro. Som president för klubben utsågs Nasser Al-Khelaifi, en före detta professionell tennisspelare och nära vän med Qatars kronprins, som dessutom var vd för Qatars globala tv-kanal al-Jazeera Sport (senare BeIN Sport).

Kort efter övertagandet av PSG började al-Jazeera Sport intressera sig för de franska tv-rättigheterna och pressade sedan, i konkurrens med Canal Plus, upp priset till samma nivåer som under föregående rättighetsperiod. I en handvändning räddade de därmed även den franska ligafotbollen.

En månad efter mötet i Paris fick Qatar sedan, effektivt framhejade av Michel Platinis positiva röst, mycket oväntat värdskapet för fotbolls-VM 2022.

Qatar, världens rikaste nation per capita, hade plötsligt ett fotbolls-VM, en fransk ligaklubb och en stor fotbollsrättighet i sin portfölj. Men inte bara det. Vad de framförallt hade var nya nära internationella bundsförvanter inom såväl den franska regeringen som världsfotbollen och genom VM samt PSG två världsomspännande reklamplank.

– När det handlar om att bygga varumärken så är fotbollen oslagbar. Den är enormt populär och det omedelbara globala genomslaget genom tv-sändningarna är värd en förmögenhet, säger David Roberts på brittiska tankesmedjan i försvars- och säkerhetsfrågor Rusi till Reuters.

Vad Qatar fick i PSG var en sovande jätte. Vad de upptäckte var en potential som ingen annan klubb i Europa hade kunnat erbjuda.

– Inom fem år vill vi tjäna pengar. Vår fördel är Paris, huvudstaden och dess tolv miljoner invånare, där du hittar mängder med talangfulla ungdomar. Alla de bästa franska spelarna är från Paris, som Thierry Henry, Lilian Thuram och Nicolas Anelka. Det är dem vi ska leta efter och varför skulle inte den nye Messi kunna komma från Paris, frågade sig president Nasser i mars 2012.

Det är fem år sedan nu och det var med andra ord i år PSG skulle börja bli självförsörjande. Det var i år de egna talangerna skulle börja ta över a-laget. Istället blev det i år klubben på allvar ruskade om fotbollsvärlden.

Under sommaren har Neymar lockats över från FC Barcelona i fotbollshistoriens dyraste affär. PSG har dessutom kryddat det med att även stämpla in världshistoriens näst dyraste spelare i Monacos Kylian Mbappé.

Den första en av fotbollens största stjärnor. Den andra killen från Paris klubben hoppas ska bli den nye Messi. Men varför övergav PSG plötsligt sin långsiktiga strategi? Varför spenderade de på en sommar mer pengar än någon klubb i idrottshistorien? Varför den plötsliga paniken?

Sanningen är att konflikten i Mellanöstern har förändrat spelplanen för såväl PSG som Qatar.

⁠

Saudiarabien, Förenade Arabemiraten, Bahrain och Egypten har sedan i juni isolerat Qatar med kravet att nationen bland annat ska gå med på att stänga en turkisk militärbas, sluta med vad kvartetten anser är en finansiering av terrorism och betala för de liv de anser att Qatars politik kostat regionen. Qatar har avfärdat samtliga 13 krav de ålagts och kallar istället grannarnas ingrepp för ett hot mot landets suveränitet.

Saudiarabien skulle med sin enorma militära styrka enkelt kunna sluka Qatar men en militär operation skulle riskera ett enormt internationellt bakslag för nationen. Experter som CNN talat med bedömer därför risken för en militär konfrontation som liten – men konflikter utkämpas inte bara med våld längre.

Sedan bojkotten inleddes har samtliga länder istället intensifierat sitt diplomatiska arbete på jakt efter bundsförvanter. Det är nu viktigare än någonsin för Qatars regim att visa styrka och etablera synen på monarkin som en välmående och självständig nation.

Handelsbojkotten mot Qatar har på flera sätt isolerat landet. Nationen har tvingats hitta nya handelspartners och andra transportvägar in för sina varor. En situation som – i kombination med mutanklagelserna kring fotbolls-VM 2022 och rapporterna om slavlika förhållanden för landets gästarbetare – återigen väckt frågan om landet borde fråntas fotbolls-VM. Något som hade varit en PR-mässig katastrof för Qatar.

Sedan bojkotten inleddes har en av regimens huvudprioriteter därför varit att visa att landet klarar sig på egen hand. Att nationen är stark nog att stå på egna ben och inte hotas av den pågående konflikten. De har gjort det genom en rad vitt skilda investeringar.

De 4000 influgna mjölkkorna ska visa att Qatar är självförsörjande.

De inköpta amerikanska militärplanen ska visa att de är starka.

Den svindyra brasilianske fotbollsspelaren ska visa att de är rika och mäktiga.

– De försöker bokstavligt talat vinna poänger här. Det kan låta som köpet av Neymar kostade mycket men med tanke på att insatsen är hundratals miljarder dollar med VM i potten så är Neymar en sund investering för Qatar. Den bevisar att de har resurserna redo och en likviditet att ta på allvar, säger Christopher Davidson som undervisar i politik mot fokus på Mellanöstern vid universitet i Durham till Daily Mail.

Qatar betalar just nu fyra miljarder kronor i veckan för att göra landet redo för propagandauppvisningen som fotbolls-VM är tänkt att bli. Att då hosta upp 2,2 miljarder kronor för Neymar ter sig försumbart i jämförelse. 85 miljoner kronor för att flyga in några kor blir samtidigt en piss i Persiska viken.

2018 ska Qatars nya krigsfartyg börja byggas men redan sedan i slutet av juli har qatarierna kunnat mjölka sina nya kor. Utspridda på en yta av 70 fotbollsplaner bestående av nyplanterat och grönskande gräs står de nu mitt ute i öknen och förser Qatar med de mjölk-, ost- och yoghurt-produkter de tidigare importerade från Saudiarabien.

– Det här är vårt trotsiga budskap. Vi behöver ingen annan, säger en statsanställd till Bloomberg.

Under sensommaren har de också börjat kunna mjölka guldet ur sin nya fotbollsbrasse.

När grannkvartetten inledde sin bojkott mot Qatar släcktes även Al-Jazeeras och BeIn Sports tv-signaler i Förenade Arabemiraten. TV-koncernen har blivit en central del i krisen då länderna runt Qatar anklagar monarkin för att använda kanalerna till att uppvigla mot sina grannar.

Men det här var ett steg för långt för befolkningen i Förenade Arabemiraten som krävde sina sportkanaler tillbaka. Det dröjde sedan inte länge innan tv-bilden var tillbaka igen. Lagom till Neymars premiärmatch för PSG.

På tv-apparater i Saudiarabien, Förenade Arabemiraten, Bahrain och Egypten kommer fotbollsfans nu följa brassens framfart i Ligue 1, beundras av PSG:s sportsliga styrka och fascineras av Qatars ekonomiska kraft. En enorm politisk seger för den pressade monarkin.

– Qatar har inte kapitulerat utan slår nu tillbaka och Neymar-värvningen är en del av det, säger Simon Chadwick, professor i idrottsekonomi vid Salfords universitet till Bloomberg och fortsätter:

– Det här är en charmoffensiv, en mjuk maktuppvisning och en del av deras internationella diplomati. För det sista Saudiarabien vill är att hela världen ska tala om Qatar, deras investeringar i idrott och Neymar.

Neymar har öppnat tv-marknaden för Qatars fotbollsklädda propaganda hela vägen in i vardagsrummen hos deras fiender.  Det makten har ingen diplomat, militär eller utländsk politiker i sina händer. Den makten finns bara i en fotbollsspelares fötter.

Neymar får nu 288 miljoner kronor om året för att vara affischnamnet för en förtryckande diktatur. 288 miljoner kronor för att ta Qatar in i vårt medvetande och lura oss att associera det med någon positivt. 288 miljoner kronor för att med sina trollkonster måla över allt det där andra monarkin står för.

Förtrycket av kvinnor, begränsandet av yttrandefriheten, demonstrationsförbudet och dödsstraffen. Grannkvartettens anklagelser om att Qatar stödjer IS och ger härbärge åt terrorister. Det på flera håll hårt kritiserade stödet till Muslimska brödraskapet och Hamas. Landets nära relation till Iran. De tusentals gästarbetare som redan fått sätta livet till under byggnationerna inför VM 2022.

Än kan inte grisar flyga och än har inte helvetet frusit till is. Men 2017 flyger det faktiskt kor över det helvete som de ännu överlevande gästarbetarna just nu lever i.

Korna hade inget val. Men det hade faktiskt Neymar.

Källor: CNN, NY Times, Reuters, The Guardian, BBC, Independent, Daily Mail, ESPN, Marca och Bloomberg.
