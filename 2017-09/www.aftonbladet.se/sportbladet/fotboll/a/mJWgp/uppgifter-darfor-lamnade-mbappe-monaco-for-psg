Uppgifter: Därför lämnade Mbappé Monaco för PSG
SIMON SJÖSTRAND

På onsdagen presenterades Kylian Mbappé, 18, i PSG-tröjan, klubbens andra miljardvärvning i sommar efter Neymar.

– Jag är sugen på titlar och PSG är en fantastisk klubb. Jag har den tunnaste meritlistan i omklädningsrummet, så jag har mycket att lära och mycket att bevisa, sa Mbappé under presskonferensen.

Men den stora snackisen handlade om hinten som Mbappé gav när han skulle förklara varför han lämnade Monaco.

– Ärligt talat, i maj tänkte jag stanna i Monaco, men sen hände det några saker som fick mig att ändra mig. Vad vill jag inte säga nu, men snart. Jag kommer att förklara vad som hände, sa Mbappé kryptiskt.

Nu säger sig RMC ha svaret.

Enligt den franska radiokanalen, som tidigt var ute med uppgifter om både Neymars och Mbappés övergång till PSG, var Mbappé inställd på att stanna i Monaco och hade till och med köpt hus i La Turbie i bergen ovanför Monaco.

Klubben ska dock ha dröjt med att ge supertalangen ett nytt kontraktsförslag, samtidigt som Mbappés rådgivare – till sin förvåning – ska ha upptäckt att Monacos ledning förhandlade med Real Madrid och kunde tänka sig att sälja anfallaren redan under sommaren.

Då ska Mbappé ha bestämt sig för att lämna Monaco, men inte för Real Madrid som Monaco önskade utan för PSG.

RMC skriver att Monaco dementerar uppgifterna.
