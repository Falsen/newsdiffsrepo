”Lagerbäck är både stark och auktoritär”
MARTIN TOLÉN

I gårkväll fick Lars Lagerbäck känna på hur det känns att vinna som norsk förbundskapten.

Efter två oavgjorda och en förlust på de tre inledande matcherna lyckades Norge i går besegra Azerbajdzjan med 2–0 efter ett självmål och en straff från Joshua King.

– Hemmaarenan ska bli som en borg så det kändes väldigt bra att vinna, sa Lagerbäck efteråt.

Och efter de nu fyra inledande Lagerbäck-matcherna andas det optimism i Norge.

– Min mage är större än mitt huvud så jag litar på magkänslan och den säger att vi har något på gång. Jag ser en tydlig spelstil och vad Norge vill göra – både offensivt och defensivt. Allt ser mer robust och säkert ut. Jag får lite samma känsla som när Drillo (tidigare förbundskaptenen Egil Olsen) tog över Norge för andra gången, säger NRK-experten Tom Nordlie enligt Dagbladet.

Det långsiktiga målet är att kvala in till EM 2020.

– Lagerbäck utstrålar inte bara lugn. Han är både stark och auktoritär. När jag frågade en av spelarna om jag kunde få startelvan till matchen fick jag till svar: ”Lojalitet är min största värdering” och då förstår jag att han har det. Ingen vill bråka med Lagerbäck, säger Nordlie.

Även de norska landslagsspelarna stämmer in i hyllningskören av den svenske tränaren.

– Lars är tydlig med vad han vill och det ser bättre och bättre ut. Vi är mer solida och ser mer och mer ut som ett lag som är svåra att bryta ned, säger lagkaptenen Stefan Johansen.

– Det är inget tvivel om att vi haft utveckling under Lagerbäcks ledning. Vi ger verkligen allt, fortsätter mittfältaren Mats Møller Dæhli.

Norges nästa VM-kvalmatch spelas mot regerande världsmästaren Tyskland på måndag.
