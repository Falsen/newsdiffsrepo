Landslaget lider med fansen: ”Tråkigt”
FREDRIK JÖNSSON

Efter förlusten mot Bulgarien är VM-kvalmatchen mot Vitryssland väldigt viktig. Men runt 4,5 miljoner svenskar verkar inte få se matchen i nuläget.

Distributionsavtalet mellan Discovery Networks Sweden och ComHem/Boxer gick ut den 31 augusti, och parterna lyckades inte nå någon överenskommelse.

Natten till fredag skickades ut ett pressmeddelande.

– Vi förstår och delar verkligen frustrationen som tittarna känner. Det är sorgligt och beklagligt att de hamnar i kläm i en sån här förhandling, säger Henriette Zeuchnert, vd för Discovery Networks Sweden, i pressmeddelandet.

Vid klockan 19.00 på söndag är det avspark mellan Vitryssland och Sverige i Minsk. Landslagsspelarna tycker det är trist att de svenska fansen på hemmaplan missar matchen.

– Det är klart att det inte är optimalt, vi vill att svenska folket ska se vår fotboll. Det är ingen diskussion jag vill lägga mig i, men det är tråkigt att de inte kommer överens. Det är svårt för mig att säga vad som är rätt eller fel, jag hoppas bara svenska folket får se matchen, säger Emil Forsberg.

Det är inte första gången som distributionsavtal diskuteras vid fotbollslandskamper. Inför VM-kvalmatchen mellan Sverige och Frankrike var  det diskussioner mellan Discovery Networks Sweden och Telia.

– Det är tråkigt såklart. Man vill spela för svenska folket och att svenska folket ska ha möjlighet att se landslaget. Det känns som att det bara blir svårare och svårare för varje år som går, det är tråkigt, säger han.

✓ Se Sveriges matcher på Kanal 5 – och hela VM-kvalet på Eurosport Player
