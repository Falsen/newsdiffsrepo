Caroline Seger rasande på domarna
EMELIE FREDRIKSSON

Rosengård möter serieettan Linköping om en vecka, men idag förlorade Rosengård chansen att gå om LFC vid vinst där.

Laget, som ledde med 2–0 mot Vittsjö efter bara en halvtimmes spel, fick problem i andra halvlek.

Vittsjö fick först in en reducering i den 57:e minuten och lagets skyttedrottning Linda Sällström kvitterade 20 minuter senare på straff.

Rosengård jagade ett mål och i den 83:e minuten nickade prestigevärvningen Caroline Seger in bollen på en hörna.

Trodde hon i alla fall.

Vittsjöspelaren som nickade bort bollen ståendes i mål böjde sig framåt, och domaren ansåg att bollen inte var över mållinjen.

Ett beslut som fick Caroline Seger att ilskna till. Minuten senare fick hon gult kort för protesterna och efter slutsignalen, och 2–2-resultatet, gick hon fram till domarteamet för en lång diskussion.

– Jag förstår att hon är arg, det är jag också. Domaren såg inte att bollen är inne och avgör den här matchen. Straffen de får ser också konstig ut. Det är två saker som har ett stort inflytande på den här matchen, säger FC Rosengårds tränare Jack Majgaard Jensen.

På damallsvenskan.tv, där matchen sändes, används bara en huvudkamera och på reprisbilderna går det inte att avgöra om bollen var inne eller inte.

Poängtappet innebär att Rosengård har fyra poäng upp till serieledande Linköping, som de alltså ställs mot i en seriefinal på söndag.

Seger där och det är match igen, menar Majgaard Jensen.

– Vi ska bara prestera på samma sätt där, och hoppas att domaren också gör en bra match.
