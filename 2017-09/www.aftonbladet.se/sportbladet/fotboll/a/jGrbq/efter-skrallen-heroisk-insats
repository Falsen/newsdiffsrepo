Efter skrällen: ”Heroisk insats”
SIMON SJÖSTRAND

Efter att Sverige kört över Vitryssland med 4–0 i VM-kvalet kom nästa glädjebesked: Luxemburg hade skrällt till sig en poäng (0–0) hemma mot gruppfavoriten Frankrike och gett Sverige nytt hopp om en direktplats till VM.

– Folk blev chockade, även om man inte ställde sig upp och jublade, sa målvakten Robin Olsen.

– Oj, det väntade man inte sig. Särskilt inte efter att de vann mot Holland med 4-0, sa Emil Forsberg.

Frankrike (rankat tia i världen) dominerade matchen och avlossade 34 skott, men ändå var det Luxemburg (rankat 136:a) som var närmast att näta när Gerson Rodrigues träffade stolpen med tio minuter kvar.

– Svårt att smälta, väldigt frustrerande, sa Frankrikes Oliver Giroud, en av alla kritiserade stjärnor i storlaget.

”34 skott. 34 SKOTT. TRETTIOFYRA SKOTT”, skrev Goal France uppgivet på Twitter.

Senast Luxemburg tog poäng mot ett storlag var mot Italien i en vänskapsmatch 2014 (1–1).

Segrarna i tävlingssammanhang de senaste åren?

De är lätträknade.

Luxemburg slog Schweiz i kvalet till VM 2010 (2–1), fick 2–1 mot Albanien i EM-kvalet (2–1) 2011 och 2013 avfärdades Nordirland med 3–2 i kvalet till VM året därpå. Annars har segrarna bara kommit mot Makedonien (kvalet till EM 2016) och senast mot Vitryssland i VM-gruppen i torsdags.

Efter slutsignalen fick spelarna i Luxemburg applåder även av den franska hemmapubliken på Stadium Municipal i Toulouse och hyllningarna lät inte vänta på sig.

”Fantastisk insats av de röda lejonen. Försvaret stod bergfast när skrällen var inom räckhåll. När pinsamheten var ett faktum för hemmalaget var det tyst som en mus på arenan. Luxemburg stod för en heroisk defensiv insats och kunde fira en känsla av framgång för första gången på 103 år mot grannen Frankrike”, skriver L&#x27;essentiel.

”Det är ett historiskt resultat. Laget vann poängen med mycket hjärta och viljestyrka”, säger förbundskaptenen Luc Holtz enligt samma tidning, som rubricerar artikeln med ”Ett historiskt ögonblick i vår fotbollshistoria”.

”Vi pratar om ett heroiskt ögonblick. Särskilt eftersom Frankrike inte var dåligt. Men de mötte ett lag som kämpade osjälviskt. Jag tror att det var den bästa insatsen i min karriär. Jag är överlycklig”, säger mittbacken Chris Philipps.

Även den franske förbundskaptenen stämde in i hyllningskören.

”Jag gratulerar Luxemburg. De var alla hjältar, särskilt deras målvakt. Det är deprimerande att ha så många chanser men inte göra mål”, säger Didier Deschamps.

Frankrike leder gruppen på 17 poäng, 1 före Sverige och med sämre målskillnad.
