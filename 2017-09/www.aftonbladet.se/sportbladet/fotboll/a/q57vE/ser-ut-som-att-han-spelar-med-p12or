”Ser ut som att han spelar med P12:or”
ANDREAS KÄCK

Efter två raka EM-slutspel – varav ett som resulterade i guld – är pressen nu stor på det svenska U21-landslaget med nye förbundskaptenen Roland Nilsson vid rodret.

På tisdagskvällen drog EM-kvalet i gång.

Sverige mötte Cypern i första matchen – och fick en drömstart.

I den fjärde minuten satte Malmö FF:s Carlos Strandberg 1-0, assisterad av Joel Andersson – och mindre än två minuter senare slog samme Strandberg till igen, den gången framspelad av Anton Salétros.

– Fenomenalt, säger experten Anders Andersson i C More.

Om han nöjde sig där? Icke.

Innan den första halvleken var över höll sig Strandberg framme igen och fullbordade ett äkta hattrick.

Ett rejält formbesked för 21-åringen, som ännu inte gjort mål i Malmö FF, där han hittills fått sparsamt med speltid.

– Klart det är kul att göra mål men framförallt tycker jag att vi spelar bra som lag. Det är ändå första matchen så det är viktigt att allting sitter direkt. Vi håller oss lugna, passar bollen, kommer fram med lagdelarna och tar vara på chanserna, säger Strandberg i TV12.

Alexander Isak, 17, och Jordan Larsson, 20, byttes in i slutet av matchen och på tilläggstid spelade Larsson fram Erdal Rakip – även han i Malmö FF – som chippade in 4–0.

Därefter reducerade Cypern till 4–1, vilket blev slutresultatet.

Efteråt hyllar Anton Salétros laginsatsen – och Carlos Strandberg.

– Det är lätt att spela med Gustav Engvall och Carlos Strandberg framför sig. Det är bara att lyfta in bollen – det blir farligt varje gång. Speciellt med Carlos, det ser ut som att han spelar med P12:or alltså..., säger Salétros, och fortsätter:

– Han är jäkligt bra alltså... Jag går inte in i en närkamp med Carlos, det kan jag säga.

Sveriges nästa match är den 6 oktober, borta mot Belgien.
