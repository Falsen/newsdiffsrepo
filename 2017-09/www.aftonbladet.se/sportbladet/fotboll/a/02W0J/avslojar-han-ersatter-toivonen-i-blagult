Avslöjar: Han ersätter Toivonen i Blågult
JOHAN FLINCK

Ola Toivonen drog på sig ett gult kort i går mot Bulgarien.

Det betyder att anfallaren är avstängd mot Vitryssland på söndag.

Janne Andersson ville i går efter matchen inte svara på vem som skulle ersätta honom eller om han över huvud taget skulle kalla in någon.

Men nu kan Sportbladet avslöja att en ny anfallare är inkallad: Isaac Kiese Thelin.

– Det är alltid kul att komma med i landslaget. Jag var på väg att träna med mitt lag nu på förmiddagen men det var bara att ta skorna och åka hem igen. Jag flyger från Bryssel nu i eftermiddag och landar i Minsk i kväll, säger han.

Belgienproffset har haft för vana att bli inkallad som reserv i truppen. Det här är tredje gången bara under Janne Anderssons tid.

Inte sällan har han också fått speltid fast han varit sist in i truppen.

– Jag är fullt beredd på att göra det igen.

25-åringen, som spelade under Janne Andersson i Norrköping, köptes i går av Anderlecht, dit han varit utlånad från Bordeaux, men bara för att omedelbart lånas ut till ett annat belgiskt lag: Beveren.

– Jag spelade träningsmatch direkt i går för dem. Spelade en halvlek. Det kändes bra även om vi förlorade, säger Kiese Thelin.

Om Andersson väljer att kalla in fler spelare på grund av de skador (Alexander Fransson och Albin Ekdal) och sjukdomar (Emil Krafth) som finns i laget återstår att se.
