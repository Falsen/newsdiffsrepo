”Zlatan smittade ned hela ligan”
MARTIN TOLÉN

Sommaren 2016 lämnade Zlatan Ibrahimovic, 35, franska Ligue 1 för spel i Premier League när kontraktet med Paris Saint-Germain löpte ut och svensken i stället kritade på för Manchester United.

Men avslutet i Frankrike blev inte helt fläckfritt.

Ibrahimovic hävdade att PSG hade frusit inne hans sista lön och avslutade tiden i Ligue 1 med en attack mot hela ligan.

– Ligue 1 var inte i nivå med min talang. Det är den enkla sanningen. När jag gick dit så riskerade jag min image som fotbollsspelare, sa svensken i ett uppmärksammat uttalande.

Och svensken tycks även ha satt sina spår i några av spelarna från tiden i Frankrike.

Redan 2014 gick Bastiabacken Julian Palmieri ut och sågade den dåvarande PSG-anfallaren jäms med fotknölarna.

– Ibrahimovic är nonchalant som kräver makt över saker som inte är hans. Han behandlar spelare som skit. Jag har aldrig sett en spelare göra samma saker på planen som Zlatan gör, sa Palmieri då.

Och när 30-åringen, som i dag är klubblös efter att kontraktet med Lille löpt ut i somras, i går gästade SFR Sports fotbollsshow ”Le Vestiaire” utvecklade han sin kritik.

– Jag tycker inte om honom. Han är den mest pretentiösa spelaren som spelat i Ligue 1. Han smittade ned hela ligan, fransk fotboll och nästan alla retade sig på honom. Och det stör mig – för han var riktigt duktig om vi bara pratar fotboll, säger Palmieri.

Under sin tid i Frankrike var Ibrahimovic inblandad i en rad dystra rubriker efter att ha kallat Frankrike för ”ett skitland”, trotsade ligans regler och vägrade att prata med media samt flera domarattacker.

Och även landslagsikonen Christophe Dugarry, som gjorde Palmieri sällskap i SFR Sport-studion, medger att han tröttnade på svensken under de sista åren.

– Jag var som alla andra i början och skrattade åt det. Men efter ett tag insåg jag att det inte var ett spel. Killen var helt outhärdlig. Till slut blev det bara för mycket och då orkade man inte med honom längre, säger Dugarry.
