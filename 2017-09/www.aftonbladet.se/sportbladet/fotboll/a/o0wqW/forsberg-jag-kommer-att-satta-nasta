Forsberg: ”Jag kommer att sätta nästa”
FREDRIK JÖNSSON

Sverige föll med 2–3 borta mot Bulgarien i går kväll – en tung förlust i kampen om en VM-biljett till Ryssland nästa sommar.

Emil Forsberg hade flera möjligheter att göra mål, men fick inte in bollen bakom Plamen Iliev. 25-åringens bästa chans var efter en dryg kvart när Sverige fick straff. Men Iliev räddade Forsbergs skott.

– Det var en sådan dag igår, det funkade inte - bollen ville inte in. Det är så fotbollen är. Han (Iliev) gjorde det absolut bra, jag säger inget annat. Han gjorde en bra match och räddade Bulgarien. Det är surt för min del, men det kommer fler chanser, säger Forsberg.

Flera målchanser - inget mål. Känns det ändå tryggt att du skapar målchanser?

– I och med att man inte gör mål blir det ändå ”vad fan, det spelar ingen roll”. Det är klart att det känns bra att man har chanser, men jag gör hellre mål och är mer delaktig i spelet än vad jag var igår. De föll lågt och spelade med en defensiv mittfältare som var väldigt bra. Normalt sett gör jag mål, men målvakten hade en bra dag.

Lägger du nästa straff?

– Jag tar gärna fler straffar, jag har inga problem att ta straffar. Jag tror alla fotbollsspelare har missat någon gång. Jag har aldrig varit osäker på att slå straff, jag är ganska självsäker. Jag kommer sätta nästa om jag får ta den.

Sveriges nästa VM-kvalmatch är mot Vitryssland på söndag.

✓ Se Sveriges matcher på Kanal 5 – och hela VM-kvalet på Eurosport Player
