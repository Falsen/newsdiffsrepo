Backe: ”Då skulle jag dö inom ett år”
EMELIE FREDRIKSSON

Hasse Backe var omtyckt expert i TV4 under fotbolls-VM i Brasilien 2014 innan han lämnade kanalen för Discovery Networks Sweden.

I våras gick ett nytt pressmeddelande ut om att Backe återvänder till TV4/C More – och i sommar har han synts på båda ställena.

Nu i helgen som expert under VM-kvalet i Kanal 5/Eurosport.

– Jag är överallt! Lite ovanligt kanske. När jag lämnade TV4 efter VM i Brasilien pratade jag med Discovery om att jag gärna ville vara kvar och jobba med allsvenskan med CMore, det är inget större problem. Att jobba på Discovery och Viasat hade inte gått, men det här gick man med på, säger Backe.

TV4/C More har skrivit ett kontrakt med 65-åringen över VM i Qatar 2022 (det med Discovery går ut i år) och för Hasse Backe har flyttlassen mellan kanalerna med rättigheter att göra. Han vill vara där den internationella fotbollen finns, och EM och VM med respektive kval lockar mycket.

Han är inte ensam sportprofil att följa efter rättigheterna och berättar att till och med fotbollskunniga vänner inte har koll på var han håller hus.

– Det är väldigt få som egentligt har koll på vem man jobbar för. Jag har exempel på kompisar som är hårt insatta inom fotbollen som frågat om jag ska kommentera Champions League i helgen... Jag har svarat ’lugn nu, det är Viasat’. Allmänheten har egentligen ingen aning om vad man tillhör eller vilka kanaler man är i, säger Backe.

Backe hade en paus i rutan tills han i december i fjol fick sparken som förbundskapten för Finland. Ett jobbtapp som han säger inte riktigt kunnat släppa än.

– Jag är fortfarande besviken. Normalt kan jag lägga det åt sidan men det funkar inte nu. Målet var att bygga till EM 2020 och det kändes som en kortsiktig lösning. Jag har fått sparken tidigare och har inget emot att hänvisa till resultat men vi valde att spela träningsmatcher mot några av de bästa för att utvecklas. Jag är lite småirriterad att jag inte fick möjlighet att köra över VM-kvalet.

Experten och den mångårige fotbollstränaren fyllde pensionär i februari, strax efter att han fick sparken.

Nu är fokus helt på expertrollen och på nästa års VM i Rysslands där han vill göra ett lika bra jobb som under Brasilien-VM där han fick mycket beröm för sin insats.

Pensionsåldern reflekterar han inte så mycket över.

– Nutidens 40-åringar kallas vi väl? Jag känner mig ganska pigg och fräsch och är ganska disciplinerad med träning och så vidare. Att få möjligheten att jobba fram till 2022 och Qatar är ett jätteprivilegium. Jag håller mig ajour, får utvecklas och jobba med yngre och duktiga människor. Det är perfekt för mig. Skulle jag bli pensionär och ligga halvt sovande i en soffa, då skulle jag dö inom ett år.

Hur länge kommer du att hålla på?

– Så länge de vill ha mig. Så länge någon vill ha mig fortsätter jag att jobba. Jag är inte typen som helt plötslig slutar för att flyta runt civilt. Jag måste ha något att göra. Jag tror att pulsen efter alla år som klubblagstränare sitter i. Om jag skulle tänka: ’Oj, nu blev jag pensionär, nu ska jag ta det lugnt’, skulle jag som jag sa tvärdö direkt.

Något - eller rättare sagt någon – som verkligen hjälper Hasse Backe att hålla igång är sonen Edwin, som bara är två år och tre månader gammal.

– Det hjälper till! Det är fullt upp, världskrig. Och en jäkla fördel är att jag inte springer till ett jobb hela tiden. Jag har betydligt mer tid, säger Backe som sedan tidigare också har tre vuxna barn födda −75, −77 och -84.

Hur är det att vara småbarnspappa nu när du är... lite äldre?

– Inte så lite äldre... Om man ska beskriva det i tennistermer så är det som att gå in i finalen i Wimbledon och slå ett serveess på den andra serven och så vinner man Wimbledon. Med tanke på åldern... Han håller mig definitivt i full fart. Det är jäkligt roligt.
