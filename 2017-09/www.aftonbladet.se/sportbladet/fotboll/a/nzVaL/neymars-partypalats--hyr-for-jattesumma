Neymars ’partypalats’ – hyr för jättesumma
MARTIN TOLÉN

I somras blev brasilianske anfallsstjärnan Neymar, 25, dyraste fotbollsspelaren genom tiderna när han såldes för drygt 2,2 miljarder kronor från FC Barcelona till Paris Saint-Germain.

– Den här övergången saknar motstycke i Frankrike. Neymar är den störste stjärnan som någonsin värvats till Paris Saint-Germain. Men om jag ska jämföra den med något, eftersom vi aldrig upplevt sådana här händelser i Frankrike, så skulle jag jämföra den med när Zlatan Ibrahimovic presenterades – multiplicerat med tio, sa marknadsspecialisten Philippe Darbois då.

Och nu är Neymar på väg att göra sig hemmastadd i sitt nya hemland.

Enligt franska LCI, som tyska Bild hänvisar till, har fotbollsstjärnan hyrt en lyxlägenhet i området Bougival, strax väster om Paris.

Lyxvåningen uppges vara 5 000 kvadratmeter stor, fördelad på fem våningar, och kosta Neymar drygt 200 000 kronor i månaden att hyra.

Huset är utrustat med en takfönster, inomhuspool och flertalet stora terasser. När Neymar anlände till huset i förra veckan uppges även grannar ha sett att brasilianaren tog med sig sina tre lyxbilar från Barcelona: En Ferrari 458 Spider, en Porsche Panamera Turbo och en Audi R8 GT.

”Det är ett partypalats för Neymar som gillar att festa – och ofta högt”, skriver tyska Bild.

Även om grannarna är oroliga för 25-åringens festande har Bougivals – där flera kändisar som skådespelaren Gérard Depardieu och musikern Jean-Michel Jarre bor – borgmästare Luc Wattelle hälsat PSG-stjärnan välkommen till sitt nya hem.

– Vi är alltid glada när en världsberömd person vill flytta in till Bougival. Tidigare har vi haft Ronaldinho, som visade gott uppförande och var väldigt trevligt, så vi hoppas att även Neymar kommer att vara det. Och vi har faktiskt ingen tvekan om att han kommer att vara det, säger bogmästaren.
