PL-profilen hånas – skyller på Zlatan
MARTIN TOLÉN

En av sommarfönstrets stora snackisar har varit alla ”announcements” (där klubben officiellt presenterar att spelaren är klar).

Det har varit allt ifrån nyförvärv som spelar tv-spel med sig själva, till fejkade konversationer med Olof Mellberg fram till att Wilfried Bony i går toppade allt med att, något tondövt, sjunga Swanseafansens ramsa om sig själv.

Men Premier League-mittfältaren Charlie Adam, 31, är lite mindre ... exotisk av sig.

Han valde att presentera sitt nya ettårskontrakt med Stoke med en vanlig simpel printscreen av sina egna anteckningar där han avslöjade det nya avtalet.

”Jag är överlycklig över att kunna presentera att jag förlängt mitt kontrakt med Stoke ytterligare ett år”, skrev Adam i sin notering och postade ut.

Svaret från Adams Twitter-följare?

En enorm spridning och stor portion humor då följarna hade kul åt Stokemittfältarens något torftiga presentation. Flera av dem svarade med skärmdumpar från sina egna anteckningar.

Nu har Adams själv svarat på supportrarnas humoristiska hån – och skyller då på Zlatan Ibrahimovic, 35.

– Zlatan kom ju och gjorde en hel video när han var tillbaka i Manchester United, så jag tänkte att jag bara skulle skriva en liten notering. Och det blev helt galet,  alla började kopiera mig och mer än så var det egentligen inte, säger Adam till TalkSport.
