Dalkurd serieledare trots sen kvittering
FRIDA FAGERLUND

Det blev ett intensivt toppmöte på Olympia när Helsingborg tog emot Dalkurd. En svängig tillställning, där ett självmål spräckte nollan och Oke Akpoveta petade in 2–2-målet med sekunder kvar av matchen.

– Det var man förberedd på, vi var hundra på att det skulle bli här, säger bortalagets Richard Yarsuvat.

Dalkurd öppnade matchen starkt, med Helsingborg som stack upp på kontringar. Robin Tranberg nickade olyckligt in bollen i eget mål efter bristande kommunikation med målvakten Frank Pettersson och gav hemmalaget ledningen.

Misstaget reparerades relativt snabbt då Yukiya Sugita nickade in kvitteringen i den 55:e minuten efter ett hårt inlägg från Kujtim Bala.

Kort därefter fullbordades vändningen då Peshraw Azizi tryckte in även 2–1 till Dalkurds – till Pär Hanssons stora ilska.

– Jag tyckte att det var offside, och när jag tittar på tv-bilderna efteråt så tycker jag nog fortfarande det, säger målvakten som gjorde sin 200:e match i HIF-tröjan.

Därefter släppte Dalkurd in Helsingborg allt mer i matchen och mot slutet handlade i princip allt om spel mot ett mål. Oke Akpoveta blev stor hjälte när han slog in 2–2 med bara sekunder kvar.

– Situationen när de gör mål är konstig, det kändes som att bollen knappt var ute innan de satte i gång bollen, säger Richard Yarsuvat och suckar lite.

Dalkurd-anfallaren beskriver känslorna som blandade.

– Jävligt surt, jag trodde att vi skulle få med oss tre poäng, säger Yarsuvat.

– Men jag tycker samtidigt inte att en poäng mot Helsingborg är dåligt i ett sånt här skede, jag tycker det är jävligt starkt. Hade någon sagt på förhand: “ni får en poäng om ni åker dit bara och spelar” då hade jag tagit den.

Trots det oavgjorda resultatet går man om Brommapojkarna i tabellen, och har med åtta omgångar kvar åtta poäng ner till Trelleborg på kvalplatsen.

– Det är nära nu, vi får se om vi kan lyckas hålla formen, säger Richard Yarsuvat.
