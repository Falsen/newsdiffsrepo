Wenger talar ut: ”Var aldrig nära en affär”
MARTIN TOLÉN

Natten mellan torsdag och fredag stängde det engelska transferfönstret.

Mycket av snacket kring Arsenal handlade om Alexis Sanchez vara eller inte vara i klubben.

Sportbladet kunde avslöja att chilenaren läkarundersöktes i Manchester under onsdagen som i sin tur berättade för sina landslagskamrater att en flytt var klar.

Men allt gick sedan i stöpet när tänkte ersättaren Thomas Lemar (Monaco) nobbade – vilket uppges ha gjort både Sanchez och Manchester City rasande där den sistnämnde hotat med rättsliga åtgärder.

”Manchester City är irriterade på Arsenal som de tycker har uppträtt skamlöst efter att budet på 60 miljoner pund nobbats”, skrev Daily Mail.

Och nu tar även Arsene Wenger bladet från munnen.

I en intervju med BeIN Sports, som ESPN hänvisar till, bekräftar Wenger att den stoppade Sanchez-flytten berodde på att Lemar nobbade. Och enligt rapporterna hade Arsenal innan det accepterat ett bud på drygt 650 miljoner kronor.

– Det var aldrig jättenära. Det är väldigt svårt för mig att prata om det eftersom jag vill att spelaren ska fokusera på sin karriär och säsong med Arsenal. Jag tänker mig alltid för och ser till att mina åtaganden är på en nivå som förväntas av de som betalar och har förtroende för mig. Detsamma gäller för spelaren, säger Wenger.

Risken finns nu att Arsenal kommer att tappa Sanchez gratis nästa sommar i stället för de 650 miljoner kronorna City erbjöd.

– Jag kan inte berätta allt som hände för när du bestämmer dig för att en spelare av den här kalibern ska få lämna måste du ersätta honom. När du inte kan göra det håller du kvar spelaren och riskerar att bli ett ekonomiskt offer.
