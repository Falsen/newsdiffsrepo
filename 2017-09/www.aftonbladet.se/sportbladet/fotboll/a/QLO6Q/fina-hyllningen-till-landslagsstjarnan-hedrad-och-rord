Fina hyllningen till landslagsstjärnan: ”Hedrad och rörd”
SIMON SJÖSTRAND

Nilla Fischer, 33, är en av svensk damfotbolls största stjärnor med över 160 A-landskamper, OS, VM och EM på kontot.

Sedan 2013 huserar landslagsbacken i tyska storlaget Wolfsburg, men resan startade i en betydligt mindre klubb.

Verums GoIF i Skåne.

Nu har moderklubben döpt om sin idrottsplats till Nillavallen för att hylla sin stjärna.

– Jag är hedrad och så klart rörd, säger Nilla Fischer till P4 Kristianstad, som skriver att Nillavallen är den första och enda idrottsplatsen med kvinnligt namn.

Fischer kunde inte närvara när den nya skylten visades upp, men lovar att snart besöka det som tidigare hette Verums idrottsplats.

– Senast nästa sommar hoppas jag, om inte tidigare. Det händer nämligen saker i familjen under året. Vi ska bli föräldrar, säger 33-åringen.
