Svenska spelare kan missa avgörandet
EMELIE FREDRIKSSON

Sverige har ett grepp om andraplatsen, den viktiga play-off-platsen, i VM-kvalet efter storsegern mot Vitryssland ikväll.

Holland vann samtidigt över Bulgarien och holländarna är nu den största utmanaren om andraplatsen.

Sverige och Holland möts också i den sista matchen i kvalet, men innan dess ska Sverige möta jumbon Luxemburg.

Sex spelare gick in i matchen mot Vitryssland med en varning och därmed ett avstängningshot mot sig. Det var därför upplagt för så kallade ’taktiska varningar’.

Men det var bara målskytten Christoffer Nyman, som fick in en spark i huvudet på den vitryske målvakten efter en halvtimmes spel, som fick sin andra varning och missar nästa, på pappret lätta, möte med Luxemburg.

Tre av försvararna i startelvan: Mikael Lustig, Victor Nilsson Lindelöf och Andreas Granqvist samt Jimmy Durmaz och Martin Olsson tar med sig sina varningar in i den matchen.

Skulle de åka på ytterligare ett stängs de alltså av i den avslutande matchen mot Holland.
