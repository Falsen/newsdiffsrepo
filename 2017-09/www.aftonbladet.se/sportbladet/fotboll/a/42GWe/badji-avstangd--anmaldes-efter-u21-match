Badji avstängd – anmäldes efter U21-match
MALIN WAHLBERG

Djurgården har redan Jonas Olsson och Kevin Walker avstängda mot IFK Göteborg på måndag. Nu missar även Aliou Badji mötet.

Anfallaren drog på sig två gula kort i U21-matchen mot Häcken den 28 augusti och anmäldes sedan efter att ha gått på domaren hårt.

– Han fick två varning och de var väl inte överens. Han betedde sig inte bra och blev anmäld för det, säger sportchefen Bosse Andersson.

Det är en tung smäll för Djurgården och Badji som gjorde mål i derbyt mot AIK senast.

– Det svåra med att bedriva en fotbollsklubb, det kan hända saker. Vi år finna oss i det. Självklart är det olyckligt och tråkigt men inget som vi kan påverka nu.

Djurgården accepterar avstängningen och tänker inte överklaga.

– Vi får finna oss i fakta. Det är otroligt tråkigt att vi har en spelare som spelar U21 och blir rapporterad för grov utvisning. Självklart vidtar vi interna åtgärder för att det inte ska hända igen.

Badji, som har gjort tre mål på 14 matcher, missar även matchen mot Örebro. Nu är han ångerfull.

– Jag vill passa på att be om ursäkt till domaren för det som hände. Det var mycket känslor med i bilden men jag kommer att ha bättre kontroll på mitt uppförande på planen framöver. Jag vill också be om ursäkt till DIF-supportrarna för händelsen, säger Badji till klubbens hemsida.
