Frankrike om Sverige: ”Visar bara långbollar”
PATRIK BRENNING

Trots bottennappet mot Bulgarien har Sverige fortfarande en jättechans på en VM-plats till mästerskapet i Ryssland. Nederländernas 3-1-seger mot Bulgarien innebär att Sverige, genom sin 4-0-seger mot Vitryssland, drar ifrån i målskillnad i kampen om andraplatsen samtidigt som Frankrikes 0-0 mot Luxemburg även öppnade en liten dörr mot gruppsegern för ”Blågult”.

– Vi har kastat vår joker. Nu måste vi vinna de två avslutande matcherna och det är aldrig lätt, säger anfallaren Olivier Giroud till RMC Sport.

”Sverige ligger i bakhåll”, skriver franska tidningen L&#x27;Equipe enligt Fotbollskanalen och fortsätter om Sveriges storseger: ”Janne Anderssons Sverige behövde aldrig spela ut för fullt. Laget behövde bara visa prov på sin färdighet med långa bollar, genom några aktioner som verkade som tagna från svarta tavlan”.

Om fransmännen inte lät sig imponeras så blev i alla fall Nederländernas spelare påverkade. Tre poäng skiljer fortfarande lagen åt efter Nederländernas seger mot Bulgarien men söndagens resultat innebär att Sverige nu dessutom har sex plusmål mot nederländarna.

– Det kändes som en smäll när jag hörde att Sverige vann stort mot Vitryssland. Det är dubbla känslor nu. Du måste alltid vara glad när du vinner men det andra resultatet gynnar oss inte, säger Georginio Wijnaldum till ad.nl och fortsätter:

– Men vi har fortfarande chansen att gå till VM och vi måste fokusera på det. Vi vet att vi måste slå Vitryssland nu, helst med många mål, och sedan räknar vi med en duell med Sverige.

För Sverige väntar Luxemburg innan ”Blågult” och Nederländerna möts i den sista gruppspelsomgången.
