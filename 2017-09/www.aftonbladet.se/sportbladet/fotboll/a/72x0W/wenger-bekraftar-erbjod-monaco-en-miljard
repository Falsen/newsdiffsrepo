Wenger bekräftar: Erbjöd Monaco en miljard
SIMON NORBERG

Alexis Sanchez var på väg att lämna Arsenal för rivalen Manchester City under transferfönstrets sista dag. Affären var så gott som i hamn och stjärnan hade genomgått en läkarundersökning i Manchester, något Sportbladet var först med att berätta.

Men när Arsenals jakt på en ersättare gick i stöpet uteblev Sanchez övergång.

Ersättaren i det här fallet: Monacos Thomas Lemar, 21.

Han ska sedan själv ha stoppat flytten till London, enligt Sky Sports.

Arsenal uppgavs ha budat närmare en miljard kronor för 21-åringen, ett bud som nu bekräftas av Arsene Wenger - i en intervju för franska Téléfoot på tv-kanalen TF1 under söndagen.

– 100 miljoner pund för Lemar? Ja det stämmer, jag ville ha honom men han bestämde sig för att stanna i Monaco. Vi kommer försöka igen, säger Wenger som i samma veva berättar om intresset för supertalangen Kylian Mbappé.

– Jag ville ha honom också. Men 180 miljoner euro är för mycket för oss.
