Lämnade i smyg – tvingad att stanna
ANDREAS KÄCK

Deadline day är dagen då det brinner i knutarna och får man inte hjälp av sin egen klubb så får man helt enkelt ta saken i egna händer.

Det var förmodligen så Diafra Sakho resonerade när han struntade i West Hams träning och i stället lämnade landet i smyg.

På torsdagsförmiddagen hade han rest till Frankrike och på eget bevåg genomgått – och klarat – en läkarundersökning med Rennes.

Sedan återvände han hem till London.

Men inte till West Hams kontor – utan till galoppbanan Chelmsford.

Där träffade han sin agent Mark Mackay som var i full färd med att heja på sin häst, Siege Boston, i klockan 15.20-loppet och efter att hästen vunnit på målfoto uttalade sig Mackay för engelska medier.

– Härligt att vara här och se hästen vinna. Nu är det dags att återgå till arbetet. Det finns en hel del att lösa här under kvällen, så nu är det full fokus på fotbollen. Diafra har genomgått en läkarundersökning, men klubbarna är inte överens. Nu ska vi ta ett snack med West Hams ägare David Sullivan, sa agenten enligt Telegraph.

Men det gick alltså inget vidare.

West Ham gick inte med på att släppa sin anfallare och den 27-årige senegalesen är således alltjämt en West Ham-spelare.

Han kan trösta sig med att han inte är deadline days enda förlorare…

Det fanns nämligen två monsterövergångar som var på väg att gå i lås – men som till slut gick i stöpet...

Redan vid 11-snåret i morse kunde Sportbladet, världsexklusivt, avslöja att Arsenal-stjärnan Alexis Sanchez hade genomgått en läkarundersökning i Manchester.

Den ska, enligt Sportbladets källor, ha skett på onsdagen och därefter ska 28-åringen ha återvänt till Chile för spel med landslaget.

Allt var således klappat och klart – det enda som saknades för att affären skulle gå i lås var att Arsenal och Manchester City skulle komma överens om det ekonomiska.

Arsenal ska också ha varit berett att sälja Sanchez; enligt BBC ska man ha nått en muntlig överenskommelse med City om motsvarande 565 miljoner kronor plus ytterligare 50 miljoner kronor i bonusar.

Men Arsenal vägrade släppa Sanchez utan att få in en ersättare.

Blickarna riktades då mot Monaco-mittfältaren Thomas Lemar, 21, och enligt såväl BBC som Sky Sports ska Arsenal ha lagt ett bud på motsvarande en miljard kronor.

Men spelaren själv ska ha stoppat flytten.

Även Liverpool fanns med i jakten på Lemar men erbjöd ”bara” drygt 700 miljoner kronor för honom, vilket inte räckte för Monaco.

Senare på kvällen passade Lemar på att göra två mål – varav ett klassmål – när Frankrike krossade Nederländerna med 4–0 i VM-kvalet, som för att visa Arsenal- och Liverpool-fansen vad de går miste om.

Alexis Sanchez? Han spelade i natt VM-kvalmatch för sitt Chile men efter landslagssamlingen återvänder han hem till Arsenal där han mest troligt kommer spela av sitt utgående kontrakt och sedan lämnar helt gratis nästa sommar.
