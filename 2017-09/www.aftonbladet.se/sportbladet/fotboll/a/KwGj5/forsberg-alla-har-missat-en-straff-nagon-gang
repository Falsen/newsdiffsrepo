Forsberg: Alla har missat en straff någon gång
FREDRIK JÖNSSON

Sverige fick en mardrömsstart borta mot Bulgarien. Redan efter tolv minuter ordnade Stanislav Manolev 1–0 till hemmalaget.

Några minuter senare fick Blågult chans till revansch när domaren pekade på straffpunkten.

Emil Forsberg stegade upp och sköt till vänster - men målvakten Plamen Iliev var snabbt nere och räddade skottet. Han styrde även bort Marcus Bergs retur.

– Det är klart att man grämer sig efter den, en straff är egentligen ett gratis mål. Jag missar, det är sådant som händer. Alla har missat en straff någon gång. Det är bara att titta framåt, jag kan inte gräva ner mig för att jag missar straffen. Det kommer nya tillfällen och straffar att göra mål på, säger Emil Forsberg.

Vad tänkte du vid straffen?

– Det är klart att jag hade velat göra mål. Det är sådant som händer, jag sätter nästa.

Sverige vann hemma mot Bulgarien med 3–0 utan bekymmer. I Sofia gav man bort matchen enligt Forsberg.

Går det peka på något?

– Vi var inte på tårna. Vi sa det i pausen också, att känsla inte var god. Jag tycker att vi går ut i andra och gör en bättre halvlek. Vi släpper in ett mål, men det är sådant som händer. Det finns chanser att göra mål, men tyvärr vill den inte in i dag.

– Vi förlorar i dag och det är mycket negativt. Det gäller att gå till sig själv och laget och veta vad vi ska göra bättre.

Förutom straffmissen hade Emil Forsberg flera målchanser, bland annat två bra frisparkslägen.

Förbundskaptenen Janne Andersson var besviken över bristande effektivitet i Sverige.

– Med lite bättre effektivitet hade vi kunnat stå som segrare i dag. Vi släppte till fler lägen än vi gjort tidigare och det kändes farligare på ett sätt som det inte gjort tidigare, säger Janne Andersson.

”Satt oss själva i en svår sits”

Ludwig Augustinsson är inne på samma linje.

– Vi gör några misstag och de straffar oss direkt - det är inte alltid man blir straffad. De var skarpa i dag och effektiva i dag, medan vi inte var det. Då blir det så här, säger vänsterbacken.

– Det var helt enkelt inte tillräckligt bra i dag. Vi släpper in tre mål, det är för dåligt. Vi tappar bollen på fel ställen, men ändå är vi med i matchen och skulle kunna den. Nu gjorde vi inte det och vi har satt oss själva i en svår sits att nå VM. Vi är frustrerade och besvikna, jag förstår att de i tv-soffan också är det.



✓ Se Sveriges matcher på Kanal 5 – och hela VM-kvalet på Eurosport Player
