Blågult i natt om knallen: ”Gruppen är öppen”
FREDRIK JÖNSSON

Det svenska landslaget hade åkt de åtta milen från Borisov och vinsten mot Vitryssland till hotellet i Minsk och satt och njöt av segermiddagen i sin matsal strax före midnatt lokal tid.

Då gick slutsignalen i Toulouse mellan Frankrike och Luxemburg: 0–0 och hoppet om en svensk direktplats till VM tändes plötsligt lite igen.

– Folk blev chockade, även om man inte ställde sig upp och jublade, berättar målvakten Robin Olsen.

–  Oj, det väntade man inte sig. Särskilt inte efter att de vann mot Holland med 4-0, säger Emil Forsberg.

Frankrike ägde spelet men Luxemburg var faktiskt närmast ett mål med ett skott i stolpen med tio minuter kvar.

Det är fortfarande fördel Frankrike i kampen om gruppsegern då man är en poäng före Sverige med två omgångar kvar.

Men går Sverige rent har inte fransmännen råd att tappa fler poäng och man ska möta Bulgarien borta och Vitryssland hemma (Sverige har Luxemburg hemma och Nederländerna borta).

– Det är lite press på Frankrike nu, säger Olsen, som förstås var mycket nöjd med kvällen även om det hade varit ännu bättre om Frankrike hade förlorat.

– Det var ett bra resultat för oss. Ett kryss fanns inte i min värld. Men vi måste fortfarande göra vårt jobb.

Han får medhåll av Forsberg.

– Klart det är ett bra resultat. Men vi måste fokusera på de två matcherna som är kvar, se till att ta så många poäng som möjligt.

Isaac Kiese Thelin:

– Gruppen är öppen. Det här ger oss energi inför nästa match, säger anfallaren.

✓ Se Sveriges matcher på Kanal 5 – och hela VM-kvalet på Eurosport Player
