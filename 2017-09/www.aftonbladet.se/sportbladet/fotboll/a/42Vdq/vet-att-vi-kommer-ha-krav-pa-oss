”Vet att vi kommer ha krav på oss”
FRIDA FAGERLUND

Under ledning av Håkan Ericson stod det svenska U21-landslaget för smått osannolika prestationer.

EM-guldet i Tjeckien 2015 följdes upp av ett kval där laget gick obesegrat fram till ett nytt slutspel i Polen i somras.

Förbundet valde trots succén att inte förlänga kontraktet med Ericson. Nu ska i stället Roland Nilsson föra landslaget till nya blågula framgångar.

Under tisdagskvällen inleds jakten på en plats i EM i Italien 2019. Cypern står för motståndet på Falkenberg Arena.

– Det känns bra att äntligen få komma igång, säger Roland Nilsson.

– Främst eftersom det har varit så mycket planering och förberedelser. Det känner killarna också, att det är skönt att det börjar nu.

Cypern inledde kvalet med att besegra Malta förra veckan (2–1). Nilsson varnar framför allt för lagets snabba omställningsspel.

– Deras styrka ligger mycket i deras sätt att försvara sig och att man gärna vill spela ett kontringsspel där det går väldigt snabbt i omställningarna, säger han.

– Där får vi se upp. De är ganska duktiga och de kommer med mycket folk, så vi får vara vaksamma.

För egen del menar förbundskaptenen att spelarna måste få fart på bollen, för att på så sätt tvinga Cypern att förflytta sina försvarspositioner.

– Så att vi kan få in bollar mellan deras lagdelar och slutligen backlinje, avslutar Roland Nilsson.

Att säga exakt var den svenska truppen står jämfört med övriga utmanare i grupp 6 anser Nilsson är för tidigt att säga.

Bland spelarna finns en del bekanta ansikten från sommarens slutspel, exempelvis Gustav Engvall, Linus Wahlqvist och Carlos Strandberg.

Fyra namn, Joel Asoro, Alexander Isak, Pontus Dahlberg och Mattias Svanberg, är födda så sent som 1999.

– De har gjort väldigt bra ifrån sig, säger Roland Nilsson och utvecklar:

– Det är en fråga om kvalité i spelet och som fotbollsspelare och det har de visat i sina klubblag.

Asoro (Sunderland, England) och Isak (Dortmund, Tyskland) är två av spelarna som redan har tagit klivet utomlands.

– Det försvårar givetvis en del, det är så klart enklare att följa de allsvenska spelarna. Men jag upplever samtidigt inte att det påverkar speciellt mycket i slutändan, säger Nilsson.

Svenska folket har blivit bortskämda med U21-framgångar de senaste åren, hur hanterar du den pressen?

– Håkan har gjort ett fantastiskt jobb och kraven kommer så klart att finnas. Men samtidigt så är det här ett nytt lag och vi måste därmed sätta saker på plats för oss själva.

– Vi vet att vi kommer ha krav på oss men det är också rätt att det är så. Vi vill ju också vidare till slutspel.

Om John Guidetti hade en nyckelroll 2015, var Kristoffer Olsson en av ledarna i den senaste kullen.

Vem som nu ska axla ansvaret återstår att se.

– Jag hoppas så klart att många spelare blir tongivande och kliver fram, säger Roland Nilsson.
