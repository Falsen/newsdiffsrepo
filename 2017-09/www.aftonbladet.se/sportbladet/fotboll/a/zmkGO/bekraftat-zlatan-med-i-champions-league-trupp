Bekräftat: Zlatan med i Champions League-trupp
ERIK KARLSSON

Redan när Zlatan Ibrahimovic kritat på för ett nytt år med Manchester United var José Mourinho ute och klargjorde att svensken troligen inte kommer spela i laget under Champions Leagues gruppspel – men att han ändå kommer att anmälas i truppen.

– Vi kommer låta honom göra sitt jobb, steg för steg, tills han verkligen är redo att komma tillbaka, sa Mourinho då.

Nu står det också klart att så blir fallet. Knäskadade Zlatan är en del i CL-truppen som nu officiellt registrerats på Uefas hemsida.

Den innehåller inga stora överraskningen, mest anmärkningsvärt är kanske att James Wilson registrerats som forward. Marcus Rashford är uppsatt på den så kallade b-listan bland egna produkter som får användas även om de inte tillhör 25-mannatruppen.

Bland övriga Premier League-lag var det också ont om överraskningar. Spurs Erik Lamela kämpar med höftproblem och lämnas utanför precis som skadade Liverpool-backen Nathaniel Clyne.

I Chelsea är Diego Costa utanför efter sommarens bråk med Antonio Conte och klubben.

Bland övriga svenskar kan vi notera att Alexander Isak också plockats ut i CL-truppen trots noll minuter i Bundesliga.
