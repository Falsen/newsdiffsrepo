Engelske stjärnan anmäld efter fingret
MARTIN TOLÉN

England tog ett stort steg mot VM i Ryssland 2018 efter att ha besegrat Slovakien med 2–1 hemma på Wembley.

Men desto mörkare rubriker skapade Tottenhamstjärnan Dele Alli.

Med kvarten kvar nekades mittfältaren en frispark och svarade då med att ge huvuddomaren Clément Turpin långfingret.

Den fula gesten kritiserades hårt – medan landslaget själva uppgav att det var ett skämt mellan de förra lagkamraterna Kyle Walker och Alli.

– Dele och Kyle Walker höll på att skämta med varandra och då gjorde Dele gesten mot honom. De har ett märkligt sätt att kommunicera med varandra, sa förbundskaptenen Gareth Southgate.

”Bara för att klargöra: Gesten i kväll ett skämt mellan mig och min gode vän Kyle Walker! Jag ber om ursäkt till alla som blev upprörda”, fortsatte Alli själv.

Men den förklaringen verkar inte Fifa köpa.

Nu meddelar fotbollens organ att Alli kommer att bli anmäld och riskerar därmed en avstängning som kan sträcka sig hela vägen in i nästa sommars VM-slutspel då endast två matcher återstår i kvalet.

”Vi kan bekräfta att vi har öppnat ett disciplinärt ärende efter den här incidenten. Vi kan tyvärr inte kommentera ärendet ytterligare i det här skedet”, skriver Fifa i ett uttalande enligt The Telegraph.
