Spelare utsatt för rasistattack under ungdomsläger
GUSTAV ORBRING

Varje år håller svenska fotbollsförbundet ett utvecklingsläger i Halmstad, där landets största talanger från varje distrikt samlas för att visa sina kvaliteter. Men i somras hamnade fokus på tråkigare saker.

En 15-årig spelare från IFK Göteborg rapporteras ha fått ta emot rasistiska påhopp från två av Göteborgs fotbollsförbunds tre ledare som var på plats med laget.

Det hela ska ha hänt under en straffläggningsövning.

– Den ena ledaren sa rasistiska saker och den andra skrattade, säger föräldern.

Förbundet bad om ursäkt

Spelarens föräldrar gjorde en anmälan till förbundet, som på onsdagen gick ut offentligt och bad om ursäkt.

”Ingen spelare ska känna sig kränkt i verksamhet som leds i Göteborgs Fotbollförbunds regi. Det är helt oacceptabelt”, skriver de på sin hemsida.

Men samtidigt säger Ulf Carlsson på förbundet att det inte är någon av ledarna som stått för påhoppen, utan en annan spelare.

”Ledarna har inte sagt något rasistiskt”

– Vår bild är absolut inte att ledarna sagt något rasistiskt. Det är tre ledare som vi har väldigt stort förtroende för. Däremot kunde de ha markerat lite tydligare i den här situationen. Det är alltid väldigt tråkigt när någon blir kränkt, och därför ber vi om ursäkt, säger kanslichefen Ulf Carlsson till Göteborgsposten.

Spelarens förälder tycker inte att ursäkten speglar verkligheten.

– Det låter ju som att det är något som hänt mellan spelarna, men det var de manliga ledarna från Göteborgs fotbollsförbund som stod för de rasistiska påhoppen mot vår son. De nekar till vår historia, men den bekräftas av spelare från andra klubbar, säger hon.
