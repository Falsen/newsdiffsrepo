Varningen: ”De springer oerhört mycket”
FREDRIK JÖNSSON

Sverige hade inga problem att besegra Vitryssland på hemmaplan i mars, det blev 4-0 på Friends Arena. Laget har haft det tufft i kvalet med endast fem poäng efter sju matcher, senast blev det förlust mot Luxemburg borta.

Det är inget lag som på pappret skrämmer de svenska spelarna. Och svenske spionen Jonas Thern trycker verkligen på att spelarna inte ska underskatta Vitryssland.

– De springer oerhört mycket. Jobbar och springer, tar löpningar i tid och otid, utan boll och med boll. Om de startar som vi misstänker så kommer de hålla ihop laget och vara disciplinerade. Det gäller att ha tålamod och göra det jobbet som är lite tråkigt ibland, ta pressen sista metern fram och sedan ta steget tillbaka när de släpper bollen så man inte fuskar med jobbet. Spelare som springer mycket hitta ofta ytor. Gör de svenska spelarna inte jobbet så kommer de ytorna att hittas, säger Jonas Thern.

Vitryssland har bytt förbundskapten under kvalet. De har gått från att spela offensivt till att tänka defensivt.

– Min egna uppfattning är att de försöker vara mer disciplinerade, men det brukar släppa efter 20-25 minuter. Då brukar de bli lite mer utdragna än vad jag tror de vill. Med det nya förbundskaptenen har det ändrats lite. Innan byggde de mycket kring den bästa spelaren, det var lite Barcelona-stuk med den uppställning de hade då. Men det är många nya spelare nu, säger Thern.

– När de har bollen så lämnar de rätt mycket ytor eftersom de har ”wingbacks” som kommer upp i planen. Rent taktiskt på förhand känns det som det kan bli rätt så mycket ytor om man gör sitt jobb i det svenska laget. Bulgarien spelar ganska likt Vitryssland, det är kortpassningsspel. Denis Laptev är en stor target, vi förmodar att det är han som spelar, säger Thern.

Ytterbackarna är rörliga men de tre mittbackarna är ”stationära”.

– Om jag ska säga ärlig så är de väldigt stationära. Tolkningen får ni göra själva, haha.

– De är bra på sina bitar, starka i luften. Så fort de har fasta situationer flyttar de upp sina pjäser. Både på långa inkast och hörnor. Spontant känns det som att de är farligast där.

✓ Se Sveriges matcher på Kanal 5 – och hela VM-kvalet på Eurosport Player
