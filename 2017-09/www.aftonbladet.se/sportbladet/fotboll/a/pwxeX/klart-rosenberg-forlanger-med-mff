Klart: Rosenberg förlänger med MFF
MARTIN TOLÉN

Redan under fjolårssäsongen meddelade Malmö FF-stjärnan Markus Rosenberg att 2017 skulle bli hans sista som spelare.

– Jag vill inte säga ”jag kör på i några år till” och sedan märka att kroppen inte håller. Jag vill vara mer konkret än så. Jag säger att nästa säsong blir min sista och så får det blir ren bonus om kroppen mot förmodan vill mer. Men jag tror inte det, sa han i en intervju med Offside.

Men sedan dess har 34-åringen delvis backat från uttalandet.

Och nu bekräftar Malmö FF att anfallsstjärnan i stället har förlängt sitt kontrakt med ytterligare ett år.

– I slutändan var beslutet enkelt. Det viktiga är att jag känner att jag bidrar och jag brinner för att spela i Malmö FF ett år till. Att spela fotboll är fortfarande det bästa som finns och jag ser alltid fram emot att komma till träningen. Hur jag än funderade hittade jag inga anledningar till att sluta, säger Rosenberg i ett pressmeddelande och fortsätter:

– Det är här jag är uppväxt. Jag hade en fantastisk barndom, men vi flyttade en del och då blev MFF och Stadionområdet min fasta punkt. Den här föreningen är som en stor familj. Kärleken som supportrarna känner, känner jag likadant. Jag har sett MFF utvecklas och jag känner mig delaktig i framgångarna. Nu vill jag fokusera på att spela ett sista år och det finns mycket att spela om med Allsvenskan, cupen och förhoppningsvis spel i Europa.

Rosenberg kom tillbaka till MFF 2014 och har sedan dess vunnit två SM-guld samt lett laget till två raka Champions League-slutspel (2014 och 2015).

– Att Markus förlänger sin fotbollskarriär med ett år är oerhört glädjande för alla med himmelsblått hjärta. På planen håller han fortfarande hög klass och vid sidan av planen är han i sin roll som kapten en ledare och ett stort föredöme. När Markus kom hem till Malmö FF 2014 satte han direkt standarden. Han ställer höga krav på sin omgivning, får andra att lyfta sig och visar vägen när det verkligen behövs. I de avgörande ögonblicken håller han högsta klass. Rutinen han hade med sig från utlandet och landslaget var avgörande för att vi skulle ta oss till Champions League två år i rad, säger sportchefen Daniel Andersson.
