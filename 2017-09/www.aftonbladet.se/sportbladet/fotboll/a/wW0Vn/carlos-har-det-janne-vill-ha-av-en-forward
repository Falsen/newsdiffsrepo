”Carlos har det Janne vill ha av en forward”
MICHAEL WAGNER

Nye U21-förbundskaptenen Roland Nilsson fick en drömstart via en 4–1-seger i EM-kvalpremiären mot Cypern.

Största anledningen till det: tremålsskytten Carlos Strandberg som sprang, höll ifrån motståndare och lekte in 1–0 (3), 2–0 (5) och 3–0 (38) under den första halvleken på Falkenberg Arena mot cypriotiska motståndare som studsade bort från muskelpaketet.

– Jag vet inte när jag gjorde tre mål på en halvlek senast. Det var ett tag sedan, säger Strandberg.

– Det är bra för självförtroendet. Det var länge sedan jag spelade. Det var skönt att ens komma in på planen, säger anfallaren som haft ett struligt år efter han lämnade CSKA Moskva och hamnade i Club Brugge, lånades ut till Westerlo för att nu ha hittat hem till Sverige och Malmö FF.

– Det senaste året har varit segt, men man kan inte förutse allt inom fotbollen. Det gäller att ta vara på chanserna när de dyker upp.

Hattricket av Strandberg mot Cypern innebär att spelaren med rötterna på Hisingen i Göteborg svarat för hela nio mål på 15 U21-landskamper.

– Det är ett bra facit men det är inte bara målen, det är förarbetet också. Jag har haft bra spelare bredvid mig också. Engvall är en riktigt bra spelare, vi kompletterar varandra bra, säger Strandberg.

Vad hoppas du av dig själv under den närmaste tiden?

– Jag vet att jag kommit in ganska sent i MFF och vi leder allsvenskan. Jag hoppas på lite mer speltid och det gäller för mig att ta vara på chanserna i de minuterna jag får.

Hur långt från A-landslaget känner du dig?

– Åhh, det är ingen diskussion jag vill ta nu. Det här är mitt lag (U21-landslaget) och jag trivs här.

Vad är det som gör att du tycker det är för långt steg?

– Jag har inte spelat på ett bra tag. Det gäller att få kontinuerligt med speltid, göra målen och sedan kan man ta det snacket. Men för mig känns som det är lite väl stort steg

Salétros menar att det såg ut som du spelade mot P12-motstånd.

– Nej,nej… Det var en bra dag på jobbet, säger Strandberg.

U21-förbundskaptenen Roland Nilsson hyllar sin anfallare:

– Både hans styrka och fart gör honom svårstoppad. Men vi visade också att det finns andra som står och knackar på. Vi står inte och faller med Carlos. Men han är bra nu, säger Nilsson med ett leende.

Knackar han på dörren till en A-landslagstrupp?

– Det är vad Janne vill ha av sin forward. Det han visar öppnar ögonen.

Vid nästa kvalsamling med U21-landslaget (Belgien borta) spelar A-landslaget VM-kval mot Luxemburg och Nederländerna.

– Jag vill ha honom med här, men inte jag som bestämmer, säger Roland Nilsson.
