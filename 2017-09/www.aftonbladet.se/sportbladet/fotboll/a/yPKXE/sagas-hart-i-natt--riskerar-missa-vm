Sågas hårt i natt – riskerar missa VM
ANDREAS KÄCK

Chile nådde åttondelsfinal i VM 2010 och VM 2014.

Dessutom har man vunnit två raka Copa América (2015 och 2016).

Nu är man illa ute i VM-kvalet.

Efter den pinsamma 0-3-förlusten hemma mot Paraguay i fredags var man närmast piskat att ta poäng i tisdagskvällens match borta mot Bolivia.

I stället blev man nollat igen.

Stjärnor som Arturo Vidal och Alexis Sanchez kom inte alls till sin rätt och Bolivias Juan Arce gjorde matchens enda mål från straffpunkten i den 59:e minuten.

I den 90:e minuten fick Bolivias Alejandro Chumacero rött kort, men Chile hann aldrig få till någon slutforcering.

Om Argentina vinner nattens match hemma mot Venezuela så ramlar Chile ner till en sjätte plats, vilket inte räcker för VM-avancemang.

Man har två matcher kvar att spela: Hemma mot Ecuador och borta mot redan VM-klara Brasilien.

Efter fiaskot mot Bolivia sågas man hårt hemma i Chile.

”En usel match”, skriver tidningen La Tercera.

I sina spelarkommentarer gör man också bedömningen att Alexis Sanchez har påverkats av den uteblivna övergången till Manchester City.

”Alexis fortsatte på samma inslagna väg som i matchen mot Pagaruay: Han kom aldrig till sin rätt. Det är uppenbart att transfersoppan har stört hans koncentration under den här landslagssamlingen och som om inte det här vore illa nog är han dessutom avstängd mot Ecuador efter att ha dragit på sig ett gult kort”, skriver La Tercera.
