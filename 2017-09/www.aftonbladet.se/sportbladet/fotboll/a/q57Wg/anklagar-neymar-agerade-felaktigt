Anklagar Neymar: ’Agerade felaktigt’
ANDREAS KÄCK

Tidigare i somras lämnade Neymar, 25, FC Barcelona för Paris Saint-Germain och blev tidernas dyraste spelare.

Affären – som efter mycket om och men gick i lås för motsvarande 2,2 miljarder kronor – lämnade en bitter eftersmak varpå Barça drog stjärnan inför rätta för kontraktsbrott och krävde honom på totalt 89 miljoner kronor.

Neymar, i sin tur, svarade med att gå till verbal attack mot Barcelonas klubbledning.

– Jag är besviken på dem. Det är människor som inte borde vara där överhuvudtaget, sa han.

Nu trappas ordkriget upp.

Enligt internationella medier anklagar presidenten Josep Maria Bartomeu Neymar för att ha gått bakom ryggen på Barça.

– Han agerade felaktigt. Om en spelare vill lämna måste han vara tydlig och informera oss, så att vi får tid till att hitta en ersättare. I det här fallet gav han oss inga alternativ. Han och hans pappa sa att de var osäkra. Sen köptes han loss för 2,2 miljarder kronor och då exploderade marknaden, säger Bartomeu och fortsätter:

– Jag vet inte varför han lämnade. Ni får fråga honom, för han har inte sagt något till oss. Var det pengarna som lockade? Eller det sportsliga? Jag menar, han spelade ju i världens bästa klubb, tillsammans med världens bästa spelare. Ändå ville han lämna…

Den 25 augusti gjorde Barça klart med Neymars ersättare: Borussia Dortmunds Ousmane Dembélé, 20.

En affär som – inklusive bonusar – kan landa på cirka 1,5 miljarder kronor.

– Vi stoppar aldrig spelare från att lämna och Neymar var inget undantag, men vi hade föredragit att värva Dembélé i en bättre marknad, säger Josep Maria Bartomeu.
