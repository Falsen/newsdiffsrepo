Ronaldo sover fem gånger – om dagen
ANDREAS KÄCK

Nick Littlehales – som av tidningen The Independent beskrivs som en ”sömnguru” – jobbade ihop med Sir Alex Ferguson för 20 år sedan och har även hjälpt cyklister och rugyspelare på toppnivå.

I samband med att han bjöds in till Real Madrid när Carlo Ancelotti var tränare kom han i kontakt med en nyfiken Cristiano Ronaldo.

– Jag stod och pratade med Real Madrids ledarstab vid sidan av planen när Ronaldo kom fram till oss. Han hade tränat hela dagen och borde rimligen vilja springa direkt till omklädningsrummet för att duscha. Men han ville veta vad vi pratade om. Han var intresserad av mitt jobb, för han är själv väldigt angelägen om att ta hand om sin kropp, berättar Littlehales.

Därefter lade man upp ett nytt sömnschema för den fyrfaldige Ballon d-Or-vinnaren.

Inte nog med att Ronaldo har ”skärmförbud” (inte titta i mobilen, surfplattan eller datorn) i en och en halv timme före nattsömnen.

32-åringen ska också sova fem gånger – om dagen.

Nick Littlehales menar att teorin om åtta timmars sömn per natt är ”struntprat” och råder därför Ronaldo att ta fem ”power naps” om dagen.

Och det är inte några ”20-minutare” vi snackar om utan 90 minuter per tillfälle.

En viktig detalj, enligt Littlehales, är att ”power napsen” ska ske i fosterställning – och i nytvättade sängkläder.

– Jag hjälper många idrottare med det här. Exempelvis blev jag kontaktad av den engelska rugby-ligan om att prata med spelare från samtliga 16 lag. Spelarna levde med stress och på grund av detta blev de beroende av kosttillskott, koffein och alkohol. Vad de egentligen behövde var att stilla sin stress genom att lära sig att sova på rätt sätt, säger Nick Littlehales.

Aftonbladet Plus Så fick Ronaldo sin superkropp
