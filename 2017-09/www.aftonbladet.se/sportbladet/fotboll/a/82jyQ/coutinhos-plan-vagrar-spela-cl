”Coutinhos plan: Vägrar spela CL”
SIMON SJÖSTRAND

Philippe Coutinho, 25, har ryktats till Barcelona under hela sommaren. Brassen hoppades in i det sista få lämna Liverpool för den spanska storklubben, men är kvar i Premier League efter att Liverpool, enligt ”Barca”, uppgavs vilja ha närmare två miljarder kronor för mittfältaren.

– Då bestämde vi oss för att inte fullfölja, sa Barcelonas klubbdirektör, Albert Soler.

Coutinho, som gör sin sjätte säsong i Liverpool, har varit tydlig med att han vill lämna och har missat de inledande ligamatcherna med hänvisning till en ryggskada. En skada som många ifrågasatte när han plötsligt hoppade in och gjorde 2–0-målet mot Ecuador för Brasilien i fredags – innan han bröt ut i tårar.

– Han går igenom en tid av ångest, besvikelse och ledsamhet just nu, sa lagkamraten Neymar.

Liverpool-tränaren Jürgen Klopp verkar dock räkna med sin landslagsstjärna. Coutinho finns med i Champions League-truppen som blev officiell häromdagen och Klopp har varit tydlig med att brassen inte är till salu.

– Det finns inget pris vi kommer släppa honom för, sa tysken tidigare i somras.

Nu sjösätter Coutinho nästa plan för att tvinga fram en flytt.

Enligt spanska Sport, som är baserad i Barcelona, kan 25-åringen komma att vägra spela CL-matcher med Liverpool då han ska vara ”rasande” över klubbens beslut att inte släppa honom till Camp Nou i sommar.

Vidare skriver tidningen att ”Coutinhos avsky mot Liverpool är enorm” och att han ”fortfarande inte har smält klubbens arroganta attityd”.

Frågan är om Coutinho ser en eventuell bojkott som en chans att – om han säljs i vinter – spela CL med Barcelona senare i turneringen?

”Lycka till med den saken”, skriver ansedda Sky Sports-journalisten Kaveh Solhekol på Twitter.

⁠ Liverpool inleder CL-gruppspelet hemma mot Sevilla nästa onsdag.

⁠ Se fler höjdpunkter på viasatsport.se och matcherna i sin helhet på Viaplay.
