”Coutinhos plan: Vägrar spela CL”
SIMON SJÖSTRAND

Philippe Coutinho, 25, har ryktats till Barcelona under hela sommaren. Brassen hoppades in i det sista få lämna Liverpool för den spanska storklubben, men är kvar i Premier League efter att Liverpool, enligt ”Barca”, uppgavs vilja ha närmare 1,9 miljarder kronor för mittfältaren.

Coutinho har varit tydlig med att han vill lämna och har missat de inledande ligamatcherna med hänvisning till en ryggskada, som många ifrågasatte när han plötsligt hoppade in och gjorde 2–0-målet mot Ecuador för Brasilien i fredags – innan han bröt ut i tårar.

– Han går igenom en tid av ångest, besvikelse och ledsamhet just nu, sa lagkamraten Neymar.

Liverpool-tränaren Jürgen Klopp verkar dock räkna med sin landslagsstjärna och tog ut honom i Champions League-truppen som blev officiell häromdagen.

Nu sjösätter Coutinho nästa plan för att få lämna klubben.

Enligt spanska Sport kommer 25-åringen att vägra spela CL-matcher med Liverpool då han ska vara ”rasande” över klubbens beslut att inte släppa honom till Camp Nou i sommar.
