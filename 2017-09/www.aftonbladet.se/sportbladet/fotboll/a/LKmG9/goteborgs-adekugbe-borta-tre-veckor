Göteborgs Adekugbe borta tre veckor
JONATAN ANDERSSON

Sam Adekugbe lånades under sommaren in från Vancouver för att förstärka IFK Göteborgs försvar under resten av säsongen – och har stått för solida insatser såhär långt.

I söndags satte således fansen morgonkaffet i halsen när det stod klart att kanadensaren under natten dragit på sig en befarad bristning i låret – detta i en träningslandskamp mellan Kanada och Jamaica.

Nu kommer dock lugnande besked från Blåvitt-lägret. Enligt fysioterapeut Calle Persson rör det sig ”bara” om en blödning.

– Positivt att det inte handlade om en bristning. Däremot är det en blödning i baksida lår. Den normala läkeprocessen säger tre veckor och det är vad vi har att förhålla oss till i nuläget, säger han till klubbens hemsida.

Adekugbe har hittills hunnit med sex matcher i den blåvita tröjan.
