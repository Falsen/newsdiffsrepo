Spanien körde över Italien i VM-kvalet
EMELIE FREDRIKSSON

Spanien tog ett jättekliv mot VM när laget ikväll vann det viktiga mötet med Italien, efter att de båda tidigare tagit full pott mot övriga lag i gruppen.

Isco hade stor show när han gjorde två av målen i den övertygande  3–0-segern. Han knorrade in en frispark till 1–0 redan efter 13 minuter och satte 2–0 strax innan paus. Med kvarten kvar av matchen satte Alvaro Morata 3–0 efter en läcker passning av Sergio Ramos.

– Isco gjorde en fantastisk match. Han är fantastisk med bollen men har verkligen utvecklats även utan den, säger Spaniens förbundskapten Julen Lopetegui på presskonferensen.

Mycket talar för att Italien nu måste rikta in sig på en play-off-plats, och förlusten var tung på flera sätt.

Det var nämligen lagets första förlust på 56 matcher i kvalsammanhang. Senaste förlusten kom 6 september 2006 mot Frankrike.

– Vi är mänskliga idag, Spanien är lite mindre mänskliga. Det funkar inte om en match sänker vårt självförtroende, jag tror inte att det är så heller, säger  Italiens förbundskapten Giampiero Ventura till Rai Sports.

Spanien toppar gruppen på 19 poäng, tre poäng före Italien som har en betryggande andraplats före Albanien.
