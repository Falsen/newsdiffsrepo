≈≈
MALIN WAHLBERG

Sverige åkte på en tung förlust mot Bulgarien förra helgen, men efter segern mot Vitryssland är landslaget fortfarande tvåa i VM-kvalgruppen.

Inför de avslutande matcherna mot Luxemburg och Holland är intresset för landslaget fortfarande stort. Med en månad kvar till mötet med Luxemburg på Friends Arena har det redan sålts 36 000 biljetter.

– Det är helt fantastiskt och det är fortfarande bra tryckt, till ett sådant motstånd som på papperet kanske inte är lika starkt, säger evenemangschefen Jörgen Larsson.

Förbundet är överraskade över det hårda trycket.

– Det får man nog säga att vi är förvånade. Sedan är det klart att det är lättare när vi fortfarande har något att spela för och det gick bra mot Frankrike. Men det är klart att vi är förvånade, säger Larsson och fortsätter:

– Vi hade hoppats på att komma upp i 35 000 till matchdagen, men nu är det så pass långt innan och det säljs fortfarande. Vi går för och hoppas på nära fullsatt.

Sverige möter Luxemburg 7 oktober och sedan Holland 10 oktober. Sverige ville spela matchen mot Luxemburg 20.45 för att ha samma avsparkstid som Frankrike och Nederländerna i den näst sista omgången, men fick avslag av Fifa. Matchtiden står därmed fast till 18.00.
