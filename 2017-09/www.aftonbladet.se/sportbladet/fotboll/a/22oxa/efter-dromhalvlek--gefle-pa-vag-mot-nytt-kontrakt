Efter drömhalvlek – Gefle på väg mot nytt kontrakt
FRIDA FAGERLUND

Den 29 maj låg Gefle sist i superettan-tabellen. Då valde klubben att agera: Thomas Andersson petades från tränarposten och lämnade i stället över ansvaret till Poya Ashbagi.

Sedan dess har det gått desto bättre.

Lördagens 4–0-seger borta mot Falkenberg innebär att man nu ligger på en 13:e plats i tabellen, två poäng bakom Norrby på säker mark.

Vinsten kom mycket tack vare nyförvärvet från norska Lilleström, Bajram Ajeti. 28-åringen spräckte nollan nio minuter in i mötet, och utökade därefter ledningen tio minuter senare.

Adam Bergmark-Wiberg fick sista ordet i Gefles fenomenala halvlek när han gjorde 3–0 strax innan paus, ett resultat som Falkenberg inte lyckades vända.

Trots en del tryck i den andra halvleken blev det inte något mål från hemmalaget. I stället satte inhopparen Jacob Hjelte även 4–0 på stopptid, minuten efter att han hade ersatt Ajeti.

Dystert för Falkenberg, vars tredjeplats nu hotas av Trelleborg som har en match mindre spelad och ligger en poäng bakom.

Gefle är därmed på väg att undvika det oangenäma raset från allsvenskan rakt ner till division ett.
