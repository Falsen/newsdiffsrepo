Skrällen: Frankrike utbuade när de tappade poäng
SIMON NORBERG

Frankrike besegrade Nederländerna med 4–0 i Paris i torsdags och de flesta räknade nog med att matchen mot Luxemburg skulle bli något liknande.

Les Bleus hade ett 74 procentigt bollinnehav, missade öppet mål (Antoine Greizmann), friläge (Kylian Mbappé) hade en frispark i virket (Greizmann) och avlossade hela 31 avslut (varav åtta på mål) under matchens 90 minuter.

Men ändå var Luxemburg närmast segern på Stadium Municipal i Toulouse.

Inhopparen Gerson Rodrigues var mycket nära att sänka Frankrike när han i den 80:e matchminuten slet sig loss från Laurent Koscielny i det franska försvaret och sköt i stolpen.

Minuterna innan blev samme Rodrigues dessutom tveksamt avblåst för offside när han sprang sig fri.

När sedan den makedonska domaren Aleksandar Stavrev blåste av var skrällen ett faktum och jublet visste inga gränser hos gästerna.

Luxemburg nollade Frankrike och gav samtidigt Sverige ett bättre utgångsläge i jakten på direktplatsen till VM i Ryssland.

– Vi hade klara målchanser, men mot ett kompakt lag likt de här måste du fortsätta trycka på. Det är upprörande, för att vinna måste vi göra mål, men vi saknade offensiv effektivitet, säger den franska förbundskaptenen Didier Deschamps till AP och L’Equipe och fortsätter.

– Torsdagens resultat var viktigt, men det var kvällens också. Vi är i en bättre position nu än vi var i juni, även om vi är besvikna ikväll.

I Frankrike sågades spelarnas insats.

"Han drunknade i Luxemburgs försvar", skriver franska sajten Maxifoot om Oliver Giroud.

Också i L&#x27;Equipe får anfallaren kritik.

"Oliver Giroud var helt osynlig. Arsenal-anfallaren har inte gjort mål på tre raka matcher och i kväll skapade han inte en enda målchans", skriver tidningen.

Giroud säger själv till tidningen att han inte var helt nöjd och var så klart besviken.

– Svårt att smälta, väldigt frustrerande. Men jag hoppas att vi kommer att kvalificera oss direkt ändå. Vi kommer att ge allt, säger anfallaren till tidningen.

I Luxemburg var det förstås gladare miner:

– Det är ett historiskt resultat och en triumf för fotbollen i landet, säger förbundskaptenen Luc Holtz till AP.

Fransmännen leder tabellen på 17 poäng, en före Sverige och med ett plusmål mindre.

✓ Se Sveriges matcher på Kanal 5 – och hela VM-kvalet på Eurosport Player
