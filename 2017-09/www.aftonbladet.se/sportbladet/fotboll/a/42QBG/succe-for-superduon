Succé för superduon
FREDRIK JÖNSSON

Inga fotbollsfans har kunnat undgå att Neymar och Kylian Mbappé bytte klubb i sommar.

Paris Saint-Germain betalade cirka 2,2 miljarder kronor till Barcelona för Neymar - affären blev offentlig i början av augusti. I slutet av augusti kom nästa stora affär från PSG. Klubben presenterade jättetalangen Kylian Mbappé från Monaco.

För att komma runt Financial Fair Play-reglerna lånas anfallaren in från Monaco, för att efter säsongen köpas loss för 1,7 miljarder kronor.

På fredagskvällen spelade stjärnorna sin första match tillsammans. Det blev succé - laget vann med 5–1.

Kylian Mbappé gjorde ett mål och en assist. Efter en knapp timme tryckte Mbappé in sitt första mål. Han fick en gratischans när bollen kom till honom utanför straffområdet. 18-åringen drog till direkt och bollen satt lågt bakom Metz-målvakten Eiji Kawashima.

– Det var ett vackert mål för att vara det första. Jag har alltid sagt att jag vill spela tillsammans med stora spelare. I dag har jag möjligheten att utvecklas ihop med spelare som är bäst i ligan, och kanske bäst i Europa. Jag hade kul i dag. Jag är glad och nöjd med det jag gjorde, säger Mbappé till Canal + enligt Le Parisien.

Neymar levererade ett mål och en assist. Edinson Cavani, som kostade 550 miljoner kronor när han anlände till PSG 2013, stod för två mål i matchen. Det sista målet gjordes av Lucas Moura.

– Jag tycker att vi spelade mycket bra. Vi var överlägsna Metz. Mitt jobb är att göra mål, jag arbetar hela tiden för det. Mbappé och Neymar är mycket bra spelare och jag hoppas att vi kommer att fortsätta växa och ha en bra säsong, säger Cavani.

✓ Se fler höjdpunkter på viasatsport.se och matcherna i sin helhet på Viaplay.
