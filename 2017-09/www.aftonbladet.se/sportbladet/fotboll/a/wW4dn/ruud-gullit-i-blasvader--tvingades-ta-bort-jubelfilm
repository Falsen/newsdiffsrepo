Ruud Gullit i blåsväder – tvingades ta bort jubelfilm
ERIK KARLSSON

Det var efter att Nederländerna vunnit måstematchen mot Bulgarien som Ruud Gullit plockade upp sin mobilkamera i omklädningsrummet och filmade ett glatt omklädningsrum innan han vände kameran mot sig själv och sa:

– Seger idag, 3–1 mot Bulgarien, fantastisk match.

Filmen gick rakt ut på Twitter – och Gullit rakt in i en kritikstorm.

Jubelfilmen föll inte alls i god jord hos huvudtränaren Dick Advocaat.

– Väldigt konstigt gjort, sa Dick Advocaat och tillade att han skulle prata med Gullit.

Det är inte helt klarlagt om kritiken bottnar i jublet på grund av Nederländernas prekära tabelläge eller om det var för att fotbollsikonen filmade flera spelare i bar överkropp och utan att de visste om det.

Klart är att Gullit fick ta bort filmen omgående.

– Jag var överentusiastisk när jag gjorde filmen. Så här i efterhand borde jag inte ha gjort det, säger Gullit så här dagen efter.

– Ruuds agerande hjälpte ingen och det sa jag till honom. Men det var allt. Det finns inga problem mellan Ruud och mig och vi har lagt incidenten bakom oss nu, säger Dick Advocaat.
