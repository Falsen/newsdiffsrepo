Dalkurd kan ta järngrepp om allsvenska platsen
FRIDA FAGERLUND

Efter Brommapojkarnas oväntade förlust mot Degerfors i helgen har plötsligt Dalkurd ett gyllene läge att gå upp i toppen av superettan-tabellen.

Motståndet som väntar under tisdagskvällen är dock inte det enklaste. Helsingborg har än så länge endast förlorat en match hemma på Olympia den här säsongen (0–4 mot BP).

– De är nog ganska revanschsugna, säger Richard Yarsuvat och syftar på förra mötet mellan klubbarna.

Då vann Dalkurd med hela 5–0, varav ett av målen kom från Yarsuvat. Totalt har det blivit 14 fullträffar för anfallaren, lika många som Trelleborgs Salif Camara Jönsson.

De båda har följts åt i skytteligan större delen av säsongen.

– För självförtroendet hade det varit kul att vinna, säger Richard Yarsuvat.

– Men jag har lärt mig att inte fokusera så mycket på det. Det viktiga är att hjälpa laget.

Skulle Dalkurd vinna kvällens möte står man på 49 poäng med åtta omgångar kvar att spela. Det är tio poäng fler än Trelleborg som i nuläget ligger på kvalplatsen.

Allsvenskan känns med andra ord nära just nu.

– Det är ett bra försprång men samtidigt är det många poäng kvar att spela om, säger Yarsuvat.

– Vi tänker inte så mycket på det, vi fokuserar på alla matcher som är kvar och tar en match i taget. Det kommer bli tufft mot Helsingborg, alla lag som möter oss vill göra sin bästa match.

Gör det någon skillnad för er att den spelas på gräs?

– Många pratar om det men jag tror inte att det ska vara så stor skillnad. Det är en toppmatch så det går inte att gå ut och tänka på det. Gräset på Olympia brukar vara bra så det ska bli otroligt kul.

Det är ingen hemlighet att Dalkurd har haft favoritskapet den här säsongen. På upptaktsträffen inför säsongen trodde 65,6 procent av de som röstade att klubben skulle ta hem superettan.

– Vi ville ju gärna vinna och gå upp i allsvenskan, men man får inte heller ta ut något i förskott, säger Richard Yarsuvat.

– Nu gäller det bara att gå ut och vinna de resterande matcherna. Att inte bli nöjd.
