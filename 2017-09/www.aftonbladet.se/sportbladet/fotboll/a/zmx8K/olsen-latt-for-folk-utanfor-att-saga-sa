Olsen: Lätt för folk utanför att säga så
FREDRIK JÖNSSON

Sverige toppade grupp A efter sex matcher och inför bortamatchen mot Bulgarien hade Blågult goda möjligheter att ta direktplats till VM. Men det blev en tung kväll i Sofia.

Förbundskapten Janne Andersson var besviken efter 2–3-förlusten.

– Jag är enormt besviken över resultatet. Vi släpper in lite enkla mål. Det är många spelare som inte ligger på maxnivå. Och det behöver man nästan ligga på om man ska vinna sådana här matcher, säger förbundskapten Janne Andersson.

Målvakten Robin Olsen är en av de spelarna som får negativ kritik efter 2–3 mot Bulgarien. Besviken, irriterad, förbannad – vad känner du?

– En tung förlust. Det är tufft. Det är aldrig roligt att förlora en match, speciellt i det läget vi var innan den här matchen, säger Robin Olsen.

Vad säger du om målen?

– Vid första målet är det ett bra inlägg, det måste man ge honom. Jag har kollat igenom klippen och jag vill ställa lite närmare första stolpen om man slår hårt längs marken.

– Andra målet en frispark. En bra fot, det visste vi om. Den går hårt och lågt på bortre. Tredje målet kontrar de in.

Borde du räddat något av målen?

– Det är svårt att säga. Jag vet inte. Man kan säga att jag kanske ska gå in lite mot mitten, men vad händer om de slår stenhårt in längs marken vid första stolpen? Det är lätt att i efterhand stå och säga det, lätt för folk utanför att säga så.

En spelare som däremot kritiserar sig själv är mittfältaren Albin Ekdal.

– Jag är långtifrån hundra i min kropp men det är inget försvar. Jag gör en dålig match och precis som laget så kom jag inte upp i nivå, säger Ekdal.

Mikael Lustig var en av de bästa spelarna i Blågult. Han tryckte in 1–1 med huvudet och serverade Marcus Berg till 2–2. Men högerbacken var deppig efteråt.

– Det är inte många som kommer upp i sina normala standard i dag. Det är en sådan match man känner, ”Vad fan, vad gick fel?” Det är svårt att sätta fingret på, man är en halv meter ifrån motståndarna hela tiden.



✓Se Sveriges matcher på Kanal 5 – och hela VM-kvalet på Eurosport Player
