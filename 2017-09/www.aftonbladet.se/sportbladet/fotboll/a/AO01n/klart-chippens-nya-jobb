KLART: Chippens nya jobb
MICHAEL WAGNER

Sportbladet avslöjade för ett par veckor sedan att den tidigare svenske landslagsstjärnan var på väg in i projektet. Nu är uppgifterna bekräftade och officiella.

Under onsdagen presenterades de nya huvudansvariga, norrmannen Jonny Tungen, som blir vd, och Christian Wilhelmsson, president, i det företag (The Royal Emirates Sports Academy) som tar över driften av Dubai Sports Village, en idrottsanläggning på över 90 000 kvadratmeter.

Wilhelmssons presidenttitel och roll kan jämställas med vd-uppdraget i ett svenskt bolag.

– Det har varit en lång process som jag varit inblandad i under de senaste tio månaderna. Ursprungligen skulle jag engagera mig i en fotbollsakademi men vi har bollat idéer med varandra och då har intresset växt både från mig och de som anställt mig, säger Christian Wilhelmsson.

En del i den framtida verksamheten är försöka locka fler svenska och skandinaviska lag till kontroversiella Dubai och Förenade Arabemiraten.

Malmö FF tränade på en av Sports Villages fem gräsplaner under sitt träningsläger 2016, men valde bort Dubai 2017 bland annat efter egna fansens protester mot att MFF gynnade ett land som så ofta kritiseras för behandlingen av miljontals gästarbetare.

– Vi trycker hårt på sunda värderingar ska finnas genom hela verksamheten, från anställda till ut till de aktiva. Vi vill även att våra samarbetspartners ska vara på samma nivå, säger Chippen och fortsätter:

– Det är väldigt vanligt att Dubai och Förenade Arabemiraten förväxlas med länder som Qatar, Saudiarabien eller Oman. Så illa är det inte här.

Är du redo för det här ansvaret?

– Ja, och dessutom är vi flera som delar ansvaret. Jag har kommit in i en annan fas i min karriär och lärt mig mycket under de senaste åren.

Vad har du för idéer?

– Vi vill få ännu mer aktivitet på anläggningen, mer rörelse, mer happenings, fler spelande och tränande lag, fler ungdomar, turneringar, träningsläger för domare. Dessutom kommer vi satsa stenhårt på damidrotter som tennis, friidrott, rugby och framför allt fotboll.

– Vi vill starta en dialog med skandinaviska klubbar så fort som möjligt. De ska få använda de bästa faciliteterna till det bästa priset. Vi vill konkurrera med resorna de gör nu.Vi ska vara ett betydligt bättre alternativ, säger Christian Wilhelmsson.
