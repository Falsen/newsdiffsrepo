Kommer vi sätta jublet i halsen?
PATRIK BRENNING

”Det där är en hypotetisk fråga” hade förmodligen vilken slipad fotbollstränare som helst svarat om du frågat dem om förutsättningarna inför Sveriges fortsatta kamp för att nå VM i Ryssland. Men ska vi ändå ge oss på att spekulera i chanserna kan Luxemburgs 0-0-match mot Frankrike i slutändan visa sig vara negativ för Sverige.

Med Frankrike som fortsatt förväntad gruppetta kan Sverige tvingas ställa in sig på att försöka bli tvåa och därigenom kvalificera sig för playoff till VM. För att det ska lyckas krävs att Sverige håller undan i kampen med Nederländerna om andraplatsen i gruppen och sedan inte blir den sämsta grupptvåan från de nio kvalgrupperna.

Då bara åtta tvåor får spela playoff ska en sorteras bort och det är här Luxemburgs match mot Frankrike kan få betydelse.

När Uefa lottade VM-kvalet hade två av grupperna ett lag färre (fem stycken)  än de andra och det bestämdes därför att mötet med gruppjumbon skulle räknas bort för alla grupptvåor med sex lag i sin grupp innan tabellen dem emellan sedan sammanställdes. Trots att kvalspelet sedan dess kompletterats med Kosovo och Gibraltar har Uefa bestämt sig för att ha kvar det gällande regelverket.

Det innebär att Sverige, i kampen om att inte bli sämsta grupptvåa, inte får tillgodoräkna sig resultaten från matcherna mot det sämst placerade laget i vår kvalgrupp. Innan Luxemburgs skrällpoäng var det just Luxemburg – ett lag Sverige bara har ett plusmål på sedan 1-0-vinsten på bortaplan i oktober 2016 och dessutom har kvar att möta.

Men nu är det istället Vitryssland som är sist vilket gör att Sverige tappar de åtta plusmål ”Blågult” har på dem.

Skulle kampen om att inte bli sämsta tvåa landa i en målskillnadsaffär har Sverige i skrivande stund alltså sju färre plusmål med sig och dessutom tre poäng färre (innan det kommande mötet med Luxemburg).

Hypotetisk, javisst. Men det kan få betydelse.
