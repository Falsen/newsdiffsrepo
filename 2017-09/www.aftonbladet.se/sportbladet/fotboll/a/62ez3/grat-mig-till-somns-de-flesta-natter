”Grät mig till sömns de flesta nätter”
FRIDA FAGERLUND

Örgryte-spelaren Andreas Berndtsson är bara 21 år gammal men väljer redan att avsluta karriären.

Mittfältaren, som har spelat i klubben sedan han var tolv år, flyttades upp till A-laget inför förra säsongen. Kort därefter drabbades han av dubbla hjärnskakningar med några få månaders mellanrum.

”Som många vet har jag åkt på ett 10-tal hjärnskakningar som gjort att jag varit borta från fotbollsspelande ett bra tag nu” förklarar Berndtsson i ett inlägg på klubbens hemsida.

Där berättar han även öppet om hur en längre tids depression har hindrat honom från att njuta fullt av fotbollen.

”Denna tiden har fått mig att verkligen tänka till, jag har mått otroligt dåligt under en längre tid och när de varit som värst inte ens velat leva. Detta påverkade så klart fotbollen och jag njöt inte alls lika mycket på planen.”

När Berndtsson belönades med ett A-lagskontrakt vore den rimliga reaktionen att bli överlycklig – i stället blev det tvärtom.

”Jag kände mig sämre än någonsin och ville verkligen inte träna, jag mådde extremt dåligt och grät mig till sömns de flesta nätter. Att inte vilja träna och samtidigt spela med några av de bästa spelarna i Sverige är ingen bra kombination, jag gjorde i mina ögon inget rätt på träningarna och fokuserade endast på att inte göra misstag, brydde mig inte om att göra bra saker så länge jag inte gjorde nåt dåligt, tog bara in de dåliga och låste ute de bra.”

Den senaste tiden beskriver han som ett rent helvete. Att det kändes som att hjärnan grävde sin egen grav.

”De kan handla om så små saker men i ditt huvud betyder de allt, du orkar ingenting, vill inte prata med nån och i värsta fall bara vill dö. Döden kändes ofta som den lättaste utvägen men tanken på familj och vänner har alltid fått mig att till slut stoppa mig själv från att försvinna för gott. Men de är hemskt!”

Nu uppmanar Andreas Berndtsson fler att prata om psykisk ohälsa. Själv planerar han att resa till Asien för att börja om.

”Planet går mot Indonesien 27:e september och ännu är ingen hemresa bokad.  Jag vill även tillägga att de absolut sista jag vill med detta inlägget är att folk ska tycka synd om mig, de är de jag varit mest rädd för när jag funderat på om de är värt att skriva allt detta eller inte.”
