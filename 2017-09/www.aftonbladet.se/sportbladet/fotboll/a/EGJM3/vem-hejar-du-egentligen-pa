Vem hejar du egentligen på?
Patrik Brenning

Kylian Mbappé lämnar Monaco för ligarivalen PSG och transferhistorien får återigen skrivas om. Fotbollens tre dyraste spelare genom alla tider är efter sommaren 2017 plötsligt Neymar, Kylian Mbappé och Ousmane Dembélé.

18-årige Mbappé tar plats som tvåa på tronen efter att ha gjort blott 2 600 minuter ligafotboll – i hela sin seniorkarriär. Det är dock just åldern som gör honom så värdefull och fortsätter talangen bara att utvecklas i samma takt som hittills går det inte att se honom som något annat än en bra investering för PSG.

Det här är inget dumt steg alls för Mbappé och samtidigt ett gigantiskt kliv för PSG. De går nu in i Champions League med Neymar, Edinson Cavani och Kylian Mbappé i anfallslinjen (samt Marco Verratti kvar på mittfältet) och måste plötsligt räknas som en av titelfavoriterna. Men det är inte den nya anfallstrion som kommer vara i fokus efter den här affären. Det är som vanligt istället prissumman.

PSG har under en och samma sommar köpt världshistoriens två dyraste fotbollsspelare för totalt 3,9 miljarder kronor. Hur kan en klubb som säsongen 2015/16 omsatte 5,2 miljarder kronor och gjorde en ekonomisk vinst på 95 miljoner kronor ha råd med det?

Redan sommaren 2014 straffades PSG av Uefa för att ha brutit mot det finansiella regelverket FFP och jag vet inte hur men jag är säker på att de nu hittat en säkrare väg runt regelverket (där avtalet med ett inledande lån är en liten pusselbit). Redan vid köpet av Neymar stod fransmännen i tät kontakt med Uefas finansiella experter för att inte riskera ett bakslag (som hade kunnat porta dem från Champions League) och med tanke på att hela klubben i praktiken är en lång reklamfilm för Qatar lär klubbledningen också vara måna om sitt rykte.

Jag tror inte heller att PSG, hur sjukt det än låter, har betalat några överpriser i värvningarna av Neymar och Mbappé. Summorna är groteska men jag är övertygad om att även den här nivån snart kommer att betraktas som normal och det handlar trots allt om fotbollsvärldens kanske starkaste kommersiella (Neymar) och fotbollsmässiga (Mbappé) talanger. Som dagens marknad fungerar och med de pengar fotbollen omsätter kostar de så här mycket nu. Det är skrämmande men det riktigt oroande tycker jag ändå är varifrån investeringarna kommer, vad som är deras syfte och var pengarna till sist hamnar.

För att få Mbappé betalade PSG, enligt L&#x27;Equipes uppgifter, 190 miljoner kronor till spelarens egen pappa och när klubben löste Neymar tidigare under sommaren fick brassens far Neymar Sr 342 miljoner kronor i agentersättning. Däremot fick inte moderklubben Santos då en enda krona i solidaritetsersättning eftersom Neymar själv köpte sig ur kontraktet.

– Det finns ingen anledning att betala Santos för ingenting, sa Neymars agent i PSG-affären, Wagner Ribeiro, nyligen till ESPN.

Det handlar om 90 miljoner kronor som moderklubben hade haft rätt till om affären gått till på traditionellt vis. Det Santos som fostrade Neymar till den spelare han är i dag. En 25-åring som själv tjänar 428 miljoner kronor om året.

Fotbollen gör många rika och så länge det är spelarna samt ledarna som belönas för sitt hårda jobb kan det kanske motiveras. När pengarna däremot försvinner bort från idrotten och ner i fickorna på agenter och släktingar blir det motbjudande. När länder kidnappar sporten för sina egna intressen blir det till och med riktigt oroväckande.

PSG har gjort det överlägset bästa transferfönstret i fotbollsvärlden men det finns också många frågor att ställa sig om tajmingen när allt sker samtidigt som ägaren Qatar står mitt i en diplomatisk kris. Ett geo-politiskt spel Johanna Frändén skrev bra om efter Neymar-affären.

Att ett land som Qatar får äga och sponsra en fotbollsklubb till oigenkännlighet är inte bara djupt orättvist i konkurrens med medlemsägda föreningar – det är rent av farligt. Men det är oroväckande få som orkar bry sig om det.

Det rasar just nu en infantil debatt i sociala medier på frågan om ett svenskt supporterskap är lika mycket värt som ett internationellt. Om du som svensk kan älska en fransk, italiensk eller engelsk ligaklubb lika mycket som en allsvensk. Detta samtidigt som grumliga nationer, tvivelaktiga företag och giriga affärsmän utnyttjar samma supporterkärlek i sina egna syften. I såväl Sverige som Frankrike, England, Tyskland, Italien och Spanien.

Vem äger vår fotboll och vad vill de göra med den? Vem stödjer jag när jag ser mina ligamatcher varje helg? Vem betalar jag när jag köper mitt favoritlags nya matchtröja? Det är frågorna vi borde – och måste – diskutera. Det är vårt ansvar för att inte bli naiva brickor att utnyttja i ett farligt spel där shejker, diktaturer och företag handlar med vår klubbkärlek som den mest eftertraktade valutan.

PSG-ägarna har inte betalat 3,9 miljarder kronor för Neymar och Kylian Mbappé med det enda syftet att vinna Champions League. Deras agenda är en annan och tyvärr stödjer du ofrånkomligen även den om du bär deras tröja.

Klubbkärleken är värdefull – så var rädd om den!
