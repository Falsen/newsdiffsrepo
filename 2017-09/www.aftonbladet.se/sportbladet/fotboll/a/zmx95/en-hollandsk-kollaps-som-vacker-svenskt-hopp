En holländsk kollaps som väcker svenskt hopp
Petra Thorén

Upptrappningen inför tungviktsmötet i Grupp A har varit ödesmättat.

Den franska kolossen trampade snett på svensk mark i juni och behövde upp på fötter, medan den holländska besättningen hade fått ny luft under vingarna med en ärrad förbundskapten vid rodret.

Om detta var en match som definierade ett lags karaktär så kan vi efter 90 minuter sammanfatta det på ett enkelt sätt. Det franska lagets själ är hård som stålet på en nyvässad muskutörsvärja, medan de holländska diton är både trasig och aningen trampad på.

Kvällen på Stade de France blev en enda lång fransk uppvisning (4–0), men också en stundtals generande holländsk insats.

Ledande franska fotbollsexperter ojade sig inför de matchen över att de viktiga VM-kvalmatcherna spelas när spelarna är slut (i juni) eller inte är redo (i månadsskiftet augusti-september). Men det fanns aldrig fog för oron.

Antoine Griezmann har under sommaren inte bara träffat sin frisör utan också boostat en sargad kropp med ny energi. En spansk avstängning på det och det var som att släppa loss en turbomotor på Stade de France.

Antoine Griezmann och Olivier Giroud pressade högt och vann ofta boll. När de väl hade den väggspelade de sig igenom ett försvar på hälarna.

Frankrike försvarade sig kompakt och lät aldrig Holland bygga spelet. Och när de slog om till anfall släpptes de strama ramarna.

Didier Deschamps lät sina yttermittfältare Kinsley Coman och Thomas Lemar agera i fria flytande roller framför mer sittande Paul Pogba och N´Golo Kanté. Det tillät ytterbackarna Kurzawa och Sidibe att vandra med upp på kanterna och kombinationsspela bakom förvirrade holländska ytterbackar som blev bolltittande. Kinsley Coman vände ut och in på Daley Blind att han måste blivit åksjuk.

Frankrike hittade under första halvlek vinklar som bör gjort varenda Ajaxtränare tårögd. Samtidigt spelade Holland ett försvarsspel som måste fått Lasse Lagerbäck att chippa efter andan.

Det var utan struktur, utan aggressivitet och med ytor bakom sina ytterbackar. Det brast individuellt och det hackade kollektivt och det var först i andra halvlek som man fick bättre stadga genom att kliva närmare fransmännen och gå på kropp som anstormningen bedarrade en aning. Det ledde till ett par kontringschanser, men innebar också att Kevin Strootman fick två gula kort och att matchen punkterades.

Holland tappade både form, sans och balans. Här har den svenska landslagsledningens analytiker något att sätta tänderna i inför oktobermötet.

Vart detta fotbollslag egentligen är på väg vet ingen? Inte ens med räven Dick Advocaat och legendaren Ruud Gullit på bänken navigerar de holländska stjärnorna rätt.

Kompassen visar däremot de franska spelarna rakt mot VM.

Och det tar med sina supportrar på resan.

Les Blues har under de senaste sju åren haft sina kriser inom laget och med sina supportar, men under EM i fjol byggdes sakta starka band.

Förra sommaren körde Frankrikes spelare över Island, samtidigt snodde de franska fansen fräckt Vulkanen. Den är nu en del av det franska matcharrangemanget.

I samband med omstarten i VM-kvalet tog charmoffensiven med de franska fansen ny höjd. Under paus slängdes en stor vit ballong med en kamera i upp på läktarna. Bollen fick vandra och hade man tur kunde man se sig själv upp och ner på storbildsskärmen.

Jag har sedan 1995 varit på flera franska landskamper, men sällan upplevt ett sådant engagemang från den franska hemmapubliken.

Det finns en ny kärlek.

Och det finns nya spelare att bli förälskade i.

Två av transferperiodens mer omtalade ungdomar saknade både nerver och till slut skäl att vara påverkade.

Thomas Lemar, som verkar stanna i Monaco, stänkte in det förlösande 2-0-målet och gjorde själv 3-0 innan underbarnet och nya PSG-kelgrisen Kylian Mbappé kom in och fick avsluta målshowen.

– Det var en vacker kväll, sa 18-åringen.

Det var det verkligen. För somliga.
