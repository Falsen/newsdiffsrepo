Kan stämma Costa – på en halv miljard (!)
MARTIN TOLÉN

Relationen mellan Diego Costa och Chelseatränaren Antonio Conte är minst sagt frostig.

Med ett sms meddelade Chelseatränaren att Costa inte var önskvärd längre i klubben.

– Han tycker att jag har varit dålig i år. Men det är en skam, jag skickade vidare sms:et till människor inom klubben för att avgöra, men det är tydligt att tränaren inte räknar med mig och inte vill ha mig där, sa Costa och fortsatte i en intervju i samband med ligastarten:

– Chelsea har behandlat mig som en kriminell och jag tycker inte att det är rättvist. Efter allt jag har gjort förtjänar jag inte att bli behandlad så. De vill att jag ska träna med reservlaget, men jag vägrar.

Och efter att den tänkta flytten tillbaka till Atletico Madrid inte blivit av, hotar Costa med att sitta av sitt nuvarande kontrakt och fortsätta betala böter.

Men det kan bli en kraftig sådan.

Efter att Chelsea i går registrerat spelaren i truppen till Premier League vill de att han återvänder till London.

Och om Costa fortsätter att träningsvägra hotar Chelsea med att stämma anfallaren på en halv miljard kronor, enligt Sunday Express.

”De hävdar att det är ett kontraktsbrott från Costa som tjänar 185 000 pund (motsvarande 1,9 miljoner kronor) i veckan – klubbens näst bäste betalde spelaren – och fortfarande har två år kvar på kontraktet”, skriver tidningen.

När Antonio Conte tidigare under säsongen fick en fråga om Diego Costas framtid svarade han med ett långt gapskratt och orden:

– Jag är inte intresserad av att fortsätta prata om det här. Diego Costa är det förflutna.
