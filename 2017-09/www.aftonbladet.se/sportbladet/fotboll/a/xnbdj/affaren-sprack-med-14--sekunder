Affären sprack med 14 (!) sekunder
SIMON NORBERG

Leicester var överens med Sporting Lissabon om att värva Adrien Silva under transferfönstrets sista dag för en summa av 230 miljoner kronor.

Samtidigt som mittfältaren Danny Drinkwater lämnade klubben i sista stund för att gå till rivalen Chelsea, misslyckades Leicester med att få in portugisen med minsta möjliga marginal.

Engelsmännen var 14 sekunder försenade med pappersexercisen, uppger BBC.

Registreringen hann nämligen inte igenom och Leicester är nu i full gång med att överklaga beslutet och klubben har fått hjälp av Englands fotbollsförbund (FA) som ska ha varit i kontakt med Fifa.

Enligt BBC ska en talesperson för Leicester ha sagt följande:

”Vi jobbar med Adrien och Sporting Lissabon för att ta oss igenom vissa problem med spelarens registring och vi utforskar alla möjligheter för att lösa det här.”

Det mesta talar dock för att han istället anländer till Leicester i januari.

28-årige Silva har spelat i Sporting sedan 2012, dit han anlände från Académica Coimbra.

Sammanlagt har portugisen gjort 20 A-landskamper och ett mål.
