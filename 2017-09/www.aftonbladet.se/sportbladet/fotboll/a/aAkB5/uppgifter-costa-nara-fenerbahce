Uppgifter: Costa nära Fenerbahce
FRIDA FAGERLUND

Chelsea-anfallaren Diego Costa har haft huvudrollen i ett av sommarens största transferdraman.

Efter att managern Antonio Conte meddelat att 28-åringens tjänster inte längre behövdes trodde många att spelaren skulle återvända till Atletico Madrid.

Men när den spanska klubben fick registreringsförbud tvingades Costa tänka om. Det hela slutade med att han reste hem till födelselandet Brasilien och anklagade Chelsea för att behandla honom som en kriminell.

Nu skriver turkiska Milliyet att Costa kommer lånas ut till Fenerbahce. Enligt uppgifterna ska spelaren landa i Istanbul under dagen för att fullborda flytten.

Det blir ingen större vinstaffär för Chelsea. Den turkiska klubben uppges vara villig att betala 75 procent av hans lön.

Turkiets transferfönster stänger på fredag. En utlåning skulle innebära att Costa får speltid under hösten för att sedan återvända till Spanien i januari.
