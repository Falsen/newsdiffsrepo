BP föll mot Degerfors – tappar i toppen
FRIDA FAGERLUND

Inför mötet med Degerfors såg det inte ut som att någonting kunde stoppa Brommapojkarnas framfart i superettan.

Länge verkade det också ut som att säsongens 16:e seger skulle komma för Olof Mellbergs gäng under lördagen – men i stället slutade det med förlust.

Den unge talangen Viktor Gyökeres gav först bortalaget ledningen redan efter två minuters speltid, men Degerfors replikerade snabbt genom Sebastian Ohlsson som tryckte in kvitteringen en stund senare.

När lånet från Djurgården, Jesper Karlström, gjorde 2–1 i den 69:e minuten trodde nog de flesta att Brommapojkarna skulle åka hem med samtliga poäng.

Men hemmalaget ville annat.

Med sju minuter kvar av ordinarie tid kvitterade först Alexander Andersson till 2–2 och i den 89:e minuten satte sedan Sargon Abraham det matchvinnande målet till 3–2.

– Fick till en bra träff, konstaterar Abraham till TV4 Sport.

– Vi fick jaga boll långa stunder så man var lite trött på slutet. Men vi följde matchplanen hyfsat bra i slutändan.

Det var Brommapojkarnas femte förlust den här säsongen. Trots det toppar man fortfarande tabellen, men avståndet ner till tvåan Dalkurd har krympt till en poäng.

Degerfors går efter dagens seger upp på en sjunde plats.
