Forsberg utanför Leipzigs trupp
FREDRIK JÖNSSON

Det blev en förlust och en vinst i VM-kvalet för Sverige nyligen. Efter förlusten mot Bulgarien, 2–3, körde Blågult över Vitryssland med 4–0. Emil Forsberg var briljant.

I kväll spelade Forsbergs RB Leipzig borta mot Albin Ekdals Hamburg. Ekdal, som inte kunde spela mot Vitryssland på grund av ryggont, fanns med. Men Forsberg saknades i Leipzigs trupp.

”Vår offensiva spelare Emil Forsberg kan inte vara med mot Hamburg på grund av sjukdom”, skrev Leipzig på Twitter.

Enligt uppgifter till Sportbladet är Emil Forsberg inte sjuk, men RB Leipzigs läkare stoppade svensken eftersom han ansåg att 25-åringen inte var spelduglig. Forsberg, som var sjuk inför säsongen, ska träna imorgon.

RB Leipzig vann matchen mot Hamburg med 2–0.
