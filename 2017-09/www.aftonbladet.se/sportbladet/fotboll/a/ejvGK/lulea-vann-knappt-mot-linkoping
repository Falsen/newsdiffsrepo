Luleå vann knappt mot Linköping
EMELIE FREDRIKSSON

Luleå vann SM-guld 2016 men åkte överraskande ur SDHL-slutspelet redan i semifinalen i våras.

Nu har jakten på revansch startat för laget – som fått bästa tänkbara start på den tuffa säsongsstarten.

Luleå vann bortamötet med mästarlaget Djurgården med 4–3 igår och tog ytterligare en uddamålsseger under fredagskvällen då man vann mot (av tränarna) guldtippade Linköping med 3–2.

– Det är inte vilka matcher som helst så riktigt skönt med segrar, säger Emma Nordin.

– Vi gör en bra mycket bättre match i dag än igår, men så kan det väl vara med premiärnerver och en högre anspänning, säger hon.

Fredrik Glader (tränare) sa att ni var många som tyckte synd om er själva efter matchen i går. Var han nöjdare ikväll?

– Ja, han var betydligt mer nöjd. Prestationen i dag var mer där vi borde vara, men det finns ytterligare snäpp. Det kommer nog.

Precis som i går blev återvändaren Rebecca Stenberg målskytt när hon gjorde 1–0 i första perioden.

Finländska stjärnan Michelle Karvinen och Melinda Olsson gjorde de andra två målen i en ganska tajt match.

– Extra skönt och speciellt att vinna mot Linköping. Den här starten känns som en revansch från slutspelet. Man blir så taggad på att fortsätta, säger Melinda Olsson och utvecklar:

– Det känns som vi har en sådan revanschlust från i fjol och även om det inte är slutspel nu så vill man liksom upp på toppen igen, säger hon.

Nu fortsätter Luleås intensiva helg med match mot HV71 under lördagen och möte med Göteborg HC under söndagen.

Kvällens andra match mellan SDHL-nykomlingen Göteborg HC och Modo slutade 7–3 till gästerna från Örnsköldsvik.

Nyförvärvet Michela Cava blev tvåmålsskytt för Modo.
