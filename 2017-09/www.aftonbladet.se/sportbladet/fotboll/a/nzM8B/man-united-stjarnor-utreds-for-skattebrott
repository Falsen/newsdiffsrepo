’Man United-stjärnor utreds för skattebrott’
MARTIN TOLÉN

De senaste åren har en rad fotbollsstjärnor hamnat i skattebrottshärvor.

Lionel Messi dömdes till 21 månaders fängelse 2016, Real Madrid-stjärnan Cristiano Ronaldo står åtalad för att ha gömt undan 145 miljoner kronor och så sent som i våras misstänktes Manchester United-managern José Mourinho ha undanhållit 32 miljoner kronor.

Och nu dras fler Manchester United-stjärnor in i skattehärvan.

Enligt Daily Mail har två spelare – som ännu inte namngivits – fått myndigheternas uppmärksamhet och utreds nu för att ha undanhållit tiotals miljoner svenska kronor i skatt.

”Manchester United-stjärnorna utreds för påstådda bildrättighetsskatter. De har använt privata företag och andra juridiska system för att sänka skatten med miljontals kronor”, skriver tidningen.

Just nu finns inga misstankar om att spelarna medvetet ska ha försökt lura de brittiska myndigheterna på skatten, men en källa nära en av spelarna bekräftar att spelaren är under utredning.

Varken spelaren själv eller hans agent vill kommentera händelserna.

– Vi har skärpt till reglerna och försöker att få fast alla som försöker kringgå systemet. Sedan säsongen 2014/2015 har vi levererat 269 miljoner pund i skatter efter att ha tagit itu med regelbrytnarna inom fotbollen, säger en talesperson för den brittiska skattemyndigheten.
