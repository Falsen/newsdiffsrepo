Galen avslutning i bottenmötet
EMELIE FREDRIKSSON

Kvarnsveden och Kif Örebro ligger på nedflyttningplats i damallsvenskan och spelade idag om viktiga poäng för att ta sig upp på säker mark.

Då blev det en minst sagt dramatisk avslutning på den svängiga matchen.

Hanna Terry, som tidigare både blivit målskytt och missat en straff, nickade in 3–2 till hemmalaget Örebro i den 91:e minuten.

Men jublet blev kort.

Med sekunder kvar av matchen fick Kvarnsveden en straff som Elizabeth Addo sköt in till 3–3 bakom Carola Söberg i hemmamålet.

– Vi hämtade upp ett underläge och tog ledningen två gånger, och sen gör de mål på straff i sista sekunderna... Det är klart att det är jättetufft, säger Jenny Hjohlman.

Anfallaren kunde för egen del i alla fall glädja sig lite åt att hon gjorde sitt första mål för säsongen när hon snyggt lobbade in 2–1.

– För mig är det jätteskönt. I dag fick jag mycket mer bollar i de lägen jag vill ha än tidigare så det får man ta med sig. Det tjänar inget till att vi gräver ner oss för att vi tappade poäng. Vi får ta med oss att vi ändå gjorde en bra match, säger Hjohlman.

Bara minuterna innan de båda målen på tilläggstid hade Kvarnsveden fått ett mål bortdömt efter att domaren tyckte att Lina Lundin gått för hårt mot Söberg när hon forcerade in målet.

Den delade poängen betyder att lagen behåller sina platser längst ner i tabellen.
