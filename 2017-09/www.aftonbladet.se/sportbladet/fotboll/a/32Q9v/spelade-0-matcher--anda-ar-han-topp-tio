Spelade 0 matcher – ändå är han topp tio
ANDREAS KÄCK

Senast Zlatan Ibrahimovic spelade match var den 22 april tidigare i våras.

Det var i slutet av Europa League-mötet mot belgiska Anderlecht som svensken landade olyckligt och slet sönder korsbandet.

Sedan dess har han opererats, gått på kryckor – och sett sitt kontrakt löpa ut.

Den 24 augusti bekräftade United att man ger honom ett nytt kontrakt, något det också hade ryktats om i stort sett hela sommaren.

– Jag är tillbaka för att avsluta det jag har påbörjat, sa ”Ibra” själv.

Men även om det var väntat att den 35-årige svensken skulle återvända, får det ändå betraktas som aningen anmärkningsvärt att han under våren och sommaren har fortsatt att sälja enormt mycket matchtröjor.

Den populära återförsäljaren Sports Direct har nämligen räknat på vilka spelare man sålt mest av från den 1 maj fram till nu – och Ibrahimovic slår sig in på en stadig tionde plats.

Etta är Paul Pogba och tvåa är Romelu Lukau, som gick från Everton till just Manchester United tidigare i somras varpå tröjförsäljningen sköt i höjden.

Bland de 30 mest populära tröjnamnen finns nio United-spelare.

Desto mer anmärkningsvärt är att ingen Manchester City-spelare slår sig in på listan. Tidningen The Mirror spekulerar i att det troligen beror på att det inte längre finns någon tydlig fansfavorit i ”The Citizens” och att försäljningen därför sprids ut.

Det ska även nämnas att Sports Direct inte säljer tröjor från Bournemouth, Brighton, Burnley, Crystal Palace, Everton, Huddersfield, Leicester, Stoke, Swansea, Watford och West Bromwich.

Zlatan Ibrahimovic återhämtar sig fortfarande från sin skada men närmar sig nu en comeback. Enligt José Mourinho är det troligt att han kan börja spela igen efter årsskiftet.
