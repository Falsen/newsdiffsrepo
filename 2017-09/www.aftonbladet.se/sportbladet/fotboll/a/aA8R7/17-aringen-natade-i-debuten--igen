17-åringen nätade i debuten – igen
ERIK KARLSSON

Wales tog sista chansen att hänga på VM-kvaljakten i gruppen där Serbien och Irland toppar.

”Sexpoängsmötet” mot Österrike slutade med en blytung 1–0-seger.

Mannen, eller förlåt, pojken bakom triumfen är 17-årige Ben Woodburn som stänkte in det matchvinnande målet från 25 meter.

I debuten.

Men så trivs också Woodburn osedvanligt bra i debuter. I sin första riktiga tävlingsmatch för Liverpool (ett enminuts-inhopp borträknat) gjorde han också mål och slog Michael Owens rekord för yngsta målskytt i Liverpool.

För Österrike innebär förlusten att landet mer eller mindre kan glömma tankarna på VM nästa sommar. Just nu är det fem poäng upp till tvåan Irland.
