Uefa utreder PSG efter transferrekorden
ERIK KARLSSON

I går stängde transferfönstret igen på de flesta håll i Europa.

En av de sista storaffärerna var PSG:s värvning av Monacos supertalang Kylian Mbappé för 1,7 miljarder. Den näst största övergångssummar i historien – bakom lagkamraten Neymar som anslöt tidigare i somras för 2,2 miljarder.

Värvningen av Mbappé är enligt uppgifter konstruerad som ett lån där PSG köper spelaren först nästa sommar, allt för att inte bryta mot Financial Fair Play-reglementet (FFP) som Uefa tagit fram.

Men jättesummorna har väckt intresse från Uefa. Under fredagskvällen meddelade man att man inleder en utredning av klubben för brott mot FFP-reglerna.

”Utredningen kommer att fokusera på kravet om att nå plus/minus noll i bokslutet, särskilt i ljuset av den senaste tidens transferaktivitet”, skriver man i ett uttalande.

Klubben kommer nu granskas under hösten innan Uefa meddelar om man straffar PSG.

Straffen kan variera från en varning, via böter till poängavdrag och rent av uteslutning ur Uefas tävlingar.

PSG svarade på anmälan senare under fredagskvällen.

”Klubben är mycket överraskad över det här agerandet då vi hela tiden har informerat Uefa om effekterna av övergångarna med hänsyn till Financial Fair Play. Klubben är mycket säker på att vi kan visa att vi följt reglerna på ett perfekt sätt”.
