Jätterysare väntar efter Islands seger
ERIK KARLSSON

Sportbladet skrev igår om de minst sagt komplicerade förutsättningarna för en svensk väg mot VM och i synnerhet vikten av att kunna bli en av fyra seedade grupptvåor inför playoff-spel.

En nyckel där var en isländsk seger hemma i måstematchen mot Ukraina. Och Janne Andersson fick sin önskan uppfylld tack vare Evertonstjärnan Gylfi Sigurdsson.

Halvmiljardtransfern från i somras gjorde båda målen i 2–0-segern.

Men Island kan faktiskt komma att nå längre än till andraplatsen. Nere i Turkiet vann nämligen gruppfyran mot ettan Kroatien med 1–0 efter att Cenk Tosun påpassligt tagit vara på en billig retur från Danijel Subasic.

Det gör att gruppens topp fyra nu är samlade inom två poäng med Kroatien och Island på 16 pinnar och med Turkiet och Ukraina på 14 poäng. Island har ett bortamöte med Turkiet och en hemmamatch mot Kosovo kvar på spelprogrammet.

Ur svensk synvinkel får Janne Andersson hoppas på att antingen Island eller Turkiet hamnar på andraplatsen då det är lag som just nu seedas under Sverige där i händelse av playoff.
