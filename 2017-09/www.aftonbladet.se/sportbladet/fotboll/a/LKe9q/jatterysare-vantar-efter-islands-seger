Jätterysare väntar efter Islands seger
ERIK KARLSSON

Den åttonde kvalomgången är färdigspelad och kampen om direkt- och playoffplatser till VM tätnar.

För Sverige var en nyckel för ett förbättrat läge under tisdagskvällen en isländsk seger hemma i deras måstematch mot Ukraina – som till skillnad från Island är högre rankade än Sverige om de skulle bli tvåa. Och Janne Andersson fick sin önskan uppfylld tack vare Evertonstjärnan Gylfi Sigurdsson.

Halvmiljardtransfern från i somras gjorde båda målen i 2–0-segern.

– Det var dags att jag gjorde mål för landslaget. Det är bra att det kommer i en sådan viktig match, säger han.

Men Island kan faktiskt komma att nå längre än till andraplatsen. Nere i Turkiet vann nämligen gruppfyran mot ettan Kroatien med 1–0 efter att Cenk Tosun påpassligt tagit vara på en billig retur från Danijel Subasic.

Det gör att gruppens topp fyra nu är samlade inom två poäng med Kroatien och Island på 16 pinnar och med Turkiet och Ukraina jagande efter på 14 poäng.

Men den isländska hjälpen till trots försämrades det svenska läget totalt sett bland de nuvarande grupptvåorna när Wales till slut fick hål på Moldavien borta i Chisnau. Segern tog högt rankade Wales upp och just nu finns det inte mycket som talar för att Sverige ska seedas som topp fyra, ens vid en seger mot Nederländerna i gruppavslutningen.

I stället ställs Sverige, i händelse av en andraplats, sannolikt mot toppnationer som Portugal och Italien.

Men även om Sverige troligen vill undvika det motståndet är fruktan delvis ömsesidig. I Italien, som ikväll hemmabesegrade Israels med 1–0, är man inte heller särskilt sugna på ett playoff mot Sverige.

– Jag är bara rädd för Sverige, de andra är bra motståndare för Italien, säger före detta stormålvakten Gianluca Pagliuca till italienska Mediaset.

✓ Se Sveriges matcher på Kanal 5 – och hela VM-kvalet på Eurosport Player
