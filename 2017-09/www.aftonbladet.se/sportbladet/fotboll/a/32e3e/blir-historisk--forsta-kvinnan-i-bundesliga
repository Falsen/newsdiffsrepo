Blir historisk – första kvinnan i Bundesliga
MARTIN TOLÉN

Redan i fjol kom beskedet att Bibiana Steinhaus, 38, är en av de utvalda domarna till att få förtroendet i herrarnas Bundesliga säsongen 2017/2018.

– När Lutz Michael Fröhlich (tyska domarchefen) informerade mig var jag mållös. Jag kände misstro, lycka, glädje, lättnad, nyfikenhet, det var helt enkelt en berg- och dalbana av känslor. Det har alltid varit min dröm att vara en Bundesligadomare. Att den drömmen blir sann gör mig såklart lycklig, sa hon då.

Och nu har Steinhaus blivit tilldelad sitt första uppdrag.

På söndag dömer hon och hennes kollegor Bundesligamötet Hertha Berlin–Werder Bremen och 38-åringen blir därmed första kvinnliga huvuddomaren någonsin att döma en herrmatch i någon av de europeiska storligorna.

– Om det verkligen är historiskt får andra bedöma. Jag är lite kluven. Å ena sidan är det bara en vanlig match, som jag vill göra bra. Å andra sidan är det Bundesliga och jag blir den första kvinnliga domaren. Det gör det speciellt för omgivningen och att det inte blir en så normal match, säger hon till Hertha Berlins hemsida.

Som en del av den historiska händelsen har även Hertha Berlin beslutat att samtliga kvinnor får betala halva priset för en matchbiljett.

– Först och främst dömer jag Bundesliga tack vare mina prestationer, inte för att jag är en kvinna. Det är en viktig skillnad. Men om jag är ett gott exempel för unga kvinnor eller en pionjär för jämlikhet så är jag mer än glad, säger Steinhaus.

Steinhaus har sedan tidigare gjort ett 80-tal matcher i 2. Bundesliga.
