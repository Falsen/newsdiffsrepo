Festade inför kvalet: ”Äckliga människor”
MARTIN TOLÉN

Chilenske fotbollsstjärnan Arturo Vidal, 30, har ofta hamnat i blåsväder.

För två år sedan, mitt under pågående Copa America på hemmaplan, greps Vidal efter att ha kraschat sin Ferrari med alkohol i blodet efter ett besök på Casino Monticello.

– Jag drack och satte min hustrus liv i fara. Jag skäms verkligen för det som inträffat, sa landslagsstjärnan gråtandes några dagar efteråt.

Och nu pekas 30-åringen ut i en ny skandal mitt under pågående landslagssamling.

Enligt chilenska medier ska Vidal ha festat fram till 06.30-tiden natten mellan måndag och tisdag.

Och festen ska ha varit så pass vild att polis fick tillkallas för att avbryta festandet.

– Vi kallades till ett hotell vid 06.30 eftersom en grupp människor förde oväsen och störde allmänheten i ett av de rum de bodde i, sa polischefen Juan Baeza till chilenska medier.

Arturo Vidal bekräftade att han deltagit på festen, men att han hade lämnat när stökigheterna började.

– Jag är ledsen. De här rapporterna har gett mig stora problem och det är väldigt obehagligt. Det gör mig arg eftersom jag har en familj och min fru var tvungen att ringa för att höra vad som pågick, säger Vidal.

De chilenska fansen har dock svårt att smälta Vidals festkväll.

Under natten mellan torsdag och fredag (svensk tid) svarade nämligen Chile för ett gigantiskt fiasko i VM-kvalet hemma mot Paraguay.

I ett jätteläge att klättra upp till andraplatsen i VM-kvalgruppen – och därmed vara på god väg mot VM i Ryssland 2018 – föll Chile med 3–0 (!) på hemmaplan. Vidal hade en blytung afton med ett självmål redan efter en halvtimmes spel.

Och efter att ha fått motstå svidande kritik av såväl experter som supportrar svarade Bayern München-stjärnan på Twitter i natt:

”Nu är de lyckliga – den äckliga sortens människor som finns i detta land. Men oroa er inte – för varje dag som går bryr jag mig mindre och mindre ”, skriver Vidal ilsket.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
