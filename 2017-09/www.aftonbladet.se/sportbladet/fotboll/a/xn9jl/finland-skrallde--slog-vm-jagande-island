Finland skrällde – slog VM-jagande Island
JARKKO PÄIVÄNIEMI

EM-succélaget Island – grupptvåa inför kvällens matcher på samma poäng som ettan Kroatien – var ute efter tre nya poäng och en gyllene chans att nå VM i Ryssland nästa år.

Det var dock Finland – som bara lyckats norpa åt sig en poäng (1–1 mot Kosovo) på sex VM-kvalmatcher – som inledde starkast på fullsatta (16 800) Tammerfors Stadion.

Utdelningen – och avgörandet skulle det visa sig – kom redan efter åtta minuters spel.

Mittfältaren Alexander Ring, till vardags i MLS-laget New York City, gjorde 1–0 på en läcker frispark.

26-åringen klippte till med högern och bollen hittade in via ribban bakom en chanslös Hannes Halldorsson i Islands mål.

– Jag har tränat på det där en del i USA och några gånger på träning här. Det kändes bra så jag drog bara till, säger Ring till Yle.fi.

I andra halvlek skapade Island flera vassa kvitteringslägen, men avsluten var antingen svaga eller så räddade Finlands målvakt Lukas Hradecky.

Efter 75 minuter blev mittfältaren Rurik Gislason utvisad efter sitt andra gula kort på två minuter. Då hade Gislason bara varit på plan i en kvart inbytt i stället för Hammarbys Birkir Saevarsson.

AIK:s Eero Markkanen (numera utlånad till Dresden) spelade från start och hade ett friläge i den 85:e minuten, men hans försökt till chipplobb fångades enkelt av Halldorsson.

1–0 höll sig matchtiden ut och Finland fick jubla över första trepoängaren i detta VM-kval och den första segern i en officiell landskamp på nästan två år. Senast det skedde var den 7 september 2015 borta mot Färöarna i EM-kvalet.

– I dag spelade vi som ett lag. Vi kämpade och spelade stundtals bra fotboll. Det borde vara så här varje gång. Det är upp till oss spelare, det är bara att försöka fortsätta på samma spår, säger Alexander Ring till Yle.fi.

Kroatiens möte med Kosovo ställdes in på grund av regn. Ukraina slog Turkiet hemma med 2–0 och är därmed ny gruppetta – en poäng före Kroatien.

För Island väntar hemmamatch mot just Ukraina på tisdag.

⁠

I grupp D vann Serbien, nu med tio raka matcher utan förlust, enkelt mot Moldavien med 3–0.

Irland fick bara 1–1 borta mot Georgien och är nu två poäng efter tabellettan Serbien. Lagen möts i Dublin på tisdag.
