”De hade sina fulknep”
FREDRIK JÖNSSON

Bulgarien tog ledningen tre gånger om. Den tredje gången orkade Sverige inte med någon kvittering och det blev förlust med 3-2 på bortaplan.

Efter nederlaget var förbundskapten Janne Andersson inte nöjd.

– Vi har pratat mycket om att de ska vara fysiska och aggressiva och vi är inte tillräckligt bra i det spelet. Jag är inte nöjd med första halvlek, ändå kommer vi tillbaka två gånger, säger förbundskaptenen.

– Jag är enormt besviken över resultatet. De har sitt sätt att spela på och det har vi förvarnat om. De ställer om väldigt bra och är bra på det de gör.

Emil Forsberg kände av det fysiska spelet på planen.

– Det var en hård kamp. De hade sina fulknep, men det är som det är. Vi var förberedda på det.

På frågan om vad det var för fulknep svarar han:

– Det är sådant som sker i fotboll.

Sverige ligger nu tvåa i gruppen bara en poäng före Bulgarien.
