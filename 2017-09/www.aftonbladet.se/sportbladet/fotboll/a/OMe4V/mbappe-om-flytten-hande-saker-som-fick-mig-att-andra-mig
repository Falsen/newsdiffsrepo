Mbappé om flytten: ”Hände saker som fick mig att ändra mig”
SIMON SJÖSTRAND

Kylian Mbappé, 18, fick sitt stora genombrott i fjol med 26 mål på 44 matcher för Monaco.

I torsdags blev supertalangen klar för Paris Saint-Germain och blir därmed världens näst dyraste spelare efter Neymar då han efter säsongen kommer att köpas loss för närmare 1,7 miljarder kronor (just nu är han utlånad på grund av Financial Fair Play-reglerna).

– Jag bestämde mig för flera veckor sedan. Varför? Det är som jag har sagt. Det är projektet PSG (som lockar). Det innebär att jag kan fortsätta utvecklas, sa Mbappé till Sportbladet.

Samma dag som han blev klar gjorde han också sitt första landslagsmål i VM-kvalmatchen mot Nederländerna.

– När jag är på planen vill jag göra mitt bästa och jag älskar att göra mål. Jag är väldigt glad för att jag fick spela, sa fransmannen.

– Sett till hans ålder är han utan tvekan den mest lovande spelaren i världen. Han har en otrolig teknik, fysik och mentalitet, sa PSG-presidenten Nasser Al-Khelaïfi i ett uttalande.

På onsdagen presenterades Mbappé också på en presskonferens inför 200-talet journalister.

Där pratade han bland annat om vikten av att stanna i hemlandet och i sin barndomsstad – men också om att han först hade beslutat sig för att stanna i Monaco.

– Ärligt talat, i maj tänkte jag stanna i Monaco, men sen hände det några saker som fick mig att ändra mig. Vad vill jag inte säga nu, men snart. Jag kommer att förklara vad som hände, säger Mbappé, som också fick frågor om vilken roll Neymar spelade i hans beslut.

– PSG:s projekt lockade mig redan innan han (Neymar) anlände. Men alla vet ju vilka kvaliteter han har. Han är en stor tillgång. Det är häftigt att få spela med honom, säger 18-åringen, som trots sin prislapp är medveten om sin plats i laget.

– Jag har den tunnaste meritlistan i omklädningsrummet. Jag har mycket att lära och mycket att bevisa. Summan? Det var inte jag som skötte affären. Det kommer inte att ändra mitt sätt att leva eller att tänka. Det påverkar mig inte.

Annars visade PSG stolt upp bilder på en ung Mbappé, till synes PSG-supporter på plats på Parc des Princes.

– Parc? Det är något speciellt. Jag gick dit som väldigt ung, jag är ett barn från Paris, säger Mbappé.

PSG toppar serien med full pott efter fyra matcher, på bättre målskillnad än Monaco.
