”Finns oro för att karriären är över”
ANDREAS KÄCK

Tottenham-stjärnan Érik Lamela, 25, har inte spelat en match sedan oktober förra året.

Argentinaren – som värvades för ”Gareth Bale-pengarna” sommaren 2013 – har dragits med stora skadeproblem och det är i nuläget oklart när han kan vara tillbaka.

Så sent som i mitten av juli sa tränaren Mauricio Pochettino att Lamela är tillbaka på träningsanläggningen vilket rimligen borde innebära att han närmar sig spel.

Men sedan dess har det varit knäpptyst.

Och nu kommer ett skrämmande uttalande i argentinska medier.

Det är Julio ”Ricky” Villa – världsmästare med Argentina 1978 och Tottenham-spelare mellan 1978 och 1983 – som uppger att Lamelas karriär kan vara i fara.

– Tyvärr har Érik Lamela tvingats genomgå en höftoperation. Det finns en oro för att han inte ska kunna spela igen. I England är man oroliga för honom, men med dagens medicinska utveckling kan han förhoppningsvis komma tillbaka, säger Villa enligt sajten bolavip.

Samtidigt hävdar tidningen Evening Standard att läget är under kontroll.

Man skriver att klubben är övertygad om att Lamela – efter dubbla höftoperationer – kommer återhämta sig fullt ut.

Tottenham släppte tidigare i veckan sin Champions League-trupp och där saknades Lamelas namn. Den 1 februari har klubbarna dock rätt till tre ändringar i sin trupp inför slutspelet och således kan Lamela plockas in om han skulle bli redo för spel.

I juni skrev spelaren själv så här angående sin rehab:

”Jag fortsätter jobba hårt varje dag för att kunna spela igen”.
