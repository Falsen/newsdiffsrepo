Christiansen förlänger med Malmö FF
MALIN WAHLBERG

Anders Christiansen kom till Malmö i januari förra året. 27-åringen har gjort succé i klubben och nu förlänger han med MFF.

Dansken har skrivit på ett nytt kontrakt som sträcker sig till 2022.

– Det känns bra att få till ett nytt avtal med Anders. Han tillför en viktig dimension till vårt spel. Med boll behärskar han alla delar av spelet, både i uppbyggnad och i sista tredjedelen där han gör många assist och mål. När vi inte har bollen bidrar han med direkta återerövringar och aggressivitet, säger MFF:s sportchef Daniel Andersson i ett pressmeddelande.

Även Christiansen är nöjd över att stanna i klubben.

– Det känns fantastiskt. Jag trivs väldigt bra i Malmö både på och utanför planen. Det sätter jag värde på och det tycker jag att jag visar genom att förlänga, säger han.

Christiansen har spelat 42 matcher i allsvenskan och gjort tio mål.
