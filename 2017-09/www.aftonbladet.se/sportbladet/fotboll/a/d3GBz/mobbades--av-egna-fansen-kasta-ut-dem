Mobbades – av egna fansen: ”Kasta ut dem”
FRIDA FAGERLUND

Emil Forsbergs lagkamrat i RB Leipzig, Timo Werner, debuterade i det tyska A-landslaget så sent som förra året.

När 21-åringen under fredagskvällen slog in 1–0 i VM-kvalet mot Tjeckien var det hans fjärde mål på sju spelade landskamper.

Trots det var delar av den tyska supporterskaran inte nöjd. Werner ska enligt Bild ha blivit kallad ”son till en prostituerad” och dessutom uppges en klick ha skanderat nazistiska slagord.

Omkring 200 personer hade ordnat biljetter på egen hand, utanför det tyska förbundets system, och tagit sig från Tyskland till bortamötet.

Redan inledningsvis ska gruppen ha betett sig illa då de inte respekterade den tysta minut som tjeckerna höll inför avspark.

Julian Brandt är en av de spelare som uppger att åskådarna även sjöng nazistiska sånger under matchens gång.

Hatet mot Werner tros delvis bero på att han tillhör RB Leipzig, en klubb som ifrågasätts stort i Tyskland med tanke på att man har lyckats runda 51-procents regeln.

Dessutom ska spelaren ha filmat sig till en straff i mötet med Schalke 04 förra säsongen, något som har förargat en del supportrar.

Mobbningen uppges ha påverkat Werner starkt. Landslaget valde därför att inte tacka publiken efter matchen som Tyskland slutligen vann med 2–1.

– De är inte våra fans om de beter sig så, därför gick vi inte bort till dem, säger Mats Hummels enligt tyska Stern.

– Vi ska inte behöva utstå sånt där under våra matcher. De är inte fans, utan huliganer. De här människorna ödelägger fotbollen och det är bara att kasta ut dem från arenan.

Tyskland möter Norge i VM-kvalet på måndag kväll.
