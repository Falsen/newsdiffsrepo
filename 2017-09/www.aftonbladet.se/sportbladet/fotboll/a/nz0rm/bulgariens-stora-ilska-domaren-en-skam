Bulgariens stora ilska: ”Domaren en skam...”
MARTIN TOLÉN

Det svenska landslaget åkte på en blytung förlust borta mot Bulgarien i går.

3–2 slutade mötet efter att Ivailo Chochev avgjort – i en match där Blågult riktade delar av besvikelsen mot italienske huvuddomaren Paolo Tagliavento efteråt.

– Jag sa till honom ”vi är två lag på planen, du kan inte bara blåsa för ett lag”. Då svarar han rätt så arrogant ”ni har fått en straff redan, så var glad för det”. Då var det bara att hålla käften och spela fotboll. Ibland är det så att domaren går över gränsen och dömer till det andra laget lite mer. Jag tycker inte att det är rätt, men det är bara att gilla läget, sa Jimmy Durmaz.

Men den bilden stämmer inte överens med Bulgariens förbundskapten Petar Hubchev.

Han menar att Sverige hade Tagliavento på sin sida och blev uppskickad på läktaren i en situation efter att Sverige fått straff (som Emil Forsberg missade) i första halvlek.

– Nu kan jag kommentera domaren – det var en skam. Vad ska man annars säga? Det var mycket som gick emot oss. Efter 20 minuter hade han redan sagt till två spelare att han hade koll på dem, gett bort en straff och ytterligare två-tre varningar. Vi lyckades vinna trots domaren, säger Hubchev enligt bulgariska Blitz.

Bulgarien ställs i nästa VM-kvalomgång mot Nederländerna på bortaplan medan Sverige möter Vitryssland.
