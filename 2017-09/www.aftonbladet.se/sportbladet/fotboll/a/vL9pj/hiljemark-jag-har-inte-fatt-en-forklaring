Hiljemark: ”Jag har inte fått en förklaring”
FREDRIK JÖNSSON

I januari flyttade Oscar Hiljemark från Palermo till Genoa. För några dagar sedan blev det ett nytt klubbyte för 25-åringen, mittfältaren skrev på för Panathinaikos.

– Det fanns stabilt intresse under hela fönstret. Men det var inget som kändes hundra procent förrän Panathinaikos kom in. Det har känts fantastiskt bra från första minut jag pratade med deras sportchef och tränare, så jag hoppas det blir en bra start och man hittar tillbaka till en positiv situation igen. Det är det jag letar efter, säger Hiljemark.

– De sålde sin kapten och var ute efter en box till box-mittfältare och han var säker på att det var mig han letade efter. Det är svenskar som jobbar i klubben, Mikael Nilsson är head scout, så de har nog bra koll på vad de letar efter. Jag fick en bra känsla.

I Palermo hade Hiljemark många tränare och det handlade om att slåss om nytt kontrakt i serie A. Efter tiden i Italien vill mittfältaren representera en klubb som slåss om titlar.

– Det jag letar efter är den där känslan jag hade i Elfsborg och PSV, jag vill slåss om titlar och vinna matcher. Jag vill ha en liten mer positiv aura runt allt och kunna jobba mot nya mål, och inte ständigt slåss för sitt liv och nedflyttning. Det var väldigt utvecklande och jag har lärt mig mycket i livet, men det var dags för ett nytt liv.

Vad hände i Genoa?

– Vad som hände kan jag inte svara på eftersom jag inte har fått någon förklaring. Det var samma tränare som spelade mig de fem första matcherna som inte spelade mig på slutet. Det är inte mycket att lägga vikt vid. Det var en liten chock. Men jag har haft 14-15 tränare nu så jag är van att inte lägga vikt vid det. Det finns inte så mycket som man inte klarar av vid det här laget. Man har hårdnat rejält.

Var flytten till Panathinaikos nödvändig för att behålla din plats i landslaget?

– Ja. Att jag skulle flytta var klart innan uttagningen kom, men sedan blev det en ännu viktigare pusselbit att få på plats.

Men det var nära att det inte blev någon flytt - även om Hiljemark själv var lugn.

– Överraskande nog så var jag ganska lugn i situationen. Det blev klart med 30 minuter kvar innan fönstret stängde, haha. Jag var ganska lugn fram till de sista en-två timmarna. Överraskande iskall.

Hiljemark petades i ursprungstruppen till VM-kvalmatcherna mot Bulgarien och Vitryssland. Men på grund av ryggproblem för Albin Ekdal kallades han in som reserv.

– Jag kom igår kväll, träning i dag. Jag försöker inte lägga så mycket vikt vid det. Jag är här, jag är tillgänglig. Sen är det upp till de.

Vad är dina förhoppningar på spel?

– Klart jag vill spela, men jag är realistisk.
