Oavgjort i derbyt – Gais fick mål bortdömt
FRIDA FAGERLUND

Vårens derby mellan Örgryte och Gais blev ett kaosartat sådant, då Öis-spelaren William Atashkadeh fick ett omdiskuterat rött kort och visades ut.

Kvällens match såg till en början ut att bli desto lugnare, även om det stundtals hettade till mellan spelarna i 1–1-mötet på Ullevi dit 10 012 åskådare hade tagit sig.

– Fy, vi är väldigt besvikna. Vi gör en försvarsmässigt väldigt bra match, samtidigt lyckas vi inte skapa något sista tredjedelen och deras mål får de ju på en tabbe från oss, summerar gaisaren Erik Westermark som fick en oväntad huvudroll i slutskedet av matchen.

Simon Silverholt gav Gais ledningen strax innan halvtidsvilan när han elegant lyfte bollen över Stojan Lukic i målet.

Den ledningen höll hemmalaget fram till den 53:e minuten. Carl Nyström kom fel in i en duell med inhopparen Hakeem Araba i straffområdet.

Domaren Jim Petersson satte pipan i munnen och pekade på straffpunkten. Araba förvaltade den själv till 1–1, även om Damir Mehic i Gais-målet kastade sig åt rätt håll.

– Jag tycker att Calle är på bollen, så jag tycker straffen är rätt billig. Men det är domaren som dömer så det är bara att gilla läget. Vi får skylla oss själva, situationen ska inte ens få uppstå, säger Erik Westermark.

Det var i matchminut 87 som matchens stora snackis inträffade. Gais tilldelades frispark vid mittplan och valde att skicka upp den snabbt mot offensiv planhalva när bollen fortfarande var i rörelse.

Strax därefter drog Alibek Aliev in den bakom Lukic och trodde att han hade avgjort matchen. Men fjärdedomaren vinkade febrilt och huvuddomaren valde till slut att döma bort målet.

– Självklart blev man ju väldigt sur. Den kanske rullar lite, men man får ju ett mål bortdömt. Men det är ju domaren som dömer, säger Erik Westermark.

Domaren Petersson gav en rasande Westermark en lång kram efter situationen, som var mäkta upprörd över beslutet.

– Det blev en liten mysig kram där. Jag var jävligt arg men vi hade ganska bra snack hela matchen så han förklarade varför han dömde som han gjorde, säger Erik Westermark.

En väldigt fast kram.

– Haha ja, det ser lite konstigt ut. Men jag var bara chockad och besviken.

Gais ligger numera på en nionde plats i tabellen, snäppet över Örgryte.

– Nej, usch… nu i efterhand är det givetvis en besvikelse men det är samtidigt vårt eget fel. Så vi får skylla oss själva, säger Westermark.
