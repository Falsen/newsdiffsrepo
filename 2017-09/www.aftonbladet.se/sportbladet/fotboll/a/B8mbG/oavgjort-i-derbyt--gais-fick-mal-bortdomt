Oavgjort i derbyt – Gais fick mål bortdömt
FRIDA FAGERLUND

Vårens derby mellan Örgryte och Gais blev ett kaosartat sådant, då Öis-spelaren William Atashkadeh fick ett omdiskuterat rött kort och visades ut.

Kvällens match såg till en början ut att bli desto lugnare, även om det stundtals hettade till mellan spelarna i det oavgjorda mötet på Ullevi dit 10 012 åskådare hade tagit sig.

Simon Silverholt gav Gais ledningen strax innan halvtidsvilan när han elegant lyfte bollen över Stojan Lukic i målet.

Den ledningen höll hemmalaget fram till den 53:e minuten. Carl Nyström kom in galet i en duell med inhopparen Hakeem Araba i straffområdet.

Domaren Jim Petersson satte pipan i munnen och pekade på straffpunkten. Araba förvaltade den själv till 1–1, även om Damir Mehic i Gais-målet kastade sig åt rätt håll.

– Det är inte straff någonstans, verkligen inte, säger Alibek Aliev.

Det var i matchminut 87 som det kontroversiella domslutet kom. Gais tilldelades frispark vid mittplan och valde att skicka upp den när bollen fortfarande var i rörelse.

Strax därefter drog Aliev in den bakom Lukic och trodde att han hade avgjort matchen. Men fjärdedomaren vinkade febrilt och huvuddomaren valde att döma bort målet – till tränaren Bosko Orovic frustration.

– Regeln säger att den inte ska rulla och det är tufft av fjärdedomaren att ta det beslutet, säger Orovic.

– Men jag hoppas att de vågar ta sådana beslut hela tiden då, de kan ju inte ta såna beslut när de känner för det.

Domaren Petersson gav en rasande Erik Westermark en lång kram efter situationen, då gaisaren var mäkta upprörd över beslutet.

Aliev är först säker på sin sak – att bollen inte rullade – men ändrar sig då han får se tv-bilderna på situationen:

– Av det jag såg så låg bollen stilla. Den rullar ju litegrann men vafan…vad ska man göra.

Det blev till slut delad poäng för de båda mittenklubbarna. Gais ligger numera på en nionde plats i tabellen, snäppet över Örgryte.
