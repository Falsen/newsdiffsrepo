Dominant Frankrike vann mot Holland
EMELIE FREDRIKSSON

Sverige hade ett litet grepp om segern i VM-kvalgruppen efter den stora skrällsegern mot Franrike på Friends Arena senast.

Men storlaget studsade ikväll tillbaka ordentligt när man pulvriserade Holland hemma i Paris.

– En mäktig uppvisning. De kör över Holland, säger experten Hasse Backe i Eurosport.

Antoine Griezmann satte 1–0 redan efter en kvarts spel och när Kevin Strootman visades ut efter en timmes spel efter två gula kort var uppförsbacken för Holland total.

Thomas Lemar gjorde 2–0 i den 73:e minuten och två minuter senare byttes 18-årige supertalangen Kylian Mbappé in.

Det var visserligen också silly season-hete Lemar som gjorde 3–0 i slutminuterna men Mbappé – som tidigare idag blev klar för PSG efter en miljardaffär – fick sista ordet.

Han satte 4–0 vilket var hans första landslagsmål i karriären.

– För att vara 18 år visar han upp kvaliteter som är nästan overkliga. Ett snyggt avslut också, säger expertkommentatorn Johan Arneng i Eurosport.

Segern innebär att Frankrike går upp på 16 poäng i VM-kvalgruppen, tre fler poäng än Sverige som inte fick med sig en enda poäng från bortamötet med Bulgarien.

✓ Se Sveriges matcher på Kanal 5 – och hela VM-kvalet på Eurosport Player
