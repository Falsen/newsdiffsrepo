Norge hånas efter fiaskot: ”Såg ut som en klase druvor”
SIMON SJÖSTRAND

Norge blev förnedrat i VM-kvalmatchen mot Tyskland på måndagen. Tyskarna körde över Lars Lagerbäcks manskap från första till sista minut och vann till slut med 6–0 – Norges största förlust sedan 1972.

– Det är pinsamt. Vi vet hur bra vi kan spela, men när vi ger de så mycket tid är det bara att lägga sig pladask. Det var något av det pinsammaste jag upplevt, sa målvakten Rune A. Jarstein.

Förbundskaptenen Lars Lagerbäck var låg även han.

– Jag trodde aldrig det skulle bli så här dåligt. Vi klarar det inte spelmässigt, taktiskt eller fysiskt. Det enda man kan ta med sig från detta är att vi mött ett av världens bästa lag, sa 69-åringen.

Reaktionerna i Norge?

De har varit minst sagt många.

”Det är möjligt att Lagerbäck har fått spelarna att komma i tid till frukosten, men spelmässigt är det fortfarande en lång bit kvar”, skriver norske Eurosport-reportern Veegard Vagbö på Twitter.

”Ja – Tyskland är ett fantastiskt bra lag, men det här är ju pinsamt även för Lagerbäck? Det här är ju nästan värre än någonsin”, fortsätter han.

”Vi såg ut som en klase druvor defensivt. Ihåliga överallt. Ingen aggressivitet i presspelet”, skriver fotbollstränaren och NRK-kommentatorn Tom Nardlie.

”Trösten är att Brasilien låg under med 0–5 i paus mot Tyskland...”, skriver norske TV 2-reportern Davy Wathne.

Inte heller folkkära komikern Bård Tufte Johansen kunde låta bli att dela ut en känga till Lagerbäck och co.

”Att det laget kunde stjäla 400 000 tittare från Nytt på nytt måste jag anteckna. Jag måste jobba hårdare och undvika dumma misstag”, skriver han.

Även bland den gemena massan var kritiken hård.

”Hade jag varit Lagerbäck hade jag gått i pension i pausen”, skriver en Twitter-användare.

”I dag kunde Tyskland faktiskt haft en chihuahua i mål utan att vi hade nätat”, skriver en annan.

✓ Härnäst för Norge väntar bortamöte med San Marino den 5 oktober.
