Kylian Mbappé klar för PSG
ANDREAS KÄCK

Kylian Mbappé slog igenom med dunder och brak förra säsongen då han gjorde gjorde 26 mål på 44 matcher för sitt Monaco.

Nu är han klar för en övergång till PSG.

– Det känns stort och hedrande att komma till PSG. Som ung ”parisare” har man alltid drömt om att få dra på sig den röd-blåa tröjan och få uppleva den unika atmosfären på Parc des Princes. Jag ville verkligen bli en del av den här klubbens projekt, som är ett av de mest ambitiösa i Fotbollseuropa. Tillsammans med mina nya lagkamrater hoppas jag kunna fortsätta utvecklas och uppnå såväl mina egna som klubbens målsättningar, säger Mbappé i ett uttalande på PSG:s hemsida.

För att komma runt Financial Fair Play-reglerna ansluter Kylian Mbappé på lån till en början, för att efter säsongen köpas loss på ett fyraårskontrakt för motsvarande 1,7 miljarder kronor.

Således blir han tidernas näst dyraste fotbollsspelare, efter Neymar som PSG köpte för 2,2 miljarder från Barcelona tidigare i somras.

– Sett till hans ålder är han utan tvekan den mest lovande spelaren i världen. Han har en otrolig teknik, fysik och mentalitet. Sedan han slog igenom på den högsta nivån har han fått ett fint rykte som en talang som visar respekt, som är öppen, ambitiös och redan väldigt mogen. I PSG-tröjan – tillsammans med våra andra fantastiska spelare – hoppas vi att han fortsätter utvecklas på ett sätt som även hjälper det franska landslaget på sikt. I och med värvningen av Mbappé har våra fans större anledning än någonsin att jubla, säger PSG:s president Nasser Al-Khelaïfi.

Senare under kvällen fick Mbappé även hoppa in och göra sitt livs första mål i det franska A-landslaget, då man krossade Nederländerna med 4–0.

Efter matchen var det en lång väntan i den mixade zonen för Sportbladet och andra medier.

Men till sist kom han, 18-årige Kylian Mbappé.

Med namnade tofflor och rak rygg.

– Det blev en fin dag. En bra underskrift, en vacker seger. En vacker dag...

Varför blev det PSG?

– Jag bestämde mig för flera veckor sedan. Varför? Det är som jag har sagt. Det är projektet PSG (som lockar). Det innebär att jag kan fortsätta utvecklas, säger Mbappé, som förstås var extra nöjd med sitt första landslagsmål.

– Vi gjorde en supermatch från början till slut. Jag tror att publiken var road och vi är nöjda. När jag är på planen vill jag göra mitt bästa och jag älskar att göra mål. Jag är väldigt glad för att jag fick spela, säger han.

Monaco fortsätter alltså att köpa in, förädla och sälja vidare spelare för rekordsummor. Sedan tränaren Leonardo Jardims intåg i klubben för tre år sedan har man sålt spelare för totalt 4,9 miljarder kronor.
