Detaljen avslöjar (?): Köptes – som reserv
ANDREAS KÄCK

Redan i maj 2016 kom Manchester United med sitt första bud på Victor Nilsson Lindelöf.

Först ett drygt år senare gick affären i lås.

”Manchester United är glada att kunna meddela att en överenskommelse med Benfica har nåtts angående en övergång för Victor Nilsson Lindelöf”, skrev man på sin hemsida den 10 juni 2017

Den svenske landslagsmannen kostade 350 miljoner kronor (med bonusar kan summan stiga med ytterligare 100 miljoner kronor) och många tog för givet att Västeråsaren skulle bilda parhäst med jämnårige Eric Bailly.

Men så har det inte blivit.

Efter en svajig försäsong var Nilsson Lindelöf – något överraskande – petad ur matchtruppen i Premier League-premiären och svensken väntar fortfarande på att få speltid.

– Victor behöver tid, och han kommer att få tid. Låt oss ta det steg för steg, för han är en bra spelare, har Mourinho sagt till Sportbladet.

Att förlita sig på två 23-åringar (Bailly och Lindelöf) som mittlås kan visserligen ses som aningen våghalsigt. Samtidigt var det vad många experter förväntade sig att Mourinho skulle göra.

Men var det ens aktuellt?

Frågan måste ställas sedan Manchester Evening News på onsdagen basunerat ut tidigare okända uppgifter om Mourinhos planer kring klubbens mittbacksbesättning.

Inte nog med att Mourinho inledde sin sejour i United med att värva Eric Bailly som ny ”förstaback” – enligt MEN ska han därefter ha markerat tre spelare som ”osäljbara”: David de Gea, Marcus Rashford – och Phil Jones.

Den skadedrabbade 25-åringen hade förvandlats till något av en hackkyckling bland fansen och det ska enligt MEN ha funnits intresse från klubbar som Stoke och Hull – men Mourinho ska alltså ha vägrat att sälja honom, för att han trodde på honom.

”Trots 350-miljonersvärvningen av Victor Lindelöf den här sommaren är det Jones som har fått förtroendet tillsammans med Bailly – och såvida han inte drabbas av en ny skada lär det ta tid innan det mittbacksparet bryts isär”, skriver tidningen.

Om Manchester Evening News uppgifter stämmer förefaller Victor Nilsson Lindelöf ha köpts in som tilltänkt reserv som får ”stå på tillväxt”.

Klart är att han kommer få chansen att visa vad han går för.

Mourinho har redan lovat att han ska få speltid i Champions League-mötet mot Basel den 12 september.
