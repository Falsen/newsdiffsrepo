”Det är en optimal situation”
JOHAN FLINCK

Sverige  vann med 4–0 och Nederländerna med 3–1. Det betyder att Blågult nu är sex plusmål (och tre poäng) bättre än Nederländerna.

– Vi hoppas ha nåt extramål till efter Luxemburgmatchen, säger lagkaptenen Andreas Granqvist.

Senare  på kvällen gav Luxemburgs 0–0-skräll borta mot Frankrike ytterligare  lite hopp om att Blågult till och med kan vinna gruppen.

Men fokus är på att nå minst playoff.

Sverige  möter alltså Luxemburg i den näst sista omgången och Nederländerna åker  hit till Vitryssland. Därefter möts lagen i kampen om playoff-platsen i  den allra sista kvalomgången.

Kan Sverige komma upp i sju plusmål innan dess har man alltså råd att förlora med 3–0 i Amsterdam.

Sverige kan alltså i praktiken, med ett litet målkalas mot Luxemburg, säkra en plats i playoff redan i nästa match.

– Det är otroligt viktigt att komma till Hollandsmatchen med riktigt bra målskillnad, säger Granqvist.

Landslagsledningen börjar nu förbereda så smått för ett playoff och snegla mot eventuella motståndare att scouta.

–  Nu får man börja fundera i de banorna. Fram till i dag har jag inte  gjort det. Efter den här samlingen blir det ett läge där vi får börja  titta på det, säger Janne Andersson.

Inför  förra VM hamnade Sverige också i playoff men då var man inte seedat  utan fick möta Portugal och missade VM. I nuläget är Sverige seedat om  man tittar på vilka som är grupptvåor.

–  Är vi det?! Det är en optimal situation med tanke på att Portugal och  Italien kan bli tvåa i sina grupper, säger Granqvist till Sportbladet.

Förbundskapten Andersson:

–  Det kommer en uppdaterad rankning efter denna samling och då får man en  fingervisning. I nästa samling har vi klart för oss vilka vi ska titta  på. Men vi har inte värderat när eller hur vi ska göra det. Det får vi  återkomma till.

✓ Se Sveriges matcher på Kanal 5 – och hela VM-kvalet på Eurosport Player
