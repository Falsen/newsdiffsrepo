Sågar Arsenal: ”Han vill inte ens vara där”
MARTIN TOLÉN

Sent i går slog det engelska övergångsfönstret igen efter en hektisk sommar.

Men för Arsenalstjärnan Alexis Sanchez blev det ingen flytt.

Trots Sportbladets avslöjande om att 28-åringen läkarundersöktes av Manchester City i onsdags, tvingades chilenaren kvar i Arsenal efter att klubben inte lyckats nå något avtal med Manchester City.

Och den kollapsade affären uppges ha gjort City rasande, enligt Daily Mail.

”Manchester City är irriterade på Arsenal som de tycker har uppträtt skamlöst efter att budet på 60 miljoner pund nobbats”, skriver tidningen.

Enligt tidningen ville Sanchez lämna, men hålls kvar mot sin vilja.

Därför vägrar 28-åringen nu att skriva på ett nytt avtal och tänker lämna när kontraktet löper ut sista juni 2018.

”Det som gjorde City förbluffade var att Arsenal och Arsene Wenger inte gjorde tillräckligt för att hitta en ersättare. Även kommunikationen var obefintlig från Arsenals sida under dagen”, srkiver Daily Mail.

Även Arsenal-ikonen Ian Wright uttrycker sin ilska på Twitter mot hur Arsenal agerat i Sanchez-soppan.

”Det är ett uselt beslut att låta Sanchez lämna gratis nästa sommar. Ta pengarna för i helvete! Han vill inte ens vara kvar i klubben. Vi är Arsenal, visa lite stolthet”, skriver Wright.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
