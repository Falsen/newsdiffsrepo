”Sämsta beslutet i klubbens historia”
ANDREAS KÄCK

Måndagen den 31 juli lämnade Nemanja Matic Chelsea för rivalen Manchester United till en summa av 430 miljoner kronor.

Största anledningen till klubbytet? José Mourinho.

– Det var en möjlighet jag inte ville tacka nej till, sa Matic.

Dessförinnan hade Chelsea gjort klart med Tiemoue Bakayoko, 22, som ersättare.

Men enligt Ray Wilkins – som varit assisterande tränare i Chelsea vid två olika tillfällen, 1998-2000 och 2008-2014 – är det ett ändå ett ordentligt nedköp.

– Vi snackar om en kille som var vital på Chelseas mittfält tillsammans med (N&#x27;Golo) Kanté, som var med och vann ligatiteln med Chelsea, och helt plötsligt säljer du honom till en av den största – kanske den allra största – rivalen vi har, säger Wilkins enligt Sky Sports.

Matic har fått en drömstart på säsongen i Manchester United. Hans grovjobb på mittfältet har också skapat större utrymme för Paul Pogba, som gjort två mål och en assist på de tre första matcherna.

Något som sticker i ögonen på Ray Wilkins.

– Nu pratar jag i egenskap av Chelsea-supporter, rakt från hjärtat – och jag begriper inte för mitt liv varför man gick med på att sälja Matic dit (till United). Han var fenomenal för oss och han har redan satt avtryck i United genom att frigöra Pogba som numera kan göra nästan vad han vill. Enligt mig är det klubbens sämsta beslut någonsin, säger Wilkins.
