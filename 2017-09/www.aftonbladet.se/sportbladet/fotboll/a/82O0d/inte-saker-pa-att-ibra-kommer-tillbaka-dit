”Inte säker på att Ibra kommer tillbaka dit”
MARTIN TOLÉN

Det engelska sommarfönstret har stängt och sista spelare in i Manchester Uniteds trupp blev Zlatan Ibrahimovic, 35.

Svensken gör en återkomst efter att parterna brutit kontraktet i slutet av juni och har skrivit på ett nytt ettårskontrakt.

– Jag är tillbaka för att avsluta det jag har påbörjat, sa Ibrahimovic i samband med att kontraktet var påskrivet.

Men alla är inte lika övertygade om Ibrahimovics storhet.

Sky Sports-experten Paul Merson höjer ett varningens finger för att Manchester Uniteds anfallsspel ska gå i stå – likt det gjorde flera gånger i fjol – med Ibrahimovic tillbaka och siar om att 35-åringen kommer att få svårt att ta sig in i laget.

– Jag måste erkänna att jag inte är övertygad om att Zlatan Ibrahimovic kommer att komma tillbaka dit. Manchester United ser ut som ett helt annat lag den här säsongen med fart och kraft där uppe och jag ser inte hur han ska kunna passa in, säger Merson.

Under svenskens frånvaro har United gjort klart med Romelu Lukaku, som redan smällt in tre mål på lika många matcher, och han räds inte konkurrensen från svensken.

– Jag hade redan vetat om det ett tag att Zlatan skulle skriva på för United igen, men jag berättade inte det för någon. Men jag är glad över att han är tillbaka – vi behöver hans personlighet, säger Lukaku till belgiska medier.

Zlatan Ibrahimovic väntas kunna göra comeback för Manchester United runt årsskiftet.
