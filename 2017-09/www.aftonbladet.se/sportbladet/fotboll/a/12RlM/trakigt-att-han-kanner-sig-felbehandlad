”Tråkigt att han känner sig felbehandlad”
JOHN MARTHINSON

Juventus IF har under flera år plockat in spelare från andra länder och gett dem chansen att komma till Sverige för att visa upp sig. Bland andra har tidigare Djurgårdsstjärnan Sam Johnson och AFC Eskilstunas nuvarande anfallsess Mohamed Buya Turay spelat i klubbens svartvita dräkter.

– Vi fungerar som en promotionklubb som ger spelarna chansen att visa upp sig i Sverige och ta steget vidare till andra klubbar. Vi har samarbeten med flera akademier i Afrika, bland annat Academie Sante Marie De Dixinn där Buya Turay kommer ifrån, säger Franco.

Franco berättar att Sam Johnson, till vardags i kinesiska Wuhan Zall, är tacksam för vad Juventus gjorde för hans karriär, som tog honom vidare till allsvenskan och senare till Kina. Men när Sportbladet pratar med Mohamed Buya Turay målar han upp en helt annan bild av klubben.

– Franco satte oss i en lägenhet, bara två rum, och vi var sex spelare som bodde där. Han tog med sig rester från en restaurang och oftast var det inte tillräckligt med mat för att bli mätt. Och om du inte spelar en match eller om vi skulle förlora en match så köper han inte mat till dig. Det hände i Juventus. Jag vill inte prata om det egentligen för varje gång jag tänker på det blir jag arg, säger Turay.

När Juventus ordförande får höra vad Buya har sagt försöker han förklara hur föreningen arbetar.

– Han har haft ett turistvisum, inte ett arbetsvisum och därför har vi inte kunnat betala lön. Vi är en liten förening, en amatörförening. Vi fick hjälp av en restaurang som bidrog med mat och han bodde tillsammans med andra spelare. Vi gjorde vårt bästa och det är tråkigt att han känner sig felbehandlad.

Känner du igen kritiken?

– Jag vet att han var besviken på oss när han lämnade för Västerås SK. Vi hjälper de här spelarna att visa upp sig i Sverige. Vi betalar deras bostad, deras mat, deras skor om klubbar blir intresserade betalar vi deras biljetter så de kan åka och visa upp sig. Frågan är om han (Buya) hade lyckats om vi inte hade förlängt hans visum och gett honom chansen? Vi har inte fått någonting tillbaka – inte ens utbildningsbidraget som vi enligt lag har rätt till.

Förstår du varför han var besviken?

– Jag kan bara kommentera att vi gjorde vårt bästa och hjälpte så gott vi kunde på hans väg uppåt. Men vi betalar aldrig löner till spelarna. Det har att göra med turistvisumet och dessutom har vi inte ekonomin för det. De här spelarna som kommer från utlandet har stora drömmar och kommer de från fattigare områden har de stora familjer att försörja. Vi kan inte ge dom pengar, men vi ger en chans att synas i Sverige. Det kan vi ge, avslutar Franco.
