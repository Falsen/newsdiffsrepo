Polisens problem är Annie Lööfs fel
Eva Franchell

Om det är någon myndighet som borde ha kontroll över säkerheten så är det väl polisen.Man kan tycka att även Transportstyrelsen och Fortifikationsverket borde ha koll, men nu ifrågasätts IT-säkerheten på allt fler myndigheter. Senast är det polisen som skickat sina personaluppgifter till det privata kanadensiska företaget CGI.

Det handlar om hemliga uppgifter med bäring på rikets säkerhet, enligt säkerhetsskyddsförordningen borde de ha krypterats i ett system som är godkänt av Försvarsmakten. Men våren 2015 gjorde rikspolischefen Dan Eliasson ett undantag. För att klara polisens löner lät han det kanadensiska företaget få tillgång till uppgifter utan försvarets kryptering.Polisen hävdar att man inte brutit mot någon förordning. Justitieminister Morgan Johansson säger att han vill gå till botten med vad som verkligen har hänt. Lagbrott eller inte, förtroendet för polisen har redan skadats.Bara misstanken att polisen inte klarar sin egen säkerhet räcker.

Dan Eliasson har varit alla regeringars favoritgeneraldirektör, hittills har han klarat av både Migrationsverket och Försäkringskassan. Det återstår att se om han fortfarande är favoriten när Morgan Johansson gått till botten med polisens IT-säkerhet.

Generaldirektören Maria Ågren fick ju gå sedan Transportstyrelsen outsourcat skötseln av flera register till det internationella IT-företaget IBM. Hon hade då gjort avsteg från lagar som skulle skydda känsliga uppgifter.

Fortifikationsverket betalade en svensk leverantör för att digitalisera ritningar på över 2000 byggnader, de känsliga uppgifterna hanterades sedan av en underleverantör i Kina. Men listan är längre än så. Ett 40-tal svenska myndigheter har outsourcat sin it-drift. Det handlar om Skatteverket, Kronofogden och Pensionsmyndigheten. Ja till och med Datainspektionen har sålt ut sin drift.

Redan 2011 föreslog Riksrevisionen att statliga myndigheter skulle lägga ut sina it-tjänster för att spara pengar. Alliansregeringen som gillade alla privatiseringar anammade uppmaningen. Trots varningar drev näringsminister Annie Lööf och hennes partikamrat Anna-Karin Hatt på utförsäljningen och resultatet ser vi nu.Annie Lööf tycker fortfarande att outsourcingen inte är ett problem, men det var faktiskt hon och hennes regering som sålde ut svenskarnas IT-säkerhet.
