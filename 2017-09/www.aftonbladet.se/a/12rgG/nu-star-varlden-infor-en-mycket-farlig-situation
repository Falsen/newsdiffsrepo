Nu står världen inför en mycket farlig situation
Wolfgang Hansson

USA och de flesta regimer runtom i världen har sagt att det är oacceptabelt att låta Nordkorea skaffa sig kapacitet att attackera omvärlden med kärnvapen.

Men nu är vi snart där.

Fortfarande återstår för experterna att analysera Nordkorea provsprängning för att se om det regimen i Pyongyang påstår stämmer.

Bilder har släppts på ledaren Kim Jong-un bredvid vad regimen säger är ett kärnvapen så litet att det kan placeras i en raket. Med tanke på att landet i juli genomförde lyckade tester med två långdistansrobotar som kan nå det amerikanska fastlandet så innebär det att Nordkorea redan verkar ha den kapacitet som världen ägnat de senaste årtiondena åt att försöka stoppa.

Världen har testat allt utom ett direkt militärt angrepp. Man har försökt förhandla med Nordkorea, dock inte sedan den unge Kim Jong-un tog över. För bara några veckor sedan antog FN:s säkerhetsråd enhälligt de kraftigaste sanktionerna hittills.Men ingenting verkar kunna övertyga Kim Jong-un att avstå från sina kärnvapen.

Hans taktik verkar vara att så snabbt som möjligt nå full kärnvapenkapacitet för att efter det kunna förhandla med världen utifrån en styrkeposition.

För Nordkorea är kärnvapnen inte i första hand ett offensivt vapen. Bakom ligger en rädsla för att USA tänker försöka störta regimen som man gjorde med Iraks Saddam Hussein och Libyens Moammar Gaddafi.

Kim Jong-un ser kärnvapnen som en livförsäkring för sin hatade regim. Han vet att inget land i världen, inte ens USA, är berett att attackera en regim som kan svara med kärnvapen.

Överlevnad för Kim-dynastin är hans övergripande mål. Kim Jong-un vill ha omvärldens respekt.Vapnen ska också stärka hans ställning inom landet. Genom att bli respekterad av USA och omvärlden stärker hans sin ställning på hemmaplan och minskar risken för eventuella kuppförsök.

Man kan se Kim Jong-un - som avrättat många av sina släktingar och nära medarbetare - som en galning. Eller som en ledare som utifrån sina egna motiv agerar rationellt.

Sannolikheten att Nordkorea oprovocerat attackerar någon med kärnvapen är liten. Det vore rena självmordet för regimen.Men bara det faktum att en hänsynslös diktatur som Nordkorea har kapaciteten att attackera eller utpressa omvärlden är mycket oroande och obehagligt.

Lika oroande är att USA just nu styrs av den oberäknelige Donald Trump.För bara några veckor sedan hotade Trump med "eld och ursinne vars like världen aldrig skådat" om Nordkorea fortsatte att hota USA. Strax därefter twittrade han att USA:s vapen var "redo att avfyra".

Trump verkade tro att om han lät lika tuff som Kim Jong-un så skulle diktatorn backa.– Det verkar som Kim Jong-un börjar respektera USA, sa Trump för en dryg vecka sedan.

Efter det avfyrade Nordkorea först en raket som passerade tvärs över Japan och genomförde sedan den kraftigaste provsprängningen hittills.

Nu står världen inför en mycket farlig situation. Känner Trump att han måste göra allvar av sina hot för att inte framstå som svag?– Vi får se, säger Trump samtidigt som USA och Sydkorea enats om någon form av militärt svar. Vilket inte nödvändigtvis innebär en attack.Vad tänker Kina göra? Det är uppenbart att Kim Jong-un inte bara spottar USA i ansiktet utan dessutom visar sitt totala förakt för det enda land som på något sätt kan kallas Nordkoreas vän.

USA har inte kapaciteten att på en och samma gång slå ut alla Nordkorea kärnvapenanläggningar och konventionella vapen. Sydkoreas huvudstad Seoul med tio miljoner invånare ligger bara drygt fem mil från Nordkoreas gräns.

Varje attack mot Nordkorea riskerar att resultera i ett svar som dödar hundratusentals sydkoreaner och i värsta fall slutar i kärnvapenkrig.

Att genomföra en militär attack utan att först försöka förhandla med Nordkorea är extremt riskfyllt och oansvarigt. Samtidigt som förhandlingar inte är någon garanti för en lösning.

Kanske tvingas världen helt enkelt acceptera att Nordkorea är en kärnvapennation och att det inte finns mycket man kan göra åt det.
