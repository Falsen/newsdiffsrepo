Sanna Nielsen borde inte fått ett år till på Skansen
Torbjörn Ek

Det finns ingen som är så perfekt för ”Allsång på Skansen” som Sanna Nielsen.

Så varför har SVT bara gett henne ett år till när de borde knyta upp henne ett decennium minst?

Kanske är det PR-mässigt intressant att få tidningsartiklar på temat ”Kommer hon tillbaka nästa år”. Minst en konkurrent har i alla fall nappat på betet och levererat en hel handfull av texter på det temat.

Men mest troligt är det att SVT tyvärr inte fattat exakt hur briljant Sanna Nielsen är som programledare för Sveriges största underhållningsprogram på sommaren.

För ingen kan som Sanna Nielsen kombinera det folkkära och breda med det musikaliskt avancerade och samtidigt få det att kännas enkelt och naturligt.

I sommar har hon kämpat mot bristande manus och regi och kompenserat med ett och annat ”härligt” eller ”fantastiskt” (var tredje minut). Men vi i publiken förlåter det.

För hon känns naturlig. Ärlig. Som när hon pratar med Danny Saucedo och blir generad över texten till sexlåten ”Jag får aldrig nog”. (Vem blir inte det, förresten?) Eller när hon berättar om sin 20 år gamla dagboksanteckning om när hon fick Jill Johnsons autograf.

Att Sanna dessutom har som princip att lära sig allting utantill så att hon slipper stå med manuskort i tv visar på hur proffsig hon är.

Men till nästa år behöver SVT ta hand om sin stjärna bättre. För i år har hela produktionen och tv-tittarna nöjt sig med ett helt okej program. Sändningar som har funkat. Avsnitt som har varit... lite som en axelryckning. Helt okej, helt enkelt.

Allting har flutit på. Tryggt. Men därför också fantasilöst. Utan wow-känsla och överraskningar.  Så ta ut svängarna mer nästa år SVT. Ta in en manusförfattare som vässar Sannas intervjuer. Ta in en regissör som styr henne från ”helt okej” till så briljant som hon visat att hon kan vara.

För Sanna Nielsen förtjänar mer än att vara ”helt okej”. Vi som älskar ”Allsång på Skansen” förtjänar mer än ”helt okej”.
