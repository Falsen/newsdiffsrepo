SAS gjorde hemresan från Hollywood till en riktig mardröm
Magnus Sundholm

Antar att det är ödets ironi.

Dagarna innan den hastigt påkomna hemresan har vi stått i en bar med en norsk tv-producent och hört klagohistorier om eviga förseningar och intorkade matrester på det uppfällda bordet i Norwegians premium-klass.

En svensk ingenjör har berättat om inställda Norwegian-avgångar med ödesdigra jobbkonsekvenser.

– Med SAS betalar man lite mer men vet i alla fall att man kommer hem som man ska, har de sagt.

Ja, tjena.

Det börjar direkt vi boardat direktavgången till Stockholm.

Via högtalarna får vi veta att det råder ont om tankbilar och att vi därför blir försenade.

Därefter blir det tekniskt strul.

Efter två och en halv timmes väntan bjuder kabinpersonalen på en minichipspåse.

När drygt tre timmar passerat kastar piloten in handduken och meddelar att problemet inte går att fixa.

Det tar ytterligare 45 minuter innan vi får lämna planet.

Vid SAS incheckningsdisk ringlar kön av strandade passagerare lång. Den uniformerade kvinnan lovar att jag och min vän ska få samma platser på SAS:s plan dagen därpå. Samtidigt får vi övernattning på ett flygplatshotell. Hon skriver namnet Algot.

Vid bagagebandet googlar jag hotellet. Det finns inte.

En annan SAS-anställd förklarar efter stor gruppförvirring att hennes kollega skrivit fel och att hotellet heter Aloft.

Vi drar dit. Men där finns ingen bokning. Personalen uppmanar oss att gå till närliggande Fairfield Inn.

Vi drar våra väskor längs Sepulveda Boulevard.

På Fairfield Inn säger de att Aloft ofta gör likadant och skickar tillbaka oss.

På Aloft upptäcker de till slut en bokning, men uppger att SAS inte sagt till om matkuponger.

Den får vi först vid halv tio på kvällen, efter att vi ätit middag – och bara en per rum.

Samma kväll mejlar SAS. Jag har plötsligt bokats på Lufthansa via Frankfurt, 30 timmar efter planerad avgång. Min vän ska fortfarande med SAS-planet.

Åter på LAX dagen därpå har Lufthansa bara fått en reservation av SAS, men ingen info om biljett.

Mitt psykbryt förhindras till slut av en hjälpsam man från det tyska bolaget som löser problemet genom att två gånger försvinna iväg och härja med SAS-personalen.

Nästa gång kommer vi att vara försiktiga med belåtenhet i taxin.

Eller också chansar vi bara och tar Norwegian.
