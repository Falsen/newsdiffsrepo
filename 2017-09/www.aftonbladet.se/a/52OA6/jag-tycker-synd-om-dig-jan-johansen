”Jag tycker synd om dig, Jan Johansen”
Malin Wollin

I en intervju i tidningen Hänt Extra fick artisten Jan Johansen svara på frågan om vilken kändis han skulle förfölja om han blev galen.

”Antagligen Anna Book…förföljer man Anna Book måste man vara galen på riktigt. Varför bryr sig du och alla andra som jobbar med media om henne så mycket? Alla svansar för henne som någon slags ”kändisperson” som ska få så stor plats i tv.”

Detta är Jan Johansens uppriktiga samt ej skämtsamma svar.

Detta är Jans åsikt om Anna och detta är rätt tidpunkt att vädra den.

Svaret är märkligt av så många anledningar.

Varför vill Jan Johansen förfölja Anna Book om han är så less på henne? Är det inte bättre att avfölja så att han slipper se?

Och varför frågar han reportern varför media bryr sig så mycket när han själv helt uppenbart är engagerad i Anna och hennes gärning?

Mitt svar på frågan skulle för övrigt antagligen bli Ryan Gosling. Om jag blev galen skulle jag förfölja honom tills han inte orkade fly längre och gick med på att vi gifte oss i en kyrka på en kulle på Irland. Så svarar man på en stollig fråga, Jan. Man passar inte på att trycka till en människa man uppenbart föraktar. En människa vars bröllop man sjungit på (?).

Nu kanske en del av den yngre läsarskaran inte har en aning om vem Jan Johansen är. Det är inte så konstigt. Jan vann Melodifestivalen 1995 med en låt som hette Se på mig.

Sedan dess har Jan gått på varenda mingel som anordnats utanför en mer eller mindre central Stockholmsbiograf. Inte sällan i skinnjacka och jeans matchad med glitter i synen, glöden och glädjen att fortfarande få vara med. Att vara relevant, om så bara i sällskap med trean i en gammal säsong av Talang och den näst bästa kändisfrisören med systerbarn.

Han har alltså varit en del av kändiseliten i över tjugo år för att ha sjungit en låt han inte ens skrivit själv.

Låter det som någon annan vi känner?

Men jag ska hjälpa dig med svaret på din fråga, Jan, eftersom jag tycker lite synd om dig.

Media ”svansar” efter Anna Book på samma sätt som Anna Book ”svansar” efter media. Det är ett spel och en lek, ett upplägg som har fungerat i många år, trettioett år närmare bestämt, och det lär fortsätta i många fruktsamma år framöver. Ironiskt nog inte minst på grund av ditt uttalande som ledde till min kolumn som ledde till…Ja, du förstår säkert.

Eller så gör du inte det.

Jag hoppas att någon fortsätter Se på dig.

► Moderaterna kraftsamlar kring den o så viktiga frågan om människor som ber om pengar utanför livset. Nu ska tiggeriet bort. Moderaterna ska bara tigga lite röster först.

► Jag är inte säker på vad jag tycker om namnet Walther, men jag älskar att Thomas Nordegren i P1 är ett sådant progressivt bad ass att han pratar om kungliga nyfödingar och nazister i samma mening.
