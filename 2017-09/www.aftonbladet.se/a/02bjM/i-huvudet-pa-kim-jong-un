I huvudet på Kim Jong-un
Wolfgang Hansson

När han 2012 tillträdde som statschef efter pappan Kim Jong-ils död var Kim Jong-un världens yngste statschef med sina 30 år (även om inte ens hans ålder är oomtvistad).

Han hade ett starkt behov av att visa sig tuff och handlingskraftig. Det fick många i hans närhet känna på. Han lät avrätta sin egen farbror Jang Sung-taek. Försvarschefen avrättades med en luftvärnskanon inför publik. Andra mötte döden därför att de inte sörjde faderns död tillräckligt.

Med reservation för att vi har en extremt begränsad insyn i vad som händer inne i Nordkorea. Vi är beroende av läckor och människor som flyr. Sanningshalten i olika påståenden är mycket svår att kontrollera.

Institute of National Security Strategy ,en sydkoreansk tankesmedja hävdar att diktatorn låtit avrätta 340 människor sedan han tog makten. 140 av dessa höga generaler och politiker.



I så motto passar han perfekt in i mallen på en paranoid och galen ledare för en absurd kommunistregim som hämtad ur en James Bond-film.

Men Kim Jong-un är utbildad i väst. Han gick på en internatskola i Schweiz. Han älskar amerikansk basket och har flera gånger bjudit in den förre NBA-stjärnan Dennis Rodman till Nordkorea. Han är med andra ord inte helt främmande för västerländskt tänkande.

Nordkorea inledde försöken att skaffa sig kärnvapen på 60-talet. Behovet upplevdes som extra stort efter Berlinmurens fall och Sovjetunionens upplösning 1991. Men Kim Jong-un har mycket mer kraftfullt än sin pappa och farfar drivit på för att nå målet snarast möjligt.

Sett ur hans och regimens ögon är det inte svårt att förstå varför.



Kim Jong-uns skräckvälde skrämmer inte bara nordkoreaner utan hela världen. Vid sidan av Kina och internationella brottssyndikat som smugglar modern teknologi har Nordkorea inte en enda vän i världen. Supermakten USA är direkt hotfull mot Nordkorea.

Hur ska en liten, ensam och fattig nation överleva?

Kärnvapen är en väldigt bra livförsäkring. Ingen vill militärt attackera ett land som har massförstörelsevapen.Kim Jong-uns uträkning är att om han kan ställa världen inför ett fullbordat faktum där Nordkorea har kärnvapen som med precision kan träffa både grannländerna och USA så är det ingen som vågar mucka med honom.

Vapnen ger också Nordkorea en prestige och position som man annars inte skulle vara i närheten av. Världen må fortfarande betrakta Nordkorea som en paria men måste behandla nationen med respekt.



Det stärker Kim Jong-un ställning både hos den egna befolkningen och inom makteliten.

Diktatorn använder sig av en klassisk taktik när han försöker enda befolkningen bakom sig mot en extern fiende, USA.

Att Kim Jong-un har så bråttom beror sannolikt på att han inser att han i ett eller annat läge måste förhandla med omvärlden. Men då vill han göra det utifrån en styrkeposition där han själva kan ställa krav. Han vill ha full kärnvapenkapacitet innan han sätter sig vid förhandlingsbordet.

Han har inga tankar på att ge upp Nordkoreas kärnvapen i utbyte mot pengar. Det har han tydligt deklarerat. För vad ska man med pengar till om livförsäkringen är borta?

Kim Jong-un räknar kallt med att ingen vågar attackera Nordkorea ens i dag och att han därför kan göra de sista provsprängningar och rakettester han behöver för omvärlden ska förstå att Nordkorea inom kort fullt ut ingår i den exklusiva klubben av kärnvapennationer. De ger honom också nödvändiga tekniska data för att förfina vapnen.

Om inte Kim Jong-un är självmordsbenägen, och inte mycket tyder på det, kommer han inte att attackera varken Japan, USA eller Sydkorea. Men han har också noterat att instabil och oberäknelig person intagit Vita huset. Då gäller det att ha livförsäkringen på plats innan Donald Trump förlorar humöret och tålamodet.

Kim Jong-un framstår utifrån sina mål som en högst rationell aktör även om han är en osedvanligt brutal sådan som sätter sin egen makt framför allting annat.



Enligt röda korset lider 16 miljoner nordkoreaner av kronisk matbrist. De lägger sig hungriga varje kväll. Delvis därför att Kim Jong-un spenderar landets fåtaliga exportinkomster på att köpa raketmotorer och annan teknik på svarta marknaden istället för att utveckla landets ålderdomliga och ineffektiva jordbruk.

Kim har förstått att Kina är väldigt ovilliga att strypa landets ekonomi. Därför är han inte rädd för att utmana Peking. En kollaps i Nordkorea med dess 25 miljoner invånare skulle drabba Kina i form av en gigantisk flyktingvåg.

Varje regimkollaps i Nordkorea innebär ett scenario där Kims diktatur ersättas med en USA-vänlig regim som i så fall delar gräns med Kina.



Kina står för majoriteten av handeln med Nordkorea. Bara Kina kan möjligen tvinga Kim Jong-un på knä. Men tvekar att utnyttja den makten.

Ovissheten om hur rationell eller galen Kim Jong-un är skapar osäkerhet i omvärlden som han kan utnyttja till sin fördel genom att försöka vinna mer tid.

Diktatorn spelar ett högt spel men hittills har det lönat sig.
