Hoppet om demokrati ersätts med folkmord
Anders Lindberg

Första gången jag besökte fredspristagaren Aung San Suu Kyis partihögkvarter i Rangoon i Burma lade jag särskilt märke till två tavlor.

Den ena var på Che Guevarra. Den andra en bild av ”The Lady” som partiledaren kallas med den förhoppningsfulla texten:

”Förändring kommer, för det enda militärerna har är vapen.”

Det skulle dröja flera år men 2015 hölls det första demokratiska valet i vad som till dess varit en diktatur jämförbar med Nordkorea.

Aung San Suu Kyi gick från att vara en av världens mest berömda dissidenter till landets politiska ledare.

Plötsligt var både militärerna och vapnen hennes.

Hon ärvde en stat med många folkgrupper, stora spänningar och flera väpnade konflikter.

När regeringens kontroll minskat har de gamla motsättningarna blivit synligare. En särskilt svårlöst konflikt är mellan den buddistiska majoriteten och den muslimska minoriteten rohingya i delstaten Rakhine i landets nordvästra delar.

Den senaste våldsvågen inleddes 9 oktober 2016 då beväpnade rohingyer angrep flera polisstationer i Rakhine och den burmesiska militären slog tillbaka stenhårt.

Men förtrycket av rohingyafolket har pågått mycket längre än så. Och den officiella burmesiska linjen är att de överhuvudtaget inte har rätt att vara i landet. De ses som gästarbetare från Bangladesh trots att de bott i Burma i generationer.

De senaste veckorna har våldet exploderat efter en ny attack på flera polisstationer och en armébas. Flyktingar berättar om hur militären bränner hus, dödar civila och terroriserar befolkningen. Enligt FN har över 1000 människor dödats och fler än 270 000 flytt.

I det fattiga Bangladesh har flyktinglägren snabbt fyllts till bristningsgränsen. Massflykten har övergått i en humanitär katastrof.

”Den stora majoriteten är kvinnor, däribland mödrar med nyfödda barn, och familjer med barn. De är i dåligt skick, utmattade, hungriga och desperata att få skydd.” skriver FN:s flyktingkommissariat i ett pressmeddelande.

Burma påstår sig bekämpa terrorister men att döma av flyktingvågen ser det snarare ut som etnisk rensning. Om FN:s rapporter stämmer verkar det snarast handla om ett folkmord på rohingyerna.

På Facebook hävdar Aung San Suu Kyi att den internationella kritiken bygger på "ett jättelikt isberg av desinformation".

Men mycket lite tyder på att hon talar sanning. FN:s generalsekreterare Antonio Guterres varnade i tisdags för etnisk rensning. Oberoende journalister på plats bekräftar bilden.

Från att ha varit en av världens mest uppburna personligheter har Aung San Suu Kyi svikit allt hon tidigare stått för.

Nu reses krav på att ta i från henne Nobels fredspris som hon fick 1991. Om det inte är formellt möjligt borde Nobelstiftelsen i varje fall ta bort hyllningarna till Aung San Suu Kyi på sin hemsida.

Det är lite provocerande att Nobelstiftelsen kallar henne ”Burma&#x27;s Modern Symbol of Freedom” samtidigt som hon bidrar till massmord på muslimer.

Under militärdiktaturen väckte Aung San Suu Kyi hoppet om demokrati och respekt för mänskliga rättigheter i Burma. Det var en storartad insats.

Nu har hon själv raserat förtroendet.

Rohingyafolket tillhör världens mest utsatta grupper. Det räcker inte längre med varningar och ord från omvärlden. FN:s säkerhetsråd måste agera.

Hur många fler måste dö och fördrivas?

Om inte attackerna på civilbefolkningen upphör borde västvärlden dessutom återinföra de sanktioner som fanns mot den tidigare militärregimen.
