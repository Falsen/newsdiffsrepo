Bjurman: Notoriskt stökig – lycka till, Nadal...
Per Bjurman

Det  var under en kvällsmatch spelad med Arthur Ashe-arenans nya, skjutbara  tak stängt som spanjoren med världens kanske vassaste forehand tröttnade  på larmet och frustrerad bad domaren ingripa.

På rätt goda grunder, får man nog lov att säga.

Akustiken  i den den majestätiska huvudarenan i Billie Jean King Center-komplexet i  Flushing Meadows i Queens strax öster om Manhattan är en utmaning redan  under bar himmel. Med taket fördraget lyckas de 23 700 som sitter där  om kvällarna göra en bra imitation av tunnelbanestationen på Times  Square i rusningen, för att citera en lätt uppgiven New York  Post-krönika.

Likafullt:

Stackars ”Rafas” förhoppningarna om att någon skulle kunna hjälpa honom var fåfänga.

US Open-arrangörerna har i långt över ett sekel försökt tämja sin publik med förmaningar och bannor och eviga ”Quiet, please” –  men förgäves.

New  yorkarna är new yorkare även när de går på tennis, ställer till med  samma slags party som när de ser exempelvis baseboll, har volymknappen  uppskruvad på max och låter omgivningen veta vad de tycker om det de  ser.

Som  om det inte vore nog är den fysiska inramningen allt annat än sober och  sofistikerad. Plan lyfter och landar oavbrutet på närliggande La  Guardia-flygplatsen, tunnelbanetåg till och från Manhattan rasslar på  spår nånstans i närheten och trafiken på genomfartsleden Van Wyck  Expressway bakom precis utanför huvudentrén pulserar ständigt i takt med musiken de pumpar ut i högtalarna på området.

Under vissa av de omtalade kvällspassen känns det som att man är inne i en  rockvideo inspelad av lokala hjältarna Ramones snarare än på något så  upphöjt som en tennisturnering.

Stroppigt?

Så långt ifrån det kan bli.

–  Fast jag tycker skillnaden jämfört med andra turneringar är mindre  nuförtiden. Längre tillbaka var det kanske lite stelare i exempelvis  Australien eller i Wimbledon men de har ju lättat på reglerna överallt.  Åskådarna hörs och rör sig mer där också, säger Jonas Björkman och  fortsätter:

–  Dessutom tycker jag det verkar som att de styrt om trafiken på  LaGuardia så att planen inte stör lika mycket. Man hör dem inte längre.  Och tunnelbanan...jag har inte tänkt på den sortens ljud på hela veckan i  år.

Kanske  är Herr Björkman själv bara så van att han inte reflekterar över det  längre. Den 45-årige smålänningen startade i 13 US Open under sin aktiva  karriärer och har sedan dess återvänt som coach, nuförtiden åt kroaten  Marin Cilic – tyvärr utslagen i tredje omgången i år.

–  Jo, he he, så kanske det är. När man som ung svensk kom hit första  gångerna var det nog en mer annorlunda upplevelse och man blev  antagligen mer tagen då, tillstår han.

Och stämningen gör, trots allt, fortfarande intryck.

–  Absolut. Det som gör det så speciellt att vara här är att amerikaner  och new yorkers har så lätt att visa känslor. När de rycks med och  engageras i en match märks det verkligen. Och det behövs inte så mycket  för att få dem med sig. Om en spelare knyter näven efter en lyckad boll  tycker många att yeah, vad häftigt, och börjar visa sitt stöd.

–  Det är ju lika med all sport i New York. Folk kommer direkt från jobbet  till hockeymatcher på Madison Square Garden, lättar på slipsen, köper  en öl och en nachos. Sedan räcker det att en back sätter in en bra  tackling för att de ska stå upp och banka i plexit.

En  som vet allt om den saken är Henrik Lundqvist, New York Rangers svenske  målvakt – sedan en dryg vecka tillbaka på Manhattan efter  sommarledigheten hemma i Sverige.  Han  har haft just Garden som sin arbetsplats i tolv år och han känner igen  atmosfären när han varje år den här tiden åker ut till Queens för att  följa kompisar som Roger Federer.

– Ja, särskilt på kvällsmatcherna kan det bli ett  jäkla  drag. Jag har inte så jättemånga tennisturneringar att jämföra men jag  har varit på Wimbledon och det är ju en väldig skillnad, säger han.

–  Fansen här är helt enkelt väldigt passionerade. De har det bara i sig.  De vill inte bara ha sport, de vill ha underhållning och ser själva till  att det blir underhållning. Det finns också en grej med det där att New  York alltid håller på underdogs. Stan vill ha sina hjältar och när en  sådan börjar vinna  blir det lätt väldigt livat.

En viss sorts spelare tycks ha svårt för det tillspetsade klimatet och viker ner sig  – medan andra trivs och tvärtom höjer sig ett par snäpp per automatik.

Som Björkman, på sin tid.

– Ja, jag älskade att spela här. Om det gick tungt i någon match hände det att  jag medvetet sökte kontakt med åskådare som verkade på bettet och då fick jag ofta med mig dem och sedan kom jag igång.

”Henkes” polare, Federer, är en annan som alltid tycks bli extra inspirerad i larmet i Flushing Meadows.

Han  har varit publikfavorit i New York – som alltid får eskalerande  tennisfeber under de två veckor Open pågår – i två decennier och när han  nu jagar sin tredje Grand Slam-titel för året, tillika sin första US  Open-seger sedan 2008, står praktiskt hela stan bakom honom.

Fullsatta  läktare – inklusive celebriteter som Sean Connery, Justin Timberlake,  Victoria Beckham, Pharrell, Megyn Kelly och just Lundqvist – följer  varje slag och formligen bär  honom vidare, även när det går så trögt som i de två första matcherna förra veckan.

– Det är verkligen fantastiskt att spela här. Jag kan inte vänta på att  få fortsätta, sa schweizaren när han i tredje omgången äntligen verkade  ha hittat sin rytm och slog spanjoren Feliciano Lopez i tre raka set.

Om det går som alla hoppas kommer Federer och Nadal – lottade på samma planhalva – mötas i semifinal framåt helgen.

Vad  för ljudvolym som väntar i så fall är svårt att föreställa sig, men det  råder inga större tvivel om vem av dem som kommer trivas bäst när den  skräniga folkfesten i Queens varvar upp på allvar...
