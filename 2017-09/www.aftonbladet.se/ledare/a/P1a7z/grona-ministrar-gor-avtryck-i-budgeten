Gröna ministrar gör avtryck i budgeten
Ingvar Persson

Riktigt rena miljöbilar får en rabatt på 60 000 kronor, 20 000 mer än i de tidigare planerna. Bilar med stora utsläpp kommer att få upp till 8 000 kronor i höjd skatt.

Om ett knappt år inför Sverige ett kraftfullt så kallade bonus-malus-system. På vanlig svenska betyder det både piskor och morötter för att få bilköpare att göra renare val. Dessutom skärps kraven på inblandning av förnyelsebara bränslen. Det berättade ministrarna Magdalena Andersson och Per Bolund i söndags.

Ett viktigt grönt vallöfte att pricka av.

I lördags berättade klimatminister Isabella Lövin att klimatbiståndet kommer att höjas med 750 miljoner i nästa års budget. Pengarna ska bland annat gå till förnyelsebar el i Afrika.

Hon kunde dessutom berätta att svenska husägare kommer att få större stöd för att installera solceller. En halv miljard och om året finns avsatta.

I går lovade miljöminister Karolina Skog ett nytt investeringsstöd för läkemedelsrening av avloppsvatten.

Från regeringskansliet kommer just nu ett stilla smatter av nyheter ur den kommande budgeten. Det är inte alltid lätt att skilja stort från smått eller valfläsk från sådant som kommer att bidra till att lösa verkliga problem.

Miljö- och klimatfrågan är verkliga problem, och när Magdalena Andersson om två veckor lägger fram budgeten kan den totala miljösatsningen summeras till fem miljarder kronor.

Regeringen har fått befogad kritik för att inte göra tillräckligt för miljön, en kritik som förstås drabbat Miljöpartiet hårdast. Men det är knappast någon som kan tro att en annan regering, kanske byggd på stöd från Sverigedemokraterna, skulle genomföra de reformer som trots allt är på väg.

Följ Aftonbladet Ledare på Facebook för att diskutera vidare och hitta andra spännande ledartexter.
