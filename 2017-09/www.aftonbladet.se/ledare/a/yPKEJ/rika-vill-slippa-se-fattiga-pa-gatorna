Rika vill slippa se fattiga på gatorna
Anders Lindberg

Att Moderaterna vill förbjuda tiggeri var väntat. På område efter område har partiet undertryckt sina humanistiska instinkter och kopierat SD:s ståndpunkter.

Det var bara en tidsfråga innan gårdagens besked skulle komma.Anna Kinberg Batra har sedan 2015 rullat tillbaka den Moderata förnyelsen till 50-talet. Det forna "frihetens parti" vill numera täppa till gränserna, flörtar med högerpopulistiska krafter på nätet och tänker nu förbjuda fattiga att be om hjälp.

Där Carl Bildt en gång stod i spetsen för det öppna Sverige iklädd en tröja med texten "Hallänning, Svensk, Europé" pratar dagens höger om "svenska värderingar" och ser omvärlden som hotfull.

Moderaterna är numera ett konservativt parti - nästan alla spår av liberal fernissa har runnit av.

Frågan om förbud mot tiggeri bär ekon från det gamla Fattigsverige och dess "lösdriverilag". De rika ville inte se en massa fattiga och löskefolk drälla på gatorna.

Lösdriverilagen användes till att skrämma underklassen och tvinga folk att inordna sig i den tidens sociala ordning. I takt med välfärdsstaten och att man började behandla fattiga som fullvärdiga människor togs lagen bort.Därmed blev det även tillåtet att tigga.

Att förbjuda någon att be om hjälp framstod som stötande i ett modernt samhälle. I stället inrättades olika former av socialt stöd, boenden och missbrukarvård.

Högern har av tradition varit kritiska till framväxten av välfärdstaten och det sociala skyddsnätet. Det är dessa reflexer som nu verkar komma tillbaka: låt "dom" klara sig bäst de kan.

SD:s rättspolitiske talesperson Kent Ekeroth talade klarspråk när han väckte frågan om tiggeriförbud 2011:

"Tiggare förstör gatubilden och utgör dessutom ett direkt störande moment för många hederliga medborgare som vistas ute på gator och torg. " skrev han i Svenska Dagbladet.

När Moderaterna nu ansluter sig till SD:s linje är det fortfarande vad det handlar om.

Vissa människor "förstör gatubilden". De ska inte vara där, de ska bort.Men vart skulle tiggarna egentligen ta vägen?

Troligen ännu längre in i det skuggsamhälle som redan finns, in i brott, prostitution och svartarbete.

För så länge Europas gränser är öppna kommer både fattiga och rika att kunna resa. Även hit.

Ett förbud mot tiggeri löser faktiskt inga av de problem som drivit människor att tigga.

Varje verklig lösning måste i stället handla om att lyfta människor ur fattigdom. Det gällde i Sverige på 60- och 70-talen och det gäller i Rumänien och Bulgarien i dag.

Det är kanske inte lika populistiskt - men det kan faktiskt fungera.
