Bankdirektörerna kan flyga och fara
Ingvar Persson

När Nordeas direktör Casper von Koskull i vintras hotade att flytta bankens huvudkontor från Stockholm gjorde Magdalena Andersson något riktigt ovanligt för en svensk politiker. Hon svarade nämligen emot direktören.

– Om de lägger huvudkontoret i ett annat land minskar risken för svenska skattebetalare den dagen det blir en krasch, sa finansministern kallt.

Bankdirektörerna på Nordea blev både häpna och rasande. Förmodligen hade de tänkt sig att regeringen skulle backa och att de obekymrat skulle kunna fortsätta att tjäna pengar på svenska bolån och statens garantier.

Förra året gjorde de fyra svenska storbankerna tillsammans en vinst på över 80 miljarder kronor. Tre fjärdedelar av vinsterna delades ut till ägarna. Och det alltså i en verksamhet som för mindre än tio år sedan höll på att dra ner den svenska ekonomin i ett bottenlöst krishål.

En ansvarskännande finansminister har knappast något alternativ. Bankerna måste räddas från sina egna direktörers girighet.

Sedan i vintras har Nordea flera gånger skjutit upp flyttbeslutet, och regeringen har gjort grundläggande förändringar av planerna på en höjd försäkringsavgift för bankerna. Det har beskrivits som ett chickenrace.

Frågan är om det är en riktig bild? Att Nordea nu flyttar sitt huvudkontor till Helsingfors kan faktiskt visa sig bli en riktigt dålig affär för banken, och en möjlighet att slippa kostnader för svenska låntagare.

Till att börja med kommer Nordeas varumärken i Sverige att försämras. Flera stora kunder, till exempel fackförbund, har hotat med att plocka ut sina pengar. Bara Kommunal har en miljard placerade i Nordea.

Viktigare är kanske att Nordea redan nu ligger i botten av kundernas förtroendeliga. Det gäller inte minst mindre företag som upplever att bankens service bara blivit sämre. Hoten om att flytta huvudkontoret har förstärkt den bilden.

För Sverige behöver det däremot inte bara vara en nackdel om några bankdirektörer tar planet över Östersjön. Banksektorn är redan ett skattefrälse och huvudkontoret handlar bara om något hundratal jobb. Precis som Magdalena Andersson påpekade slipper svenska skattebetalare också stå som garanter gentemot bankkunder i andra länder. Det får nu i stället finländarna göra.

Att Nordea flyttar sitt huvudkontor kan faktiskt till och med göra svenska lån billigare, och kraven på bankernas reserver mindre.

Kort sagt, Casper von Koskull, Björn Wahlroos och de andra kan gott kliva på sitt plan och åka i väg. De lär inte kunna räkna med någon avskedskommitté.

Följ Aftonbladet Ledare på Facebook för att diskutera vidare och hitta andra spännande ledartexter.
