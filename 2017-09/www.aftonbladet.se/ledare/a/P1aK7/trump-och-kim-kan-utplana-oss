Trump och Kim kan utplåna oss
Anders Lindberg

Under det kalla kriget fanns en militärdoktrin som kallades ”Mutual assured destruction” eller ömsesidigt garanterad ödeläggelse. Den förkortades ”MAD”.

USA och Sovjet hade så många kärnvapen att ett krig skulle leda till fullständig förstörelse av båda länderna, och utplåna större delen av den mänskliga civilisationen.

Albert Einstein påstås ha sagt att ett fjärde världskrig ”kommer att utkämpas med käppar och stenar”.

Någon segrare i ett tredje världskrig fanns inte, bokstavligt talat. Därför tvingades båda sidor att hålla igen.

Nordkorea vill nu etablera motsvarande terrorbalans med USA. Ett angrepp mot Nordkorea ska kunna mötas med ett anfall på det amerikanska fastlandet. Bara då tror man sig vara säkra.

Strategin kan tyckas galen, men är inte irrationell i ljuset av det faktiskt aldrig blev krig mellan kalla krigets kärnvapenmakter. De amerikanska invasionerna av Irak och Afghanistan har förmodligen inte heller gjort Nordkorea tryggare.

Diktatorn Kim Jong Un har helt enkelt plockat upp det kalla krigets makthandbok och följer den till punkt och pricka. Som Josef Stalins Sovjet - fast i miniatyr.

Donald Trump har hittills svarat med arga tweets och vapenskrammel men riskerna med att gå till handling är enorma.

Kim Jong Un har hotat med att skicka raketer mot ön Guam, som är amerikansk territorium. Vad USA gör i det läget är oklart men Donald Trump har inte uteslutit militära alternativ.

Problemet är att arga tweets inte verkar imponera på Nordkorea. Och om USA skulle invadera landet kan det snabbt leda till en regional, kanske till och med global, konflikt.

Just nu räcker det med ett par misstag eller missförstånd för att ordkriget och de teatraliska gesterna från Donald Trump och Kim Jong Un ska eskalera till öppen konflikt.

Det finns inget som heter begränsat kärnvapenkrig. Förutom de ohyggliga mänskliga konsekvenserna med miljontals döda och skadade skulle en livsfarlig gräns passerats.

Hur agerar Kina? Ryssland? Japan?

Om kärnvapen kan användas på en plats kan de användas på andra. I förlängningen skulle alla länder kunna drabbas direkt eller indirekt.

På FN-högkvarteret i New York finns en delvis smält staty av Sankta Agnes från den romersk-katolska katedralen Urakami Tenshudo i Nagasaki, i Japan. Hon håller ett lamm i famnen och är bland annat barnens skyddshelgon.

En halv kilometer från katedralen släppte USA världshistoriens andra atombomb. Tiotusentals civila män, kvinnor och barn dog omedelbart, många fler av effekterna efteråt. Byggnader blåstes ner och Nagasaki, en stad i Göteborgs storlek, jämnades med marken.

Det kärnvapen Kim Jong Un provsprängde i helgen, möjligen en vätebomb, hade betydligt större sprängkraft än den i Nagasaki.

Om ett liknande vapen skulle detonera i mångmiljonstäder som Seoul eller Tokyo skulle konsekvenserna bli ofattbara. Eller för den delen i Los Angeles eller San Francisco.

Nordkorea må vara en av världens vidrigaste regimer men det går inte att tänka bort vilka konsekvenser ett krig skulle kunna få. Det finns helt enkelt ingen militär lösning, hur många arga tweets Donald Trump än skickar.
