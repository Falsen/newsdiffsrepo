Högern i Polen låter som kommunisterna
Anders Lindberg

WARSZAWA. Ordet ”Umschlagplatz” är inhugget i graniten med stora vänliga bokstäver, ”Omlastningsplats”. Under sommaren 1942 lastades ungefär 300 000 judar från det judiska gettot in i förseglade boskapsvagnar här. De kördes 70 kilometer västerut till Treblinka och gasades ihjäl.

- Nazisterna ville tömma området innanför murarna så fort de kunde, berättar Anna Wawrzyniak som visar oss runt i det som en gång var världens största judiska getto.

I dag finns nästan ingenting kvar utom själva platserna. Och det fåtal av invånarna som fortfarande lever.

Anna Wawrzyniaks farfar var aktiv i motståndsrörelsen under andra världskriget. Men nazisterna upptäckte honom. När Gestapo kom var han inte hemma. De sköt hans bror i stället och tog fadern till koncentrationslägret Stutthof där han mördades.

Historien är aldrig långt borta i Polen.

För regeringspartiet, det nationalkonservativa Lag och rättvisa, är historien politik. En av frågorna de lyft är krigsskadestånd från Tyskland för bland annat förstörelsen av Warszawa. I sak har de förmodligen ingenting att hämta, tyskarna har för länge sedan betalat, men politiken väcker starka känslor.

Lag och rättvisa är Polens motsvarighet till Sverigedemokraterna och vann både presidentval och parlamentsval 2015. De fick inte ens 40 procent av rösterna men ändå egen majoritet i parlamentet eftersom flera mindre partier föll på mållinjen.

Bland annat hamnade Socialdemokraterna utanför.

Lag och rättvisa har sedan valsegern försökt ta politisk kontroll över de tidigare fria medierna och domstolarna. De strävar efter att bli den enda makten i Polen, utan att begränsas av demokratins kontrollfunktioner.

- För första gången har vi en regering som ifrågasätter de institutioner som byggdes upp efter 1989, efter kommunisttiden, säger Barbara Nowacka, som ledde Socialdemokraterna i valet

Både chefer och programledare på statlig radio och TV har bytts ut och blivit ersatta av partilojala personer.

- Det är i dag propaganda, precis som under kommunisterna. De hyllar regeringen och hånar oppositionen. Det är lite ironiskt för ibland använder de till och med samma ord som kommunisternas TV gjorde, säger Barbara Nowacka.

Domstolsväsendet är inte längre oberoende och majoriteten i Författningsdomstolen är nu lojal med Lag och rättvisa.

Att partiet vann kan tyckas märkligt. Den tidigare regeringen, under liberala Medborgaralliansen var framgångsrik. Ekonomin utvecklades och Polen sågs av många som ett paradexempel på lyckad europeisk integration av forna östländer.

Men alla upplevde sig inte som vinnare och efter ett kvartssekel av ständiga reformer var väljarna uttröttade.

Lag och rättvisa lovade en konservativ politik, att återupprätta den nationella stoltheten samtidigt som de krävde sociala reformer. En sväng åt höger i värdefrågor kombinerades med en åt vänster i den ekonomiska politiken. Det blev framgångsrikt.

Nu tas nästa steg: ett angrepp på de privatägda tidningarna. En lag förbereds för att, som det heter, "begränsa det utländska ägandet" i media.

Udden riktas mot Tyskland och det verkliga syftet är att personer som står nära Lag och rättvisa ska kunna ta över makten när utländska ägare tvingas bort.

Från början styrdes Lag och rättvisa av två tvillingar, Jarosław och Lech Kaczyński.

Men den 10 april 2010 störtade det polska regeringsplanet vid Smolensk i västra Ryssland. Lech Kaczyński, som då var polens president dog tillsammans med en stor del av landets politiska och militära ledning.

Lag och Rättvisa har sedan dess spridit olika konspirationsteorier om kraschen och både Ryssland och Medborgarplattformen har anklagats för att på något sätt ligga bakom. I regeringsställning har Lag och rättvisa tillsatt en särskild kommission för att utreda frågan.

Efter flygolyckan begravdes Lech Kaczyński bland kungarna i kryptan i Wawelkatedralen i Krakow. I själva kyrkorummet ligger bland andra Sigismund av ätten Vasa, under en period kung över både Sverige och Polen.

Lech Kaczyńskis vita marmorsarkofag står bredvid fältmarskalk Josef Pilsudski som styrde polen med järnhand stora delar av 1920- och 1930-talen.

När jag besöker kryptan sitter två äldre kvinnor och ber vid Kaczyńskis grav, en helgonkult i vardande.

Den nationalkonservativa ideologin är oförenlig med frihet och mångfald. Nationalismen har ännu en gång visat sig vara det öppna samhällets fiende.Lag och rättvisas systematiska plan för att ta kontroll skulle kunna vara hämtad från det forna kommunistpartiet.

All makt samlas hos partiets toppskick, över staten, medierna, kulturlivet och historieskrivningen. Oppositionen häcklas och hånas och det är förmodligen bara en tidsfråga innan vallagen ändras så att Lag och rättvisa lättare ska kunna vinna nästa val.

Polen är inte som det auktoritära Ungern eller Turkiet, men krafterna som vill dit är starka.
