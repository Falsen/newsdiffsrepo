Sverige måste göra kärnvapenmotstånd
Ingvar Persson

En kall påminnelse om gamla onda tider drog fram på söndagsmorgonen. Seismografer runt om i världen uppfångade vågorna av ett kraftigt jordskalv i norra Nordkorea, ett område som knappast drabbas av jordbävningar men där diktaturen tidigare provsprängt atombomber.

Det är som innan det avtal som förbjuder kärnvapenprov tecknades 1996, när kärnvapenmakterna tävlade om att spränga atoller, öknar och avlägsna öar i bitar.

Avtalet fick inte stopp på alla sprängningar, men sedan 1998 finns det bara ett land som fortsätter att använda kärnvapenexperiment som ett sätt att hota omvärlden. Det är Nordkorea.

Nordkoreansk TV talade i går lyckligt om en “total framgång”. Den nordkoreanska diktaturen hävdar att den nu förfogar över en vätebomb liten nog att bäras av en interkontinental robot.

Förmodligen är det lögn, men det är verkligen illa nog att regimen i det svältande landet trotsar hela det internationella samfundet och fortsätter den livsfarliga rustningsspiralen.

Ett hot mot den internationella freden, sa Sveriges utrikesminister Margot Wallström i går. Det är ingen överdrift.

Den amerikanske presidenten Donald Trump hävdade för sin del att Nordkorea blivit en skamfläck för Kina som inte lyckats få regimen att ändra kurs. Det har förstås å andra sidan inte Trump heller med sitt hot om “eld och vrede”.

Den nordkoreanska diktaturens oförutsägbarhet har världen tvingats vänja sig vid. Oförutsägbarheten i Washington är däremot ny och gör allt ännu mer skrämmande.

När insatserna handlar om miljontals människors liv måste det internationella samfundet visa både fasthet, konsekvens och fingertoppskänsla. Det är inte etiketter vi förknippar med Trump.

I Sverige gör borgerliga politiker och opinionsbildare nu stor sak av sitt motstånd att Sverige ska underteckna FN-konventionen om förbud mot kärnvapen. Det skulle, säger man, inte stoppa Kim Jong-Un. Dessutom anses en svensk underskrift kunna reta upp USA, alltså Trump och hans gäng.

Annorlunda uttryckt, det svenska motståndet mot kärnvapen som symboliseras av namn som Inga Thorsson, Alva Myrdal och Olof Palme skulle alltså skrotas på grund av Donald Trump och Kim Jong-Un.

Det är åter dags att göra motstånd mot kärnvapnen.

Följ Aftonbladet Ledare på Facebook för att diskutera vidare och hitta andra spännande ledartexter.
