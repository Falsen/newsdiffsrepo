Åkesson mörkar SD:s högersväng
Anders Lindberg

I tisdags debatterade Jimmie Åkesson (SD) och civilminister Ardalan Shekarabi (S) om vinster i välfärden på Vaksala torg i Uppsala.

Vinstfrågan är infekterad och Svenskt Näringsliv bedriver vad som nog måste betecknas som en ren desinformationskampanj mot alla förändringar.

Jimmie Åkesson och Sverigedemokraterna svängde efter ett antal uppmärksammade lobbymiddagar med näringslivet och går numera på Moderaternas linje.

I valet ansåg SD att skattepengar skulle gå till skolan och sjukvården, inte tas ut i vinst. Nu tycker de i princip tvärtom.

Under debatten hade Åkesson svårt att riktigt förklara varför partiet ändrat sig. Den gamla politiken var "dålig". Men SD:s högergir i vinstfrågan följer ett mönster.

Partiet har backat upp Moderaternas budget i riksdagen, de har lovat välja en statsminister från Moderaterna och de har röstat igenom borgerliga förslag över hundra gånger i riksdagens utskott.

SD är ett högerparti helt enkelt.

Samtidigt är det känsligt för SD att man i praktiken går till val som ett stödhjul till Alliansen.

I går hade tidningen Arbetet ett långt reportage från Borlänge om hur traditionella arbetarväljare nu gått till SD.

–  Sverigedemokraterna har blivit lite av en lägereld för elitmisstro, säger Henrik Ekengren Oscarsson, professor i statsvetenskap.

Paradoxen är att SD samtidigt själva blivit den nya eliten. Arbetarväljare har mycket att förlora på den högerpolitik partiet bedriver.

Läget i Borlänge påminner om USA under Donald Trump. En stor del av arbetarklassen röstade på Republikanerna trots att partiet ville ta deras sjukförsäkring och sänka skatterna för rika.

Kommer vi att se samma utveckling här?

Det är svårt att säga.

Men på Vaksala torg blev det i varje fall uppenbart att SD har svårt att stå för partiets högergir inför sina väljare.
