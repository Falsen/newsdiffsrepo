Knarkande medelklass göder unga kriminella
Eva Franchell

Det skjuts mer i Sverige än i många andra europeiska länder. Sverige har fyra gånger fler dödliga skjutningar än Tyskland, sett i förhållande till folkmängden.Vi har numera lika många skjutningar som södra Italien och maffians metoder används framför allt i Malmö. Under de senaste veckorna har flera människor skjutits i Skåne, så sent som i måndags hamnade ett gäng polisaspiranter i skotteld på Industrigatan i Malmö.

I sommar har rikspolischefen Dan Eliasson vädjat om hjälp från andra myndigheter och samhällsaktörer. Polisen uppskattar att det finns omkring 5 000 kriminella och 200 kriminella nätverk i de 61 områden som polisen klassar som mest utsatta.Justitieminister Morgan Johansson har redan svarat med strängare vapenlagar och mer pengar. Polisen får över sju miljarder extra under de kommande tre åren. Pengarna kommer att göra nytta, polisen behöver resurser för att klara upp fler vapenbrott.

Men polisen måste också stoppa den knarkhandel som ligger bakom det ökande antalet skjutningar. Det är de allt yngre knarkkurirerna som skjuter ner varandra i strid om reviren. Polisen har gripit knarklangare så unga som tolv år. De finns överallt och erbjuder sina varor. I Malmö tog de över en förskola där föräldrarna som skulle hämta sina barn blev erbjudna knark i dagisporten.Gatuförsäljningen av droger har ökat och samhället kan faktiskt svara på polischefens vädjan om hjälp. Den som köper cannabis eller kokain göder den kriminella miljön. Det är både Stureplansknarkare och en slapp haschrökande medelklass som finansierar skjutningarna. Den som däremot säger nej till narkotika bidrar till ett tryggare samhälle.
