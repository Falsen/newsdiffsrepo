Jan Björklunds minnesförlust
Eva Franchell

Det kommer ett förslag om tak för vinster i skola och omsorg. Regeringen presenterar en proposition senare i höst.Jan Björklund tycker att det är chockerande.

– Det kommer att leda till stora konkurser, säger han upprört innan han ens sett förslaget.

Men faktum är att den största välfärdskonkursen inträffade under Jan Björklunds regeringstid. Han var utbildningsminister när 30 skolor i JB-koncernen gick i konkurs. 10 500 elever förlorade sina skolor och mer än 1000 lärare blev arbetslösa.

Jan Björklund kanske har glömt den skolkraschen, men eleverna kommer säkert i håg att undervisningen blev allt sämre. Ägarna dränerade skolan på pengar, de kunde njuta av vinstutdelningar och skyhöga ränteintäkter genom avancerade bolagsupplägg medan skolorna fick förfalla. Eleverna spelade dataspel och skolkade, men det var inget ägarna brydde sig om.Riskkapitalister är bara intresserade av snabba vinster.

Jan Björklund kan inte ha glömt Hälsans förskola där barnen fick knäckebröd och vatten till frukost. Ägaren och hans fru plockade ut 11,3 miljoner medan barnen fick gå hungriga.– Föräldrars och äldres valfrihet kommer att minskas kraftigt, fortsätter Jan Björklund upprört trots att förslaget om vinstbegränsningar fortfarande inte har presenterats.I Jan Björklunds föreställningsvärd är lösningen valfrihet. Man väljer ett demensboende och om inte det är bra väljer man ett annat. Men vilken valfrihet hade den cancersjuke 83-åring som låg nerkletad med avföring på Attendo Care i Uppsala?

Trots Alliansens privatiseringsiver råder det stor brist på äldreboenden och rapporterna om vanvård har varit många: undernäring, liggsår, nerkissade blöjor, inlåsta patienter och gamla som glömts på toaletten. Konkurrensutsättningen har inte varit den mirakelmedicin som många hoppades skulle ge högre effektivitet och kvalitet i omsorgen.

Tvärtom ser föräldrar och anhöriga bristerna i både skolan och omsorgen. De betalar gärna skatt, men bara om de får välfärd för pengarna. Undersökning efter undersökning visar att en majoritet av svenskarna vill att välfärdsvinsterna ska begränsas.Regeringen och Vänsterpartiet har kommit överens om att lägga fram ett förslag mot vinster senare i höst. Det kommer att röstas ner av den glömske Jan Björklund och hans vinstkramande kamrater i Moderaterna, Centern, Kristdemokraterna och Sverigedemokraterna. De väljare som hellre vill att pengarna ska gå till välfärd får helt enkelt rösta på något annat parti i nästa års riksdagsval.
