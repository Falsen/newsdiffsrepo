Hur kan högerextremismen vara tillbaka?
Fredrik Virtanen

AUSCHWITZ-BIRKENAU. Hit kom de och många betalade resan själv, den tog ibland över en vecka i trånga godsvagnar utan toalett eller mat. En del dog redan på vägen.

När de kom fram stod en SS-officer eller läkare och gallrade. De som fick gå till vänster blev arbetare, de som fick gå till höger anvisades en kilometer in i skogen att ta av sig alla sina kläder och komma ihåg var de lagt dem.

Sedan fick de gå in i en kammare för att duschas. 20 minuter senare hade de dött av Zyklon B-gas. Deras hår, kläder och anda tillhörigheter återanvändes i den tyska industrin.

De som sorterats till arbetare fick en skål kaffeliknande dryck på morgonen, en tallrik soppa på ruttna grönsaker till lunch och en bit bröd med margarin till kvällsmat. De dog vanligen efter två-tre månader av svält. En del slängde sig mot elstängslet, det enklaste sättet att begå självmord.

Djur i dagens köttindustri behandlas bättre.

▪▪

Men det fanns ljuspunkter. Människor dras till ljuspunkter för att stå ut. I alla fall jag. Till exempel en flicka som fick Birkenaus bästa jobb, att städa latrinen. Därinne ville inga nazister vara på grund av stanken. Hon överlevde.

Och makalös är historien om när Franciszek Gajowniczek skulle straffas med döden för att några andra försökt att fly.

– Hur ska det gå för min fru och barn? Nu får jag aldrig se dem mer, skrek han.

Då erbjöd sig franciskanmunken Maximilian Kolbe att svälta ihjäl i hans plats. Det fick han. Kolbe utsågs till helgon 1982, mycket tack vare Gajowniczek som mirakulöst överlevde och dessutom blev 94 år och ägnade sitt liv åt att berätta om Kolbe.

En 14-årig pojke fick ett tips av en modig fånge när han klev av tåget och ljög upp sin ålder. Om han sagt 14 hade han skickats direkt till gaskammaren. Det fanns inga barn små nog för att inte gasas ihjäl av nazisterna. Det barnet är en mycket gammal man nu.

200 personer, av hundratusentals som passerade det gigantiska koncentrationslägret, lyckades fly, berättar vår guide. De 700 som försökte men misslyckades dödades liksom alla som påstods ha hjälpt dem.

De allra flesta hade ingen tur alls.

Vid 1943-1944 hade mördandet blivit industriellt och ytterst effektivt. En miljon människor, de allra flesta judar men också romer, kommunister, ryska soldater, homosexuella, Jehovas vittnen och andra som ansågs misshagliga utrotades i Auschwitz och Birkenau. Totalt mördades sex miljoner judar under andra världskriget.

Utrotningarna fortsatte trots att pengarna till kriget var på väg att ta slut. Så viktig var den etniska rensningen för nazisterna. Det var ju inte bara ondska, det var politisk ideologi.

▪▪

Tänk att högerextremismen växt sig starkare igen och får stöd av allt fler människor, jag kan inte förstå det, jag kan inte förstå det, det är omöjligt, tänker jag när jag står på denna plats där en miljon människor förintades till aska för bara 75 år sedan.

Följ Fredrik Virtanen på Facebook för att diskutera vidare och hitta andra spännande texter.
