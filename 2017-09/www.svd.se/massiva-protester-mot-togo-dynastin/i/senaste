Massiva protester mot Togo-dynastin

TT

Hundratusentals togoleser protesterar mot den styrande Gnassingbé-dynastin i huvudstaden Lomé, enligt Amnesty Internationals Togo-chef. Protesterna, som bland annat handlar om krav på en begränsning av antalet mandatperioder en president kan sitta, pågår i minst tio av landets städer.

President Faure Gnassingbé efterträdde sin far 2005, fadern hade då suttit 38 år vid makten.

Gnassingbé sammankallade regeringen på tisdagen och godkände ett lagutkast som om det antas begränsar antalet mandatperioder för presidenten. Lagutkastet innehåller också förändringar i valsystemet.

Men oppositionen är skeptisk.

– Reformerna är lögner, vi litar inte på dem, säger Armand Jarre som deltar i demonstrationerna.
