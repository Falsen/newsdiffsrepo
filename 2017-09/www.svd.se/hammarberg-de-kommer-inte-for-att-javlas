Hammarberg: ”De kommer inte för att jävlas”

Johannes Ledel

Thomas Hammarberg var tidigare Europarådets kommissionär för mänskliga rättigheter och ordförande för den av förra regeringen tillsatta Kommissionen mot antiziganism.

I förslaget om ett nationellt tiggeriförbud som M presenterade på tisdagen  talas om ett förbud som ”omfattar alla som tigger och gäller på alla platser”.

Thomas Hammarberg anser att det är tydligt att ett förbud egentligen främst är riktat mot en viss grupp av tiggare.

– Det handlar egentligen inte om några andra än de som kommer från Rumänien och Bulgarien. Det var först när de kom som det började framföras krav om förbud mot tiggande, säger Hammarberg till SvD.

Eftersom de allra flesta som tigger är romer skulle ett förbud också särskilt drabba denna etniska grupp, redan nu den kanske mest förtryckta befolkningen i Europa, säger Hammarberg.

Hammarberg är också oroad över de konsekvenser som skulle kunna drabba dessa människor i hemländerna om Sverige skulle införa ett sådant förslag. Enligt honom tyder allt på att fördomarna skulle förvärras och att det skulle sägas att även liberala Sverige anser att dessa människor beter sig olagligt.

Även om ett tiggeriförbud till viss del kanske kunde minska tiggeriet tycker Thomas Hammarberg att grundproblemet återfinns i den diskriminering dessa människor möter i hemländerna – och det är dit som insatserna behöver riktas.

– Det är denna systematiska diskriminering som pressat ned dessa människor i misären, den skriande fattigdomen. Det är förstås därför de kommer hit och vädjar om stöd; de kommer inte för att jävlas eller ställa till problem, säger Hammarberg.

Det finns frivilliga organisationer - både svenska och lokala - som arbetar med att tacka dessa problem och man kan faktiskt skönja vissa framsteg, menar Hammarberg. För honom är den avgörande frågan om det finns tålamod att behandla dessa besökande människor humant under den tid det tar innan reformer hemma gör att tiggandet inte längre är aktuellt.

Samtidigt möts M-förslaget av stöd från annat håll. Ett förbud mot tiggeri sänder en viktig signal om att tiggeri inte är acceptabelt, enligt Mats Hedenström på Svensk Handel. Han välkomnar Moderaternas förslag om ett nationellt förbud:

– Det skapar otrivsel i och i anslutning till butikerna. Organisationen Svensk Handel har länge efterlyst att politiken ska agera mot att EU-medborgare tigger i Sverige.

– Jag ska villigt erkänna att jag har funderat mycket på om det är rätt att förbjuda, för man kan inte förbjuda fattigdom och vi ska vara väl medvetna om att inga tigger i Sverige om de inte har det ännu jäkligare på hemmaplan. Men jag tror att det krävs signaler från samhällets sida att det här inte är ett acceptabelt beteende och vi måste vara tydliga med att vi inte gör dessa människor mindre utsatta för att vi lägger pengar i en pappersmugg, säger Mats Hedenström, näringspolitisk chef på Svensk Handel, till TT.
