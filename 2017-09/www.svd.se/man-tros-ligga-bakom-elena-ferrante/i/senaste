Man tros ligga bakom Elena Ferrante

TT

En man kan ligga bakom pseudonymen Elena Ferrante, det visar en studie från en internationell forskargrupp skriver SVT:s "Kulturnyheterna".

40 italienska författare och 150 romaner har jämförts med Ferrantes verk och resultatet pekar på Domenico Starnone. Han ligger närmast succéförfattaren när det kommer till stil och språkbruk.

Tidigare har Domenico Starnones fru, översättaren Anita Raja, pekats ut som Elena Ferrante. Men nu menar forskargruppen alltså att Starnone hjälpt till att skriva böckerna.

– Exakt hur mycket och på vilket sätt vet vi förstås inte. Men att han är med och med en stark närvaro, det är utom allt tvivel, säger lingvisten Michele Cortelazzo.

Anita Raja förekommer själv inte i studien vilket forskarna motiverar med att en översättare döljer sitt eget språk för att låta originalförfattaren komma fram. Rajas essäer ska dock analyseras i forskargruppens nästa projekt.
