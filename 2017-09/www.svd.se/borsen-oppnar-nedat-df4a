Börsen ned på bred front

TT

Biometribolaget Fingerprints aktie tappade mest bland storbolagen under onsdagens handel. Aktien rasade 6,8 procent sedan analytiker på UBS ändrat sin rekommendation från neutral till sälj. Bolaget har därmed tappat nästan tre fjärdedelar av sitt börsvärde på ett år.

Även Electrolux och Autoliv sjönk rejält, båda stängde minus 1,9 procent.

Strax före klockan 17 kom beskedet om att det blir Finland som kommer att husera Nordeas huvudkontor. Aktien steg 0,4 procent.

Marknaden präglas av fortsatt oro för att den geopolitiska spänningen kring Nordkorea ska urarta.

I Europa är investerare samtidigt osäkra inför ECB-chefen Mario Draghis räntebesked på torsdag, då en del bedömare tror det kan komma signaler om hur Europeiska centralbanken ska gå till väga när man drar ned på stödköpen av statspapper.

Frankfurtbörsens DAX-index steg 0,8 procent, CAC-index i Paris ökade 0,3 procent medan Londonbörsens FTSE-index backade 0,2 procent.
