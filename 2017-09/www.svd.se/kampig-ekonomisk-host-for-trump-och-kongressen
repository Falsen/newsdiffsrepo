Kämpig ekonomisk höst för Trump och kongressen

Johan Carlström

På tisdag samlas politikerna i den amerikanska kongressen i Washington DC efter en månads semester – den så kallade ”August recess.” De har mycket att stå i. Och Donald Trump väntas göra allt för att ta revansch efter ett snöpligt nederlag tidigare under sommaren.

Trots republikansk majoritet i kongressens båda kammare misslyckades Donald Trump och den republikanska ledningen med försöket att riva upp tidigare presidenten Barack Obamas sjuförsäkringsreform.

Frågan om Obamacare är dock inte död. Donald Trump har hotat med att låta vårdlagen kollapsa. Det skulle han kunna göra genom att stoppa de pengar som försäkringsbolagen behöver för att kunna erbjuda rabatterade sjukförsäkringar. Men det vill till och med de flesta republikaner undvika till varje pris.

Den republikanska ordföranden i det senatsutskott som hanterar frågan sa före sommarsemestern att han är villig att sätta sig ned med Demokraterna i höst för att prata om hur man tillsammans kan förbättra Obamacare, eller Affordable Care Act. Även demokrater medger att lagen kan förbättras.

Men frågan om sjukförsäkring är långt ifrån den enda, eller viktigaste, som kongressen har att hantera den här hösten.

Kongressen måste ta beslut om att höja den federala statens så kallade lånetak om bara några veckor. Görs inte det hotar kaos på aktiemarknaderna världen över om USA inte längre kan betala räntorna på statsskulden. Den fragila uppgången i världsekonomin skulle riskera att komma av sig.

De senaste åren har lånetaket, på knappt 20 000 miljarder dollar, varit en central del av det politiska maktspelet mellan republikaner och demokrater som försöker använda rädslan för kaos för att få igenom sin vilja på olika områden.

Den här gången har vissa republikaner begärt att regeringen skär ned på investeringar. Samtidigt varnar många demokrater att de inte kan stödja ett högre skuldtak om Donald Trump går vidare med planerna på stora skattesänkningar för höginkomsttagare.

För att komma runt problemet överväger Trump och vissa andra republikaner att knyta höjningen av taket till ett stödpaket på knappt 6 miljarder dollar för de skador som orkanen Harvey orsakade.

Hittills har politikerna lyckats höja lånetaket – även om de var ytterst nära att misslyckas för några år sedan.

Politikerna måste också komma överrens om en ny budget för nästa budgetår som börjar i oktober. Det har blivit tradition att kongressen inte lyckas med det, vilket väntas bli fallet även i år. Lösningen är en så kallad ”continuing resolution” som gör det möjligt att hålla utgifterna på samma nivå som föregående budgetår.

Donald Trump kommer också försöka driva igenom den stora skattereform som han utlovade under valkampanjen. Presidenten vill sänka bolags- och inkomstskatterna, och skrota arvsskatten som del av den största skattereformen på över 30 år.

Men stor oenighet råder inom det republikanska partiet över hur mycket skatterna ska sänkas och hur allt ska finansieras. Det gör att det kan bli mycket svårt att driva igenom sänkningarna redan i år.

– De har ett väldigt strategiskt beslut att ta någon gång i november, säger tidigare republikanska politikern John Gimigliano, numera vid revisionsjätten KPMG, till Wall Street Journal. Hans analys är att Republikanerna riskerar landa tomhänta om de ger sig in i ett komplicerat förhandlingsspel under flera månader om att höja vissa skatter och sänka andra för att få en kostnadsneutral lösning.

– Eller så kan vi skifta till ren skattesänkning och göra vad vi kan där, säger Gimigliano.

Vad som komplicerar Trumps och kongressens agenda är kongressvalet hösten 2018. Kampanjandet är redan igång. Det gör att pressen ökar på Republikanerna att leverera resultat i kongressen.
