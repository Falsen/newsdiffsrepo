Janerik Larsson:
Äta kakan och ha den kvar

Janerik Larsson

På DN debatt idag har ekonomiprofessorerna John Hassler och Hans-Werner Sinn en ganska sällsam artikel om Brexitförhandlingarna.

Det enda som är riktigt klart är att de helt tycks ha missat den intensiva brittiska debatten.

De som förespråkade Brexit i folkomröstningen har nu mycket svårt att reda ut vad man egentligen ville åstadkomma.

Men däremot är Brexitsidan urförbannade på alla som vågar antyda att de inte vet vad de vill.

Hettan i debatten är det mest påtagliga. Den högerradikala Daily Mail-linjens företrädare sparar inte på invektiven.

De som argumenterade för Remain och som ser ett utträde ur EU som långsiktigt mycket destruktivt för de brittiska medborgarna och den brittiska ekonomin fortsätter sin argumentation - med allt större kraft.

Wall Street Journals Europakorrespondent Simon Nixon skrev härom dagen om den overkliga debatten om en övergångslösning (Britain’s unreal Brexit transition debate).

Den enda övergångslösning som är rimlig innebär att det brittiska EU-utträdet skjuts framåt i tiden. Men i London odlas det allehanda sällsamma drömmar om att utträde med allt som hör till medlemskapet...

Detta är givetvis kontroversiellt på Brexitsidan eftersom de i förlängningen anar ett beslut att trots allt inte lämna EU.

De 27 EU-länderna har all anledning att känna oro över den brittiska oförmågan att reda ut vad man egentligen eftersträvar.

Utrikesminister Boris Johnson har framträtt som den mest uttalades talespersonen för ”äta kakan och ha den kvar”-linjen. Frågan är om den starkt försvagade premiärminister Theresa May har kraft att reda ut läget.

Men det är knappast de 27 EU-ländernas regeringar som kan lösa det brittiska dilemmat oavsett vad ekonomiprofessorerna hoppas på.
