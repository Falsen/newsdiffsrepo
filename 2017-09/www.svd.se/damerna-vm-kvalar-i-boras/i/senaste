Damerna VM-kvalar i Borås

TT

Sverige kommer att spela VM-kvalmatchen i fotboll mot Ungern den 24 oktober på Borås arena. Det är den första landskampen för damerna i Borås sedan 1993.

"Matchen blir den sista kvalmatchen vi spelar på hemmaplan under hösten och vi hoppas på starkt stöd från läktarplats", säger förbundskapten Peter Gerhardsson till Svenska fotbollförbundets hemsida.

Att man inte väljer att spela på officiella nationalarenan, Gamla Ullevi i Göteborg, är ett medvetet beslut.

– Det har varit väldigt positivt att få spela matcher runt om i landet några gånger per år. Vi har bra publiksiffror och ett otroligt stöd i Göteborg, men vill att fler i landet ska få ta del av det, sade landslagschefen Marika Domanski Lyfors till Borås Tidning förra månaden.

Sverige inleder VM-kvalet borta mot Kroatien den 19 september, och spelar mot Danmark på Gamla Ullevi den 20 oktober.
