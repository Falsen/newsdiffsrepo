Per Wästberg:
Vi får inte blunda för dem som vill avskaffa vår frihet

Per Wästberg

I Paris där jag befinner mig är debatten fortsatt livlig i kölvattnet efter terrordådet i Barcelona. Den har skärpts såtillvida att man blir allt mer skeptisk till sociala förklaringar (ursäkterna). Även terroristerna i Ripoll kom från hyggliga hem, hade bra skolbetyg, spelade fotboll – tills imanen Abdelbaki Essati, marockan med nio söner, radikaliserade dem och lärde dem dubbelliv.

Gabriel Martinez-Gros, professor i muslimsk medeltidshistoria, skriver att jihadister från Somalia, Jemen, Kaukasus, Afghanistan, Pakistan, Bangladesh och Indonesien utgör uppåt 300 000, med sympatisörer i tiotals miljoner. Att bevaka några hundra individer på väg hem från Syrien är vällovligt, men att ha slagits i Syrien är inget villkor för att hyra en bil och köra in i en folkmassa. Hatet räcker.

Terrordåden som vi nu ser runtom i Europa grundar sig i en extrem tolkning av sunniislam och det är framför allt dess salafistiska gren, med rötter i Saudiarabien, som sprider ett dödsbesatt budskap och ger sig ut för att leva i Profetens 600-tal – fast de betjänar sig av massmedier och internet.

Författaren och filosofen Bernard-Henri Lévy jämför Charlottesville och Barcelona: Där körde en nynazist in i folkhopen; ett mirakel att bara en dog. Islamisten körde in på La Rambla: 15 döda och 126 sårade. Mördarna i Charlottesville har namn: David Duke, Richard Spencer, och är därför möjliga att ställa till svars. I Barcelona var mördarna kamouflerade, utan namn och ansikte fram till dådet. En hemlig armé utan gränser, där ett körkort ger lov att döda av slump, i vilken stad som helst, bara där finns fotgängare och en avskydd livslust.

Attentatet i Charlottesville har fördömts i hela världen, menar Bernard-Henri Lévy – inte minst för att nazismen visat sig uppstå på nytt. Reaktionen på terrorn i Spanien är mer förvirrad, generad enligt Lévy – fascism eller inte, islam eller inte? En svår barndom, en utsatt miljö, mentalt störda? Hur kunde de annars radikaliseras?

Arturo Pérez-Reverte, författare och ledamot av Spanska akademien, har i 20 år rest i muslimska länder och anser att islam är oförenligt med ordet framsteg, att en åtskillnad mellan stat och religion är otänkbar inom religionen. Enligt honom gör islam anspråk på att styra livets alla aspekter, vilket utesluter individuell frihet.

Muslimer är själva försvarslösa mot de mer radikalas utpressning. Och vi har övergett dem. Vi har – menar Pérez-Reverte – inte med kraft hävdat spelets regler i väst: man betraktar inte en flicka som prostituerad därför att hon bär minikjol, man föraktar inte homosexuella, man kräver inte en kvinnlig läkare om man är kvinna och bara får beskådas av maken.

Vi har kämpat i Europa för att befria oss från biskopars och påvars påbud och gjort oss fria från egen fanatism. Vi måste tillämpa demokratins regler och får inte blunda bara för att vi vill slippa att anklagas för att begränsa friheten bland dem som vill avskaffa vår.
