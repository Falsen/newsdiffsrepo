Susanna Popova:
Sluta förminska Anna Kinberg Batra

Susanna Popova

Anna Kinberg Batra fick gå för att hon är kvinna, om man ska förstå kommenterarna från veckan som gått.

Camilla Wagner: Kvinnoblod verkar smaka bättre än mansblod. Frida Boisen: Vi avsätter fortfarande kvinnliga ledare för att de är kvinnor. Malin Ullgren: Det går inte att komma ifrån det särskilda raseri som en kvinna med makt väcker. Intressant att se är att politiker som Åsa Romson och Gudrun Schyman uttrycker sig aningen mer svävande. Men de är ombord på samma tåg.

Den här samtidsskildringen brukar gå hand i hand med idén om att dagens kvinnor genom det moderna samhällets framväxt lever ett ständigt bättre liv. Därför når kvinnor i dag positioner de aldrig tidigare varit i närheten av.

Det kan vara en felsyn. Hur många regerande drottningar kan en nutidsmänniska räkna upp? Margareta I, Elizabeth I, Kristina, Hedvig Eleonora, Maria Theresia, Katarina den Stora, änkekejsarinnan Cixi, Isabella I av Kastilien, Wilhelmina av Nederländerna, drottning Victoria… alla regenter som på olika sätt visade att de hörde hemma på tronen.

Aha. Kvinnliga kungligheter räknas inte? För man är nästan inte kvinna om man är kunglig?

Men hur många vet då att Sverige vid 1600-talets slut hade 200 brukspatroner och att 29 av dem var kvinnor? År 1607 var 25 procent av frälsegårdarna i Svealand och Götaland i kvinnors besittning. Från 1670 till 1725 låg andelen kvinnliga handlare i Stockholm kring 30 procent och 1820 hade den delen stigit till 60 procent (Kvinnors entreprenörskap under 400 år, Anita Du Rietz, 2013).

Om nu kvinnoblod blivit mer smakligt än manligt, om kvinnor avsätts för att de är kvinnor och om framgångsrika kvinnor skulle väcka raseri i dag – då finns en fråga man måste ställa sig: har utvecklingen för svenska kvinnor gått bakåt?

Jag tror inte det. Jag tror den idén är att krångla till det för sig. En rimligare förklaring är att ingen kan inneha en ledande position utan att också dra på sig förväntningar, och därmed risken att inte kunna leva upp till dem. Det gäller för både kvinnor och män. Ett uppenbart problem med att påstå att kvinnor inte tillåts leda för att de är kvinnor, är att det alltså inte verkar sant. Ett annat, också allvarligt, problem är att de som fortsätter framföra budskapet påverkar särskilt unga, utan egen erfarenhet av arbetsliv och utan historiska kunskaper.

Den som påstår att kvinnor inte tillåts leda, riskerar därmed att bidra till att färre kvinnor vågar kliva fram. Då skulle vi få färre ledare som är kvinnor, och det vore ett reellt bakslag för svensk jämställdhet. Jag säger som Jan Myrdal, ”Gå till läggen”. Där hittar ni många fina beskrivningar av svenska kvinnors framgångshistorier. De borde bidra till att vi kan få ett slut på en svartsynt kvinnohistoria.

Fast det klart – den som faktiskt tror att kvinnor på grund av sitt kön inte tillåts leda, borde väl ur självskadesynpunkt uppmana kvinnor att inte ens försöka. Vem blir först med det budskapet?
