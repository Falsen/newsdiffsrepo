Sandra Johansson:
Trumps klargörande skapar förvirring

Sandra Johansson

NEW YORK När Trump valde att benåda den kontroversiella invandrarkritiska sheriffen Joe Arpaio gjorde han det precis innan orkanen Harvey nådde Texas. Arpaio är dömd för domstolstrots för sina utdömda, hårda metoder mot illegala invandrare.

President Trump, som fick kritik både för benådningen och för tajmingen, sa själv att han ville göra det under bästa sändningstid. Skälet är troligtvis att beslutet talar till de Trump-väljare för vilka hårdare invandringspolitik är högt prioriterat.

När Trump i stället skulle presentera sitt beslut om så kallade Dreamers flydde han strålkastarljuset och lät justitieminister Jeff Sessions vara budbärare. Att han inte själv ville stå som avsändare indikerar att han vet hur impopulärt beslutet är. Även om vissa kärnväljare kan vilja ha bort programmet har Dreamers brett stöd även bland republikaner.

Dreamers är barn som tagits illegalt till USA när de var under 16 år och genom Barack Obamas program Daca skyddas de för deportering i två års tid och får då en chans att söka arbetstillstånd. Trumps beslut att riva upp skyddet ledde omedelbart till protester, bland annat utanför Vita Huset. Både Barack Obama och Bill Clinton gick ut och kritiserade Trump.

Republikanska politiker som stödjer programmet ser det som ett uttryck för den ”Amerikanska drömmen”. Dreamers är en arbetande grupp som även en del invandrarkritiska politiker vurmar för och anser inte ska straffas för vad deras föräldrar har gjort.

Motståndarsidan, med Jeff Sessions i spetsen, anser att Obama gick för långt när han drev igenom Daca utan stöd i kongressen och menar att åtgärden ligger utanför presidentens mandat. Kritikerna ser också Daca som amnesti och Dreamers som människor som stjäl jobb från amerikaner.

Tio delstater har överklagat Daca och Trumps presschef Sarah Huckabee Sanders menar att rättsprocessen ändå riskerade skrota Daca.

Tidigare har Trump sagt att han ”älskar Dreamers” och att han ska hantera frågan med ”hjärta”. Men han har också sagt att Daca ska bort så fort han tillträtt.

Sarah Huckabee Sanders sa på tisdagen att Trump fattat sitt beslut under helgen och med Sessions presskonferens blev Trumpadministrationens linje tydligare – men bara för några timmar.

Trumpadministrationen ska ta bort Daca helt men ger kongressen sex månader att lagstifta om ett skydd för Dreamers, var budskapet vid lunchtid på tisdagen.

På kvällen twittrade Trump att om kongressen inte lyckas kan han ”återkomma” till frågan.

Högerextrema Breitbart news kallade tweeten en ”förhandlingsblunder”.

På onsdagen fick Trump frågan om tweeten innebär att han kan ompröva sitt beslut. ”Jag har inga betänkligheter”, sa han då.

Republikanska toppolitiker som Paul Ryan och Lindsey Graham vill se att kongressen lagstiftar om en reform som skyddar Dreamers. Samtidigt ifrågasätter flera republikanska politiker hur de ska kunna komma upp med ett lagförslag om de inte vet vad Trump kan tänka sig att signera och verkställa. Även republikaner som vill skrota skyddet, exempelvis Steve King, efterfrågar ett klargörande om Vita Husets hållning.

När Sessions redogjorde för Vita Husets linje var han tydlig med att Daca är en omotiverad amnesti för brottslingar. Departementet för inrikes säkerhet uppmanar Dreamers att nu använda fönstret på sex månader till att förbereda sig för att lämna landet.

Trump säger samtidigt att han ”hoppas” kongressen ska lösa frågan och att han kan tänka sig att förhandla med Demokraterna, men gav ingen information om vad han vill se i en reform.

Under tiden väntar nästan 800 000 människor på att få veta om Trump vill se dem deporteras.
