Mikael Törnwall:
Ericssons utmaning är svår men långt ifrån omöjlig

Mikael Törnwall

År 2000 drabbade internet och telekomkraschen Ericsson med full kraft. På fyra år mer än halverades omsättningen från 274 till 117 miljarder medan antalet anställda sjönk från 105 000 till 52 000.

Sedan dess har Ericsson återhämtat sig. När Börje Ekholm tillträdde som vd i början av året var det för ett bolag med 223 miljarder i omsättning och över 110 000 anställda. Men efter miljardförluster som fortsatt under det här året är det dags för en ny dramatisk nedskärning.

Bolaget har inte kommunicerat några mål för vare sig antal anställda eller omsättning, men de flesta externa bedömare tycks vara eniga om omsättningen måste krympas till kanske 175 miljarder kronor, vilket betyder att minst 25 000 anställda måste lämna bolaget.

Vi talar alltså om att skära bort en fjärdedel av omsättning och personal, inte den halvering som Kurt Hellström och hans efterträdare som vd, Carl-Henric Svanberg tvingades hantera.

Om vi granskar vad Ericsson faktiskt gör på dagarna är det uppenbart att det finns gott om verksamheter som kan krympas eller säljas utan att kärnverksamheten drabbas. Till exempel sköter Ericsson tekniken åt stora tv-bolag som BBC. Knappast avgörande för att operatörer som Telia och Vodafone ska fortsätta köpa nätverk av dem.

Tjänster har identifierats som en strategisk tillgång för Ericsson. Men det betyder inte att de enklaste tjänsterna som att installera och underhålla basstationer måste vara kvar i samma omfattning som i dag.

Mycket riktigt är båda dessa områden nu under lupp när Börje Ekholm och hans ledningsgrupp ska identifiera vad som ska rensas ut.

För svensk del betyder de nya planerna förhållandevis lite. Om vi ska tro bolagets löften om att forskningen är fredad innebär det att eventuella nya nedskärningar i Sverige kommer att drabba administration, marknadsföring etcetera. Ingenjörerna däremot kan känna sig relativt trygga.

En utmaning är att många av de dotterbolag som är ”under strategisk översyn”, köpts för dyra pengar och nu är värda en bråkdel. Att sälja eller lägga ner kommer att utlösa stora avskrivningar och det är ytterst oklart om det ingår i de avskrivningar som Ericsson redan aviserat. Om inte kommer bolaget ett steg närmare en nyemission.

En ännu större utmaning är att behålla rätt personal när man gör sig av med ”fel”. Koncernens HR-chef MajBritt Arfert har den inte helt enkla uppgiften att göra sig av med den minst behövda fjärdedelen utan att den viktigaste fjärdedelen drar till konkurrenter som Huawei och Nokia.

Avgörande är att Börje Ekholm som högste chef ganska snabbt skapar en känsla av att han har läget under kontroll. Man ska ha respekt för att den här typen av processer tar lång tid, men om han firar ett år som vd utan att personalen ens känner att han vet hur ett framtida, starkare Ericsson ska se ut – då har man problem.
