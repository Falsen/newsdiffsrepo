Regeringen föreslår bidrag till elcykel



– I dag presenterar vi de största investeringar någonsin i ett grönt samhällsbygge, säger klimat- och biståndsminister Isabella Lövin (MP) vid en presskonferens.

Ett av de nya förslagen är en elfordonspremie som kostar staten 350 miljoner kronor årligen och som ska gynna köp av elcyklar och elmopeder.

– Vi är naturligtvis jätteglada, vi tror det här ger bra effekt, säger Klas Elm, vd för Svensk Cykling, en paraplyorganisation för cykelintressenter.

I fjol såldes ungefär 45 000 elcyklar, ungefär sju procent av totala antalet sålda nya cyklar, 570 000. En rimlig nivå att nå skulle kunna vara 15 procent, alltså drygt dubbelt så många som i dag, en nivå som tyskarna har, enligt Klas Elm.

Att bara ge en premie till elcyklar och inte vanliga cyklar är rätt tänkt, tycker han.

– Man når på det här viset nya typer av resenärer, framför allt de som pendlar till jobbet, säger Elm.

Exakt hur premien ska utformas återkommer regeringen till. Utgångspunkt är en premie på 25 procent för de vanligaste elfordonen, men max 10 000 kronor per fordon. Så för den som står i begrepp att köpa en elcykel, kan det löna sig att vänta tills premien är införd.

Totalt finns nya pengar till klimat- och miljöarbetet på sammanlagt fem miljarder kronor i budgeten för 2018, men av dem har omkring 2,2 miljarder presenterats tidigare. Till exempel åtgärder för ett renare hav, för solceller, för fler laddstolpar och för stöd till att minska industrins utsläpp, det så kallade industriklivet.

De ytterligare omkring 2,8 miljarder kronorna ska till stor del användas för att utöka redan pågående satsningar, som till exempel "klimatklivet" med stöd för lokala klimatinvesteringar. Anslaget för skydd av värdefulla skogar höjs också, liksom stödet för energi- och klimatrådgivning för hushåll och företag.

Lövin betonar att miljarderna används till både stora strukturella reformer för att ställa om samhället och till åtgärder som ska göra det lättare för hushållen att leva klimatsmart.

Det får inte får vara ångestfylld att leva klimatsmart, enligt Isabella Lövin.

– Det ska vara enkelt, billigt och roligt, säger hon.

Känt sedan tidigare är bland annat ett stöd till hushåll som vill installera utrustning för att kunna ladda elbilen hemma och mer pengar till solceller.
