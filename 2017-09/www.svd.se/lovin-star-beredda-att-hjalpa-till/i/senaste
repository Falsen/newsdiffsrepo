Lövin: Står beredda att hjälpa till

TT

– Det är rent chockerande bilder vi ser från Saint Martin och Barbuda, en förstörelse av en omfattning vi inte har sett förut, säger Isabella Lövin.

Sverige har, enligt henne, en beredskap att hjälpa till vid den här typen av katastrofer. Det kan röra sig om sådant som teknisk expertis och personer med samordningskompetens.

– Vi har i andra liknande situationer hjälpt till med specialistpersonal när det efterfrågas. Vi avvaktar och ser än så länge men vi står beredda att se hur vi kan hjälpa till på plats, säger Lövin.

Myndigheten för samhällsskydd och beredskap (MSB) har en expert på samordning som är med i EU:s humanitära biståndsorgan ECHO och som är på väg till den karibiska ön Barbados.

– Det viktigaste i ett första skede vid en sådan här katastrof är samordning och organisation, säger Isabella Lövin.

Sverige ger också kontinuerligt bistånd till organisationer som FN:s humanitära organ Unocha och FN:s krisfond Cerf som har beredskap att snabbt komma ut och hjälpa nödställda.
