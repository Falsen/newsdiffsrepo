”Harvey har fört samman människor”

Sandra Johansson

HOUSTON, TEXAS | När orkanen Katrina kom till New Orleans 2005 så räddade Röda korset oss, minns Damon som snart ska fylla arton. Nu befinner han sig i evakueringslokalen George Brown convention center i centrala Houston och har återigen tvingats lämna sitt hem.

– Det är förkrossande. Men mina tankar och böner går också till alla som fortfarande är där ute, säger han.

Människorna i centret, som nu huserar runt 5 000 personer, har precis serverats kvällsmat och Damon äter med sin familj.

– Om folk samlas där nere, då vet man att det kommer mat, säger Somaya som är 11 år och pekar på matkön.

– Maten är god, säger hon glatt och gör roliga miner till sin syster Sierra som är ett år yngre. Sierra berättar snabbt att hennes bror, Salomon, är autistisk och inte vill svara på frågor. Salomon ger ett lite stressat intryck i det stora centret men ler och gör miner tillbaka åt sina systrar.

Förutom stora lokaler med mat, hygienartiklar och köer till sjukvårdshjälp och katastrofhjälp finns fem stora sovsalar. Det är lätt att tänka sig att det känns enormt för någon som är liten.

Dagarna består av mycket väntan på ny information och Sierra berättar att hon underhåller sig med att äta snacks. Favoriten är fullkornskex med havssalt och förutom godis skänker människor spel och böcker.

Somaya hade sett fram emot att börja skolan, men nu är all undervisning inställd tills vidare.

Familjen lyckades ta sig hit i bil och Damon fick med sin mobiltelefon, om än något vattenskadad.

– Det är många jag fortfarande inte har lyckats få kontakt med, säger han. Sedan visar han en bild på sin halvårsgamla dotter.

– Hon vet jag i alla fall har det bra, för hon är hos sin mamma i Dallas.

Somaya avbryter ivrigt:

– Han ska också få bebis om FEM dagar, säger hon och pekar på Damons bror, Quinn.

Quinns flickvän klarade sig undan katastrofen och Quinn, som är sjutton, berättar att han träffade henne i går.

– Vi är inte så oroliga, det löser sig, säger han.

Desto mer oroad är Neefa Anderson. Hon och hennes hennes pojkvän Terry James har dragit sig undan i ett hörn på en madrass.

– Jag är gravid och mår väldigt lätt illa av dåliga lukter, förklarar Neefa.

Överlag är det ändå rent i centret. Sopor töms illa kvickt och utanför toaletterna sitter volontärer och uppmanar folk att ta handsprit för att minska spridning av sjukdomar. Människor har rena kläder och högarna av donerade plagg sträcker sig långt upp på väggarna.

– Vi får katastrofhjälp nu, men någon mer långsiktig hjälp kan ta månader. Ni ska se kön till att ansöka hos Fema här, säger Neefa och syftar på katastrofmyndigheten.

Det unga paret sökte bostad när vattnet kom och bodde tillfälligt på ett hotell.

– Vi blev utslängda när vattnet kom in. Min bil och mitt jobb totalförstördes.

Neefa arbetar som servitris och vet inte när hon kan börja igen. Terry har i alla fall fått veta att han kan gå tillbaka till städfirman inom någon dag. De jämför Harvey med hur de upplevde Katrina då de bodde i New Orleans.

– Det känns som en traumatiserande déjà vu, nu måste man börja om från noll en gång till, säger hon.

– Jag trodde aldrig jag skulle behöva uppleva det två gånger i ett liv. Det är deprimerande.

Hon tycker att Katrina på ett sätt kändes enklare.

– Jag var liten då, det är tuffare att gå igenom det som vuxen för du förstår hur mycket det kommer påverka ditt liv. Jag oroar mig också mycket mer sen jag blev gravid.

Trump har tidigare på dagen gått ut med att han tänker skänka en miljon dollar av sin personliga förmögenhet till Harveys offer, men det ger Neefa inte mycket för.

– Det gör han nog av skatteskäl, så han kan göra avdrag, säger hon och skrattar.

Det är snart dags att lägga sig och Neefa berättar att hon och Terry brukar sova i skift.

– På nätterna går människor runt, runt på ett obehagligt sätt. Jag tror det är ångest, säger hon.

Att vara så många människor på liten yta säger flera i centret är påfrestande, även om många anser att det har blivit bättre sedan man flyttade människor härifrån till andra lokaler. Samtidigt vittnar många om hur situationen skapat nya relationer och förståelse.

Angela, som sitter på en av de uppfällbara sängarna, arbetar sedan innan med att hjälpa hemlösa. Hennes hem är vattenfyllt men hon hoppas kunna återvända.

– Om du inte hade något hem innan då får du ingen hjälp nu heller. Varför är det mer synd om någon som hade en dyr villa och blev av med den, än någon som redan var hemlös?, undrar hon och tillägger:

– Nu kanske människor förstår att vem som helst kan bli hemlös.

Shiann Barker som sitter i sängen bredvid instämmer.

– Harvey har fört människor samman, säger hon medan hon myser med en annan kvinnas bebis.

– Hans mamma behövde få sova lite. Det är som att jag blivit gudmor på tre dagar, säger hon och ler stort.

Shianns hem är totalförstört. När vattnet steg tvingades hon lämna bostaden och hon lyckades vada till centret, men det tog henne ett och ett halvt dygn.

– Men jag är också väldigt dålig på att hitta, skrattar hon.
