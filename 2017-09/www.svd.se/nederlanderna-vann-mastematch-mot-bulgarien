Svenska chanser ökar efter skräll av Luxemburg

TT

Efter förlusten mot Bulgarien blev Sverige passerat av Frankrike i VM-kvalgruppen. Då såg resten av kvalspelet ut att handla om att komma tvåa och få spela playoff.

Men medan Nederländerna och Sverige vann sina respektive matcher fick Frankrike bara 0–0 hemma mot ett heroiskt kämpande Luxemburg, rankat 136:a i världen. Jonathan Joubert i målet ger nog de franska anfallsstjärnorna mardrömmar.

Publiken i Toulouse buade ut EM-finalisterna från förra året.

– Vi är i en bättre situation nu än vi var i juni, även om vi är besvikna i kväll, konstaterade Frankrikes förbundskapten Didier Deschamps kallt och syftar på att laget tagit över gruppledningen från Sverige under den här landslagssamlingen.

Faktum är att Luxemburg var ytterst nära att åka hem med samtliga tre poäng. Inhopparen Gerson Rodrigues rusade ifrån den franska backlinjen i den 79:e minuten och fick avsluta ostört, men skottet tog i stolpen.

På Amsterdam arena vann Nederländerna mot Bulgarien med 3–1. Davy Pröpper gjorde två av målen, hans första i landslaget.

– Det var bra. Mitt första mål, och sedan direkt mitt andra. Det är fantastiskt, sade mittfältaren, till vardags i Brighton, till nederländska tv-bolaget NOS.

Pröpper gjorde första målet framspelad av Manchester Uniteds Daley Blind, som även stod för inspelet till lagkaptenen Arjen Robben som liggandes stötte in 2–0 med höger knä.

Georgi Kostadinov, målnickare i Bulgariens 3–2-seger mot Sverige, gjorde mål med huvudet igen. Den nättaste av nickskarvar för reducering 1–2. Kostadinov hade även en nick i stolpen vid 1–0-ledning för Nederländerna. Davy Pröpper fastställde slutresultatet till 3–1.

Sverige vann samtidigt i Vitryssland med 4–0. Inför de avgörande två kvalomgångarna har Blågult tre poäng och fördel i målskillnad: elva plusmål jämfört med Nederländernas fem. Frankrike toppar gruppen en poäng före Sverige och på tio plusmål.
