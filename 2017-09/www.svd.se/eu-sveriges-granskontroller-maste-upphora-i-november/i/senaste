EU: Sveriges gränskontroller måste upphöra i november

Direkt

– Det kommer inte att bli någon förlängning. Gränskontrollerna går mot sitt slut om två månader. Förhållandena för att godkänna dem finns inte längre, sade han.

På kommissionens förslag beslöt EU-länderna den 11 maj att tillåta en ytterligare förlängning av gränskontrollerna hos Sverige, Danmark, Tyskland, Österrike och Norge.

De fem ländernas rådande undantag från den fria rörligheten inom Schengenområdet löper ut den 12 november.

Förlängning får högst ges tre gånger oavsett tidslängden för varje tidsperiod.

Den 2 maj beslöt den svenska regeringen att ta bort id-kontroller på bussar, tåg och färjor från Danmark. Samtidigt skärptes gränskontrollerna.

Migrationskommissionär Dimitris Avramopolous välkomnade också EU-domstolens beslut tidigare på onsdagen att avslå Ungerns och Slovakiens begäran om att upphäva EU:s system för omfördelning av asylsökande från Grekland och Italien.

Tvisten gäller EU:s beslut i september 2015 att omfördela 120 000 asylsökande från Grekland och Italien till andra EU-länder enligt ett kvotsystem under två års tid.

Migrationskommissionären hotade länder som inte deltar i omfördelningen med att dra dem inför EU-domstolen.

– Om medlemsländer inte ändrar sin inställning bör vi överväga det sista steget och ta Polen, Ungern och Tjeckien till domstolen, sade Dimitris Avramopolous.

Dessa tre länder har inte tagit emot några omfördelade asylsökande.

– Detta är hur solidaritet (mellan EU-länder) ser ut i praktiken. Solidaritet ska gå i båda riktningarna, fortsatte migrationskommissionären.

I sin dom ansåg EU-domstolen att ministerrådets beslut om ett omfördelningssystem hade fattats i laga ordning för att hantera en klart avgränsad nödsituation. Enhällighet krävdes inte, ansåg domstolen.

Domstolen förkastade Ungerns och Slovakiens åsikt att fördelningsmekanismen är "klart olämplig" för att hjälpa Grekland och Italien hantera problemet.

Att fördelningen i praktiken har fungerat dåligt beror på faktorer som ministerrådet inte kunde förutse, fortsatte domstolen. Huvudorsaken är bristande samarbetsvilja från vissa medlemsländer, ansåg domstolen.
