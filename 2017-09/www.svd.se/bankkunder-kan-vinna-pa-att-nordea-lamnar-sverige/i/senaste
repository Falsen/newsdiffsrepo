Bankkunder kan vinna på att Nordea lämnar Sverige

Peter Alestig

När Nordeas styrelseordförande Björn Wahlroos slår sig ner vid bordet för dagens styrelsemöte, tillsammans med bankens nio övriga styrelsemedlemmar, är det mycket som står på spel. Inte för bankens anställda i Sverige, som oavsett vilket beslut som fattas kommer att vara kvar här – men väl både för Sveriges finansiella sektor och Finansinspektionen.

Och för landets alla bankkunder. Då statens insättningsgaranti i ett slag skulle omfatta betydligt färre insättningar, skulle de sannolikt kräva lägre avsättningar från de övriga bankerna till den fond som ska täcka kostnaderna. Och det kan slå igenom och ge lägre kostnader för även bankernas kunder, spår Johan Hansing, chefsekonom på branschorganisationen Bankföreningen.

– Det borde det leda till att kraven på fondering sänks på de övriga bankerna. Det betyder lägre avgifter på de övriga bankerna – och förmodligen också lägre kostnader för bankernas kunder, säger han.

Samtidigt skulle en flytt också sannolikt innebära att de finansiella risker som staten och Finansinspektionen har att hantera, minskar – något som bland andra finansminister Magdalena Andersson (S) tidigare påpekat. Ansvaret för att reglera Nordeas verksamhet skulle i stället landa på danska eller europeiska myndigheter, beroende på om Köpenhamn eller Helsingfors blir den nya hemvisten.

– Sveriges stora banksektor i förhållande till BNP har varit ett tungt vägande argument för att Sverige ska ha en kraftfullare reglering än många andra länder. Men om Nordea skulle flytta så hamnar vi plötsligt långt under genomsnittet i EU, säger Johan Hansing.

Tidigare har det skickats signaler om att Nordea i princip redan bestämt sig – och flera bedömare som TT har pratat med bedömer också att en flytt blir verklighet. Orsaken skulle främst vara den osäkerhet som råder kring avgifter på banksektorn i Sverige, trots att regeringen har backat från sitt ursprungliga förslag om bankskatt och tagit fram ett betydligt ”mjukare” förslag.

– Det senaste året har regeringen pratat om en bankskatt, sedan resolutionsavgifter och sedan en bankskatt igen. Man vill hamna på en marknad där man får klarhet i de bitarna, säger Andreas Håkansson på Exane BNP Paribas till TT.

Något som skulle kunna tala för en flytt är också bankens ovanliga val av plats för styrelsemötet. Enligt uppgifter till nyhetsbyrån Direkt sker mötet i Köpenhamn i stället för Stockolm. Just Danmark ses som ett av två sannolika alternativ för nytt land för bankens huvudkontor, främst på grund av att Danmark har signalerat att landet har ambitionen att gå med i den europeiska bankunionen. Där är redan Finland medlem, vilket ses som det största argumentet för en flytt österut.

Men även Sverige har uttryckt ambitioner att gå med i bankunionen. Och detta – i kombination med att regeringen har backat från sitt ursprungliga krav – är skälet till att en bedömare som SvD Näringsliv talat med menar att banken kommer att stanna i Sverige.

– Min gissning är att man hänvisar till att man väntar på att Sverige blir medlem i bankunionen. Finland är inget bra säte för en storbank egentligen, det är bara bankunionen som skulle locka dem dit.

Exakt när under onsdagen som beskedet kommer är oklart – Nordea uppger endast att besked kommer ”under dagen”.
