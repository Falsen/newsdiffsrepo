Carl Philip: Det blev en pojke – han har Alexanders drag

SvD

”H.K.H. Prinsessan Sofia torsdagen den 31 augusti 2017 klockan 11.24 nedkom med ett friskt och välmående barn på Danderyds sjukhus”, skriver hovet på sin hemsida.

"Såväl mor som barn mår bra", meddelar riksmarskalk Svante Lindqvist på Facebook.

På pressträffen på Danderyds sjukhus meddelade Carl Philip att det blev en pojke – en till prins:

– Det är en och tusen känslor på samma gång. Fantastiskt och underbart, säger Carl Philip och fortsätter:

– Ren glädje. En supersöt pojke.

– Mamman och barnet mår jättebra.

När prins Carl Philip väl kom ut tillsammans med läkaren Sophia Brismar Wendel och barnmorskan Anna Ståhl uppstod en viss förvirring mellan de tre kring exakt hur stort avstånd 49 centimeter är från hand till hand.

För så lång mätte den nye sonen, som vägde 3,4 kilo. Prins Carl Philip klippte "självklart" själv navelsträngen.

Namnet på pojken är bestämt, men det offentliggörs först på måndag av kungen vid en konselj på slottet. Hos vadslagningsbyråerna har William varit en lågoddsare, men hovexperten Sten Hedman tror på ett annat namn.

– Mitt förstahandstips när det gäller namnet är Carl Johan efter den förste i Bernadotte-släkten som blev kung i Sverige, säger han till TT.

På måndagen avslöjar även kungen vilket hertigdöme som prinsen tilldelas. Hedman tippar att den lille prinsen utnämns till hertig över Öland.

– Det är ju ett landskap som saknar hertig eller hertiginna – lite underligt, kan tyckas, eftersom kungafamiljen ägnar så stort intresse åt ön. De vistas ju där hela somrarna och kronprinsessan firar sin födelsedag där varje år. Så Öland skulle väl passa alldeles utmärkt, säger han.

Antalet barn som finns i kungafamiljen nu gör att det nya barnet hamnar långt ner i successionsordningen. Ju längre ner i rangordningen, desto färre officiella plikter förväntas man ha, enligt professorn Dick Harrisson.

Prins Alexander har femte plats i successionsordningen och nytillskottet väntas ta platsen därefter.

Redan i morgon klockan 12.15 väntas en tacksägelsegudstjänst, så kallad Te Deum, att hållas i Slottskyrkan på Stockholms slott. En inbjudan har redan gått ut till bland annat statsministern, övriga toppolitiker i landet och den närmaste familjen, skriver Expressen.

Statsminister Stefan Löfven (S) gratulerar redan nu med dessa ord:

"I dag gläds vi med prinsessan Sofia, prins Carl Philip och storebror Alexander som har fått en ny familjemedlem. Mina varmaste lyckönskningar till den växande familjen."

Med anledning av den kungliga födseln skjuter Försvarsmakten salut klockan 18. Det sker enligt Försvarsmaktens ceremonibestämmelser och innebär salutering om 21 skott från Skeppsholmens salutstation i Stockholm samt från salutstationerna i Boden, Härnösand, Karlskrona och Göteborg.

Relationen mellan Carl Philip och prinsessan Sofia blev känd i juli 2010. De gifte sig fem år senare i Slottskyrkan i Stockholm. När det i mars i år blev känt att de väntar sitt andra barn beräknades födseln till september.

Efter två prinsfödslar på 16 månader så kan det bli fler barn framöver för paret, uppgav prinsen vid presskonferensen.

– Om vi kan så skulle det kunna bli en större familj, säger han.

Tidigare i augusti kom också besked att även prinsessan Madeleine och Chris O’Neill väntar tillökning.

– Prinsessan Madeleine och herr Chris O'Neill väntar sitt tredje barn och födseln väntas till mars 2018, sade hovets informationschef Margareta Thorgren då till TT.
