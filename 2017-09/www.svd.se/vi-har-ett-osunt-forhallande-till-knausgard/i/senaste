Therese Eriksson:
Vi har ett osunt förhållande till Knausgård

Therese Eriksson

Redaktörn mejlar och frågar: ”Har vi ett osunt förhållande till Knausgård?” Givetvis har vi det! Vi har varit osunda när vi anklagat honom för att vara nazianstruken (eftersom han skrivit en lång essä där han försöker tränga in i Hitlers medvetande) och när vi anklagat honom för litterär pedofili (eftersom han skildrat en vuxen manlig lärares förälskelse i och begär till en mycket ung elev), precis som vi har varit osunda i vårt förbehållslösa hyllande och vår tendens att vilja bära Karl Ove Knausgård som en skandinavisk litteraturmedalj att visa upp för omvärlden.

Själv har jag nog doppat tårna i båda dessa tvivelaktiga pölar, i den sistnämnda lite mer än bara tårna möjligen. Men människan är nu en osund varelse, och ibland drabbar det författare.

Anledningen till att jag får frågan är dock mer specifik: ”Autumn”, den engelskspråkiga utgåvan av ”Om hösten” – en bok jag älskade – har just blivit totalsågad i brittiska The Guardian. Så brutalt nedgjord har den omhuldade Knausgård knappast blivit förut, och det är i sin ordning att andhämtningen blir lite snabbare. Jag älskar ”Om hösten”, och jag älskar sågningen.

Den som håller i bilan är Sam Leith, och han är inte nådig. Han inleder sin text med att beskriva boken som ”a colossal load of old cobblers” – det vill säga en stor hög skit – och fullbordar schavotteringen med att syrligt konstatera att om ”Madame Bovary” nu är Knausgårds favoritroman, hade han kunnat lära sig något av omsorgen med vilken Flaubert skrev prosa. Aj, aj!

När jag säger att jag älskar Leiths sågning (The Guardian 6/9), ska det inte tolkas som att jag inte också avskyr den, för det gör jag. Men, den initiala upprördheten ger strax vika för upprymdheten över den underhållande skoningslöshet som nästan bara återfinns i anglosaxisk litteraturkritik.

Leith är inte alltid rättvis, och har heller inte alltid rätt, men hans raljant systematiska isärplockande av Knausgårds självmotsägelser och hans punktering av densammes högstämda allvar, är välkommet. Det är rentav på tiden.

En stjärna av Knausgårds dignitet dalar nu inte för en enda nedgörande recension, och mottagandet av ”Autumn” har på det hela taget varit översvallande, så även i just The Guardian där också Stuart Evers recenserat boken i uppskattande ordalag (21/8). Med all rätt, ”Om hösten” är en fantastisk bok. Knausgård är en av samtidslitteraturens allra främsta stilister, det är få som ens kommer i närheten av ett sådant språk.

Så, varför är Leiths skrupellösa diss då så relevant?

Inte är det för att jag tror att Knausgårds ego behöver plockas ner på jorden i alla fall. Jag tror han är fullständigt uppriktig med det återkommande pratet om sitt självtvivel, sitt självförakt. Och, det är just uppriktigheten som är problemet. Knausgårds författarskap – och hela hans person(a) – genomsyras av en autenticitet som är stört omöjlig att inte tro på.

Hans naiva hållning, hans sökande efter det enkla och sanna, hans osäkerhet som paradoxalt nog blir till övertygande säkerhet. Möjligen är det också denna autentiska grundton som gör att vi inte kan skilja på skildring och åsikt, när han skriver om nazister eller sex med minderåriga, allt verkar så … på riktigt?

Karl Ove Knausgård är inget annat än en finlitteraturens sensibla motsvarighet till Leif GW Persson! Och det är väl här vi är lite onödigt osunda, i båda fallen. Vi borde veta bättre än att tro på allt någon säger.

Den inkonsekvens Leith pekar på är knappast okänd: Herregud, Knausgård avslutar sitt mastodontprojekt ”Min kamp” med att skriva att han ska ”njuta av tanken på att jag inte längre är författare” – bara för att gå och skriva en radda böcker till. Det är ju lite löjligt.

Leiths sågning är kanske inte en välbehövlig näsbränna för Knausgård, utan för oss läsare.

Så läser jag ”Den norska girigheten förstör planeten”, ett tal som Knausgård höll i Oslo i början av september och som publiceras i Expressen samma dag som Leiths avrättning, och det är ett sådant intensivt, avskalat och genuint inlägg i klimatdebatten.

Knausgård gör som han brukar; blottar sina svagheter, undrar med barnets naivitet och konstaterar det uppenbara i att våra handlingar får konsekvenser: ”För världen är enkel och förutsägbar: gör vi det ena, händer det andra.”

Det är ju sant. Och det känns väldigt uppriktigt. Det krävs mer än en enda sarkastisk britt för att jag ska bli sund.
