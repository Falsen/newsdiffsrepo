Janerik Larsson:
SDs attraktionskraft

Janerik Larsson

Frågan hur man ska se på Sverigedemokraternas attraktionskraft kan angripas ur flera perspektiv.

Här tre sådana.

Katarina Barrling skrev i december 2015:

Vi tänker ofta att det är genom ansträngning vi når våra mål: ju mer vi anstränger oss, desto bättre lyckas vi i vad vi föresatt oss. Men det finns också mål som blir svårare att nå ju mer vi försöker. Den politiske filosofen Jon Elster har kallat dessa tillstånd essential by-products, det vill säga tillstånd som vi inte kan uppnå direkt, utan som endast kan uppstå som en biverkan av något annat än vår målinriktade ansträngning. (—)

Själva ansträngningen att uppnå det önskade tillståndet blir ett hinder för att uppnå detsamma – en svåröverstiglig begränsning för målrationellt handlande.

Inte heller politiken går fri. Fenomenet kan iakttas i etablerade partiers försök att hålla Sverigedemokraterna (SD) utanför påverkan. Redan själva upptagenheten vid tanken att SD inte skulle få påverka politiken i och med sitt riksdagsinträde 2010, innebar att partiet utövade påverkan mest hela tiden, genom sin höga närvaro i andra partiers tankevärld.

Och SD:s påverkan sträckte sig längre än så. De som ansträngde sig för att SD inte skulle få inverka på svensk politik, bäddade därigenom för partiet att göra just detta. Omgivningen lade den egna migrationspolitiken så långt från SD som möjligt, en betydande – och uppenbar – påverkan på sakpolitiken från SD:s sida.

Dagens Nyheter skriver idag i sin huvudledare om Mikael Odenberg:

På frågor om Sverigedemokraterna är ett rasistiskt parti svarar han undvikande. Han avfärdar i stället partiet som populistiskt och därtill opålitligt i säkerhetspolitiken – om det står mellan Åkesson och Löfven väljer han därför socialdemokraten.

Men ett sådant svar blir inte helt begripligt om man inte samtidigt är öppen med att det finns en mörkare avgrund i SD. Blickar man bara 15 år bakåt är rasismen uppenbar. Främlingshatet och föraktet för den liberala demokratin finns kvar i nuvarande partikultur. Nästa moderatledare måste våga tala om det.

Ett tredje perspektiv finns i Dagens Industris ledare idag som tecknar GAL - TAN-perspektivet på SD:

SD röstar ofta till höger, men SD är inget högerparti, eftersom SD inte är ett höger-vänsterparti. SD:s väljare röstar inte på partiet av ekonomiska skäl, och kommer därför inte heller att sluta rösta på dem av ekonomiska skäl.

I stället är dragningskraften kulturell. Det som samlar SD-väljarna är motståndet mot invandringen och misstron mot politiker och samhällsinstitutioner, inte rut och rot.

I USA är värderingar betydligt bättre indikatorer på hur en väljare röstar än ekonomisk status. Som en omfattande valstudie från ifjol slog fast: ”Den huvudsakliga konfliktlinjen mellan demokrater och republikaner är kulturell”. Där är vi inte än, men vi är knappast förskonade heller. Att låtsas som det när ett renodlat gal-tan-parti förvandlas från ett regionalt randfenomen till Sveriges näst största på några år och lockar till sig var tredje LO-väljare på kuppen, är befängt. Att försöka göra SD till högerparti är helt enkelt att missa den större poängen.

En hypotes skulle kunna vara att Dagens Nyheters blickande 15 år tillbaka i tiden är ett perspektiv som inte kommer att te sig helt självklart för många väljare även om det i sak är helt korrekt.

En annan hypotes kunde vara att GAL-TAN blir mindre relevant för väljarna i nästa rejäla ekonomiska kris / lågkonjunktur.

Den väntar nog bakom hörnet.
