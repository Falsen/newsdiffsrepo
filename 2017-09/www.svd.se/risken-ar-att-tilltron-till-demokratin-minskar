”Risken är att tilltron till demokratin minskar”



I en replik (5/9) på min text skriver kommunalrådet Kikki Liljeblad (S) att jag har fel, att ingen mobbning eller utfrysning av SD sker i de politiska församlingarna. Om så är fallet i Norrköping är det positivt. Men svensk politik handlar om mer än bara Norrköping.

Inne i värmen känns inte kylan utanför. Det kan vara svårt att ta till sig av andras upplevelse av samhällsklimatet. Vi menar att det är viktigt att försöka göra det.

Stigmatiseringen av SD och åsikter som på något sätt associeras till dem som partiet har, kommer till uttryck i hela samhället. I dag vågar inte människor tala öppet och engagera sig för det som de tror på när risken finns att de kan förlora både vänner eller få problem på sitt jobb som följd. Det är orimliga sociala kostnader för enskilda individer i ett land som påstår sig vara fritt och demokratiskt.

Medborgerlig samling anser att man måste kunna debattera politiska ståndpunkter utan att brännmärka personen bakom ståndpunkten. Ansvarsfullt politiskt ledarskap handlar om att få med dem som tycker annorlunda och bemöta dem respektfullt och sakligt. På så sätt kan majoritetsbeslut förhandlas fram i sedvanlig demokratisk ordning och landet kan styras därefter.

Nödvändiga politiska förslag som krävs för att hantera problem som finns måste kunna drivas igenom trots att det ”kan gynna SD”. Folkviljan måste komma till uttryck. Men så länge Sveriges nuvarande politiska ledning inte beter sig vuxet utan fokuserar på irrelevanta saker, fortsätter denna sandlåda. Resultatet blir ett stort stöd för SD, trots att det är det man påstår sig vilja motverka.

Ju längre ifrån kärnuppdraget politiken kommer, desto mer minskar tilltron för politiker men även för demokratin. Det är en risk som kan leda till betydligt värre problem än de som finns i dag.

Josefin Utas

Medborgerlig samling
