En anhållen för Torslandabomben

TT

En man i 25-årsåldern har anhållits, misstänkt för att ha varit inblandad i sprängdådet som dödade fyra personer i Torslanda i Göteborg 2015, rapporterar Göteborgs-Posten.

– Vi grep honom under tisdagen. Han är skäligen misstänkt för mord. Vi säger inte att den här mannen tryckt på knappen och utlöst bomben. Däremot påstår vi att han är en del i gruppen som ligger bakom dådet, säger kammaråklagare Stina Lundqvist till tidningen.

Det var i juni 2015 som en bil exploderade i en rondell i Torslanda. Fyra personer, bland annat en fyraårig flicka och hennes pappa, dödades. Teorin bakom dådet är att det har med en pågående gängkonflikt att göra.

– Vi tror att sex, sju, åtta eller kanske ännu fler haft roller i det här mordet. Det är många som utgjort olika länkar i kedjan, säger Stina Lundqvist.
