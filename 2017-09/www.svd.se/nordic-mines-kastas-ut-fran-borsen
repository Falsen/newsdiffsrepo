Nordic Mines kastas ut från börsen

Direkt

Disciplinnämnden konstaterar att Nordic Mines ledning och styrelse inte uppfyller gällande noteringskrav i flera punkter i Nasdaq Stockholms regelverk för emittenter. Enligt disciplinnämndens mening saknas då förutsättningar för att bolagets aktier ska vara upptagna till handel på börsen.

Nordic Mines aktie har varit handelstoppad sedan den 7 juli efter att bolaget hade publicerat insiderinformation kring styrelse- och ledningsförändringar samt stämmokommuniké på sin hemsida utan att dessförinnan offentliggöra informationen på ett korrekt sätt. Samma dag, den 7 juli, uppdaterade Nasdaq Stockholm skälen för den observationsnotering av Nordic Mines aktie som gällt sedan tidigare, då bolaget sedan en längre tid inte uppfyllde grundläggande noteringskrav gällande ledning, kapacitet för informationsgivning och styrelsens sammansättning.

Därefter har Nasdaq Stockholm vid upprepade tillfällen efterfrågat en grundlig redogörelse för vilka åtgärder Nordic Mines avsett att vidta för att åter uppfylla noteringskraven, skriver Nasdaq Stockholm. Bolaget har inte inom föreskriven tid åtgärdat aktuella brister och presenterar inte heller en konkret åtgärdsplan. Enligt Nasdaq Stockholm är Nordic Mines agerande och bristande respekt för regeltillämpning så allvarlig att allmänhetens förtroende för börsen och värdepappersmarknaden riskerar att skada, heter det i börsens pressmeddelande.

Nordic Mines har drygt 13 800 ägare, enligt ägardatabasen Holdings.
