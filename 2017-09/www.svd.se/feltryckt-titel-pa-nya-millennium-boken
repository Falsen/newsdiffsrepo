Feltryckt titel på nya "Millennium"-boken

TT

Förlaget Norstedts har skickat ut över 100 000 feltryckta exemplar av David Lagercrantz nya bok "Mannen som sökte sin skugga", den femte delen i "Millennium"-serien.

På bokryggarna står titeln på Lagercrantz förra "Millennium"-bok, "Det som inte dödar oss", tryckt. Den korrekta titeln står däremot på omslaget.

– Ska man ha ett korrfel någonstans på boken är det här kanske det bästa stället. Helst ska det inte vara några fel, men det är en enorm upplaga som har gått ut. Vi kommer inte att dra tillbaka den, om inte annat så av rena miljöskäl, säger Norstedts förlagschef Eva Gedin till Expressen.

Enligt Gedin har Lagercrantz tagit det hela med ro.
