Vårdcentral missade stor sticka

TT

En patient i Säffle sökte vård på en vårdcentral för en sticka i handen, men personalen hittade inget konstigt.

Handen syddes därför ihop. Patienten avbokade senare ett återbesök, men tvingades uppsöka akuten. Där hittades en 4,5 centimeter lång trästicka i handen som måste opereras ut, rapporterar NWT.

Vårdcentralen har nu anmält händelsen enligt lex Maria till Inspektionen för vård och omsorg (Ivo). Den skriver att det "saknas tydliga rutiner för hur en patient som är inplanerad för uppföljning ska hanteras om den avbokar ett besök. Vi ser ett behov av att skapa rutiner för detta.”
