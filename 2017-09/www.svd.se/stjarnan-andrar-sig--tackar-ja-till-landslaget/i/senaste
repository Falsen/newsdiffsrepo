Stjärnan ändrar sig – tackar ja till landslaget

TT

Skellefteåstjärnan Joakim Lindström nobbade spel i Tre Kronor i fjol – men öppnar för comeback under OS-säsongen.

– Spelar jag bara bra i höst och vinter kommer jag att tacka ja till OS, säger Lindström till Aftonbladet.

Den 33-årige forwarden spelade VM både 2014 och 2015, vann poängligan i SHL för andra gången förra säsongen och utsågs också till SHL:s mest värdefulle spelare för andra gången.

Däremot nobbade han landslagsspel. Nu har han dock meddelat förbundskapten Rikard Grönborg att han är tillgänglig igen.

– Jag har pratat med familjen och det funkar bättre att vara borta en längre tid nu, säger Lindström, som gjort 42 landskamper, till tidningen.
