Borgarrådet om Can: Har medelålderskris



Jag föddes samma år som Mustafa Can. Medan han föddes i en by i turkiska Kurdistan, föddes jag i en Stockholmsförort.

Det var en annan tid, på sätt och vis ett Hagsätra som inte finns längre. Det är en tid det romantiseras över. ”Bankdirektörens dotter och byggarbetarens son gick i samma klass på den tiden” får det ofta heta. Så var det inte. Bankdirektörens dotter satte mig veterligen aldrig sin fot i Hagsätraskolan.

Mycket har dock förändrats sedan dess. Och jag delar i mångt och mycket Mustafa Cans analys i SvD över vilka problem Stockholm dras med idag. Fast jag har också i stor utsträckning svårt att acceptera de vita fläckarna i hans resonemang. Hans berättelse är inte hela berättelsen om Stockholm, och inte heller den enda.

Can ser de stora klasskillnadernas Stockholm, skillnaderna i såväl levnadsförhållanden som livslängd mellan de rika delarna av staden och de fattiga. Men hans Stockholm är ändå i allt väsentligt begränsat till Södermalm. När han tröttnat på Söder, när han tycker att stadsdelen förvandlats till oigenkännlighet av bostadsrättsomvandlingar och gentrifiering, då är inte alternativet att flytta till Kungsholmen eller Skärholmen, Bandhagen eller Vällingby. Då är alternativet att fly staden helt.

Kanske stör det mig i ärlighetens namn att vi på så sätt är så lika: För mig är att bo i Stockholm synonymt med att bo i Vantör. Jag kan inte se mig själv i en annan del av staden, hellre väljer jag då en annan stad. Men detta är ju en inskränkt bild av staden. Det är mitt hörn av Stockholm, inte hela Stockholm.

Jag delar inte uppfattningen om att det var bättre förr, och motsätter mig romantiseringen av fattigdom och elände. Det krävs mer än bara drömmar – för mig som socialdemokrat handlar det om att ständigt förbättra tillvaron och samhället materiellt, om politik i praktiken. Luftslott och önskedrömmar, utförsäljningar och skattesänkningar, det överlåter jag till andra. Världen förändras inte med en appell och en applåd.

Staden förändras – det ligger i sakens natur; som det var förblir det inte. Inte minst gäller detta Stockholmspolitiken. Can skriver som om Stadshuset alltjämt styrdes av Östermalmsmoderater med utförsäljningar av allt från allmännytta till vårdboenden som främsta ledstjärna. Så är det ju inte. Dagens finansborgarråd finns i Vällingby och staden jobbar inte efter en slogan utan med målsättning att vara ett Stockholm för alla.

En stad dit människor vill flytta. Nya som gamla svenskar, unga som äldre, rika som fattiga. För studier, jobb eller kärleken. Det är därför vi nu bygger för fullt, bostäder, kontor, kollektivtrafik och mer. Det är inte längre den moderatledda alliansens tid, nu har stadshuset en annan majoritet.

Jag ser många av de problem som beskrivs, men jag ser också mycket mer. Kampen är inte död – kroppsarbetarna, de ensamstående mödrarna och flyktingfamiljerna som Can talar om är fortfarande en central del av staden och har en viktig plats, inte minst i politiken. De är vår utgångspunkt. Och precis som de förr så fattiga familjerna på Söder fick det bättre genom folkhemsbygget, så ska även de som har det sämre ställt idag också få det bättre imorgon med vår politik.

Vi befinner oss inte i slutet av historien utan början på framtiden. Jag ser hopp, drömmar och visioner, inte minst i de för Can osynliga förorterna, och en vilja att från alla håll sammanfläta vår segregerade stad.

Can ser tillbaka på sina föreställningar om drömstaden som barn, och känner att han inte hittat den perfekta sammansättningen av dofter och smuts i Stockholm. Kanske handlar det mer om en medelålderskris än om Stockholms fördärv. Jag tror att Mustafa Cans ångest inför staden kanske i lika hög grad är en mänsklig ångest inför förändringen som sådan: Vi åldras och förändras och ingenting omkring oss är vad det en gång var. Människorna, gatorna och staden är nya för oss.

Can menar att stockholmare är ängsliga, och kanske ligger det något i det, att en stor del av oss bär klassresenärens institutionella osäkerhet med oss vart vi än går. Men att hitta hem handlar ofta om en inre resa, och då hjälper det nog inte att leta i Skövde.

Men kanske kan vi alla finna tröst i Per Anders Fogelström, som i dagarna skulle fyllt 100 år:

"Staden växer och växlar ständigt, så mycket blir nytt, så mycket försvinner. Innan vi ännu märkt det går vi i en annan stad, har vi hunnit förvandlats till främlingar. Så trolös är staden. Och ändå överger vi den inte, ändå älskar vi den så som bara den som bedragits kan älska”.

Roger Mogert, kultur- och stadsbyggnadsborgarråd i Stockholm (S)
