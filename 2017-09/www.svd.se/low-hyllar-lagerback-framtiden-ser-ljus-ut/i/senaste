Löw hyllar Lagerbäck: "Framtiden ser ljus ut"

TT

Efter EM-succén med Island förra året tog Lars Lagerbäck, 69, i februari över som Norges förbundskapten efter sparkade Per Mathias Høgmo.

I fredags kom Norges första seger under Lagerbäck via 2–0 i VM-kvalmatchen hemma mot Azerbajdzjan.

Inför måndagens bortamatch i Stuttgart hyllas svensken av Tysklands långvarige och VM-guldvinnande förbundskapten Joachim Löw.

– Norge har underpresterat i det här kvalet. Jag tror att framgångarna kommer tillbaka under deras nye tränare Lars Lagerbäck, säger 57-årige Löw.

Lagerbäck tog Sverige till fem raka mästerskap åren 2000–2008. Vid fjolårets EM i Frankrike slog Lagerbäcks Island ut England i åttondelsfinal.

– Han är väldigt erfaren och en tränare som vet hur man sätter prägel på sitt lag. Norge har många erfarna spelare. Det här kvalet är kört för dem, men framtiden ser ljus ut, säger Joachim Löw.
