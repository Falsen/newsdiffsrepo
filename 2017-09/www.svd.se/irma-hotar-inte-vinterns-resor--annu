Irma hotar inte vinterns resor – ännu

TT

I princip inga oroliga resenärer har hört av sig och inga avbokningar av vinterresor till Karibien har gjorts – åtminstone inte ännu, visar en rundringning som TT gjort.

– Vi har inte fått några reaktioner, säger Magdalena Öhrn som är informationschef på Ving.

– Orkanperioden är ju just nu, jag tror folk är medvetna om det och det är också därför vi inte börjar resa till Karibien förrän i oktober.

Nikolai Johnsen, pressansvarig vid researrangören TUI, säger att tolv nordiska turister i nuläget befinner sig i området på kryssning. Åtta av dem är ombord på rederiet Royal Caribbeans fartyg och fyra reser med MSC Cruises.

– När det gäller kryssningar är det ganska enkelt att lägga om kursen. Rederierna har vidtagit åtgärder så att resenärerna inte påverkas av Irma och vi har koll på att de har det bra, säger Johnsen.

Han beskriver ovädret som "fruktansvärt" för de människor som bor och arbetar i regionen. TUI har i nuläget ingen personal i området, men följer – liksom övriga arrangörer – utvecklingen noga, i synnerhet på de öar dit man flyger turister.
