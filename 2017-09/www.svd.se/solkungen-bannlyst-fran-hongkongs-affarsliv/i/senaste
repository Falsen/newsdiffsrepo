”Solkungen” bannlyst från Hongkongs affärsliv

Direkt

Li Hejun är grundare av solpaneltillverkaren Hanergy Thin Film, som rusade på Hongkongbörsen under 2015 och nådde ett börsvärde på cirka 40 miljarder dollar, innan aktien plötsligt en dag rasade med 50 procent för att sedan börsstoppas på obestämd tid.

En utredning inleddes kort därpå av Hongkongbörsens inspektionsenhet SFC, gällande misstänkt marknadsmanipulation.

Nu har en domstol i Hongkong kommit fram till att Li Hejun varit "inkompetent och slarvig" i sitt uppdrag som styrelseordförande i Hanergy Thin Film. Därför diskvalificeras han från att ha någon chefsposition i Hongkong, och förbudet gäller oavsett om det handlar om ett noterat bolag eller inte.

Turbulensen i Hanergy år 2015 satte strålkastarljuset på den många gånger komplicerade relationen mellan Hongkong-noterade företag och deras fastlandskinesiska moderbolag – en modell som möjliggjort för privatägda kinesiska företag att skaffa finansiering från Hongkong utan att behöva följa regionens regler för informationsgivning.
