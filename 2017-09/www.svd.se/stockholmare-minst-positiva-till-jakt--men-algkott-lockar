Svenskar mer positiva till jakt – älgkött lockar

Jan Majlard

På måndagen drar årets älgjakt igång. En stor undersökning för att redogöra för tillgång av viltkött samt klargöra konsumtionen i Sverige genomfördes på försommaren. Under tidsperioden 14 mars–21 juni tillfrågades närmare 18 000 personer från hela landet mellan 16 och 65 år om sitt förhållande till jakt och viltkött.

Bakom undersökningen står forskare från Statsvetenskapliga institutionen, Umeå universitet och institutionen för vilt, fisk och miljö vid Sveriges lantbruksuniversitet.

Hela 93 procent av de svarande från Jämtlands län och 88 procent från Norrbottens län har under de senaste 12 månaderna ätit älgkött vid minst ett tillfälle. Det nationella genomsnittet är 59 procent och för Stockholms län 60 procent.

Var femte tillfrågad anger att de någon gång deltagit i jakt. Lägst erfarenhet av jakt finns i Stockholms län och högst i Norrbottens län. Att växa upp med en far utgör en viktig komponent för att börja jaga.

På nationell nivå anger 13 procent att någon i hushållet jagar.  Dominerande jaktlän är Jämtland och Norrbotten, där 34 respektive 36 procent, och då framförallt boende i inlandskommunerna, uppger att någon i deras hushåll jagar. I Stockholms län är andelen hushåll med jägare endast 5 procent.

Attityden till jakt varierar något mellan länen. Mest positiva är jämtarna (92 procent) och minst positiva är boende i Stockholms län (73 procent) till jakt.

– Attityden till jakt varierar beroende på om jakten bedrivs huvudsakligen för spänning och avkoppling eller om det finns en klar nytta kopplad till jakten. I Norrlands inland är acceptansen även för jakt som rekreation hög, säger Göran Ericsson, professor i viltekologi, och tilläger att det i Norrlands inland finns personer som uppger att de äter vilt kött en gång i veckan.

Cirka 80 000 älgar förväntas fällas under årets jakt. Det ska ge uppskattningsvis 12 000 ton älgkött som är fritt från tillsatser och antibiotika.

Christer Pettersson på Naturvårdsverket har 40 års erfarenhet av jakt och viltvård. Han säger att acceptansen för jakt i Sverige ligger högt jämfört med andra länder i Europa.

– Införandet av jägarexamen (1985) innebar en viktig kompetensutveckling. Även bestämmelsen från 2012 att dela in länen i älgförvaltningsområden (totalt 149 stycken för hela landet) har skapat ett bättre underlag och en bättre samverkan när det gäller foderprognoser, skador på skog och trafiksäkerhet, säger han.

Älgen finns i rikets samtliga 21 län, utom på Gotland. Drygt 82 000 älgar fälldes under 2016. I slutet av 1960 talet sköts inte mer än 30 000 älgar. Fram till slutet av 1970-talet sköts inte mer än 50 000 älgar per jaktsäsong, som löper från den 1 juli till den 30 juni. Men början av 80-talet såg en kraftig ökning av älgbeståndet.

– Som mest sköts 174 000 älgar, säsongen 1982–1983, berättar Christer Pettersson.

Regeringens proposition för jakt och vildvård från 1991 som innebar en ändring i jaktlagen 1992, i form av älgskötselområden, där jägare och markägare själva skulle besluta om avskjutning enligt en älgskötselplan gjorde att beståndet bättre kunde balanseras.

– Utmaningen för Länsstyrelserna i dag är att älgarna omfördelas för att ytterligare minimera skador på skog och i trafik, säger Christer Pettersson.

Haparandaföretaget Polarica är en ledande leverantör av älgkött. Staffan Hassius, försäljningsansvarig, bekräftar att efterfrågan på det magra och proteinrika älgköttet hela tiden ökar:

– Många konsumenter utgår ifrån att det självklart ska finnas i butiken. Betänk då att bara sju procent av alla skjutna älgar hamnar i den kommersiella världen. Resten finns i privata frysboxar, säger han.
