Pionjärens bitcoins har ökat tusenfalt i värde

Erik Jerdén

Ludvig Öberg köpte bitcoins redan 2011. Då låg värdet på runt 30 kronor men de senaste åren har värdet rusat och är nu uppe i över 30 000 kronor.

– Det har varit en ganska bra avkastning får man väl säga, säger Ludvig Öberg, medgrundare av företaget Safello som säljer bitcoins.

Han vill inte uppge hur mycket han tjänat men säger att han inte blivit ekonomiskt oberoende. Däremot känner han till flera andra bitcoin-pionjärer som blivit det.

– Det är nog inte fler än fem. Även om folk hittade den tidigt så var det inte så många som vågade gå in med så mycket . Det var väldigt hög risk vid den tidpunkten, säger han.

Bitcoins ursprung är till viss del höljd i dunkel. Valutan började användas 2009 men ingen vet säkert vem som ligger bakom den.

– Det finns bara ett namn, Satoshi Nakamoto, som inte verkar vara personens riktiga namn.

Bakgrunden till valutan är finanskrisen 2008 då stater gick in och räddade banker med miljardbelopp.

– Den startades som ett alternativ till bankerna. Man gillade inte att staten hade räddat bankerna och att bankerna kom undan med ett nästan bedrägligt beteende.

Ludvig Öberg säger att tanken var att starta ett system utan statlig inblandning som var helt öppet och transparant.

– Många som började med bitcoins hade en liberal ådra.

Enligt Öberg har valutan blivit mindre politisk i takt med att den har växt men att det fortfarande finns en grundtanke om att den ska vara oberoende och fri från statlig kontroll.

Bitcoin fungerar på många sätt som en konventionell valuta. Den har till exempel en rörlig växelkurs och bitcoins kan växlas mot kronor eller andra valutor. Den grundläggande skillnaden är att den inte är knuten till en riksbank som trycker kontanter och garanterar värdet.

Nya bitcoins skapas genom datorer som är programmerade att utvinna digitala mynt genom att använda datorkraft. Det kallas att ”mina”, efter engelskans ord för gruvbrytning.

Mängden nya bitcoins som kommer ut är programmerad att minska med tiden och kommer stanna på 21 miljoner, vilket väntas ske 2140. Nu för tiden krävs det mycket stor datorkapacitet för att få lönsamhet i ”mining”.

– Det är specialbyggda datorer, stora datacenter. Det är hundratals miljoner kronor i investeringar som skulle behövas för att få igång något sådant, säger Ludvig Öberg.

Men bitcoins är inte den enda kryptovalutan. Ludvig Öberg säger att vem som helst med rätt kunskaper kan kopiera den öppna källkoden och starta en egen valuta.

– Jag skulle säga att det finns nånstans mellan 500 och 1 000 kryptovalutor som just nu har ett pris och nån sorts marknad.

Det finns också valutor där det fortfarande går att ”mina” med en kraftfull persondator.

– Man kan tjäna pengar på det men det är oftast så att man tjänar pengar på när kryptovalutorna går upp snarare än på själva miningen, säger Öberg.

Ludvig Öberg säger att bitcoins i dagsläget främst används till att skicka pengar över landsgränser eller som spekulationsobjekt. Det går också att handla med valutan i vissa svenska butiker.

– Just nu är det några få som accepterar, det är Webbhallen, någon restaurang och något café.

Claire Ingram Bogusz, som forskar om bitcoins, säger att det inte finns något behov av valutan för handel inom Sverige eftersom vi har en välutvecklad finansiell infrastruktur. Däremot kan den används för handel utomlands eller överföringar av pengar till andra länder. Valutan är till exempel viktig för personer från länder som Somalia eller Kenya som vill skicka pengar till hemlandet.

– Det finns olika lösningar från entreprenörer i de här länderna för att göra det, säger Claire Ingram Bogusz, doktorand vid Handelshögskolan.
