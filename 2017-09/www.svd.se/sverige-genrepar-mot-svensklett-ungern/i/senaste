Sverige genrepar mot svensklett Ungern

TT

Sverige genrepar mot Ungern inför handbolls-EM i Kroatien i januari.

Matcherna spelas i Jönköping den 6 januari och i Göteborg den 8 januari.

"Det är en enorm trygghet för oss att kunna ladda på hemmaplan och dessutom ställas mot ett högklassigt motstånd. Vi har goda minnen från i vintras då vi spelade inför en fullsatt Kinnarps Arena inför VM och i Partille Arena har vi inte heller förlorat", säger förbundskaptenen Kristján Andrésson i ett pressmeddelande.

Ungern, som också ska spela i EM, leds av svenskar. Ljubomir Vranjes är förbundskapten och Björn Sätherström hans assisterande tränare.

"Personligen är det förstås härligt att vara i Sverige, men det som är viktigast är att vi får bästa möjliga förutsättningar i våra förberedelser inför EM. Det får vi, både vad gäller träningar och matcher. Sverige visade i VM i vintras att de är tillbaka i världstoppen och det blir en härlig utmaning för oss att möta dem", säger Vranjes.

Sverige inleder EM med match mot Island den 12 januari i Split.
