Spicer gästar Kimmel

TT

Vita husets forne presschef Sean Spicer ska gästa programledaren Jimmy Kimmels talkshow "Jimmy Kimmel live" nästa vecka, skriver Variety.

Det blir Spicers första intervju sedan han lämnade Trumpadministrationen i juli. Men innan dess förekom han flitigt i diverse medier och var även ett återkommande föremål för skämt i sketchprogrammet "Saturday night live" – en gestaltning av honom som han kallade "elak".

– Jag är en spelevink och gillar ett bra skämt. Jag tycker att det fanns delar av det som var roligt, men mycket var också över gränsen. Det var inte roligt, det var dumt, eller fånigt och elakt, sade han tidigare i år i Sean Hannitys program på tv-kanalen Fox News.

"Jimmy Kimmel live"-avsnittet med Spicer sänds den 13 september i USA.
