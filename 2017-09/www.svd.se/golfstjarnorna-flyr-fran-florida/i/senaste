Golfstjärnorna flyr från Florida

TT

De svenska golfstjärnorna flyr från sina hem i Florida på grund av den annalkande stormen Irma. Henrik Stenson tog med sig familjen från Orlando tidigare än planerat till nästa veckas tävlingsplats Chicago.

– De blev i dag evakuerade tidigare än planerat. Han tog med sig familjen innan de stänger alla flygplatser, säger Stensons assistent Sarah Skönby till SVT Sport.

– De slog upp masonit för fönstren och skyddade det som gick att skydda. De plockade undan utemöbler och andra grejer som behövde surras fast eller tas in.

Jonas Blixt och hans syster hoppas komma iväg från Jacksonville på lördagen.

– Det kommer att smälla på bra här men så länge jag överlever går allt att bygga upp igen. Jag hoppas det finns något kvar av mitt hus när jag kommer tillbaka, säger han till Nya Wermlandstidningen.
