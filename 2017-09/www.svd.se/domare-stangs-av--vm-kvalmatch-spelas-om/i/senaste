Domare stängs av – VM-kvalmatch spelas om

TT

Internationella fotbollsförbundet Fifa har beordrat omspel av VM-kvalmatchen mellan Sydafrika och Senegal (2–1), som avgjordes den 12 november förra året.

Fifa stängde i mars av domaren i matchen, Joseph Lamptey, på livstid för att ha påverkat resultatet – ett straff som Idrottens skiljedomstol Cas nyligen bekräftade.

Enligt Afrikanska fotbollsförbundet Caf gjorde sig Lamptey skyldig till en undermålig insats och dömde felaktigt straff för Sydafrika för hands.

Matchen ska spelas om under landslagsfönstret i november. I och med att resultatet annullerats är Sydafrika sist i gruppen på en poäng efter tre matcher. Senegal har fem poäng och skuggar Burkina Faso och Kap Verde, som båda står på sex poäng efter fyra matcher. Gruppsegraren går till VM i Ryssland nästa år.

Lamptey har tidigare varit avstängd av Caf i sex månader för att felaktigt ha godkänt ett mål i en afrikansk Champions League-semifinal 2010.
