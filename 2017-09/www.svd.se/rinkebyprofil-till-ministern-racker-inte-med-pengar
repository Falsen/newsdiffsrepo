Rinkebyprofil till ministern: ”Räcker inte med pengar”

Negra Efendić

Regeringen och Vänsterpartiet har i budgetförhandlingarna kommit överens om en tioårig mångmiljardsatsning på socioekonomiskt utsatta områden.

Från och med nästa år ska bruksorter, glesbygdskommuner och förorter kunna få ta del av pengarna som ska fördelas till kommunerna. Totalt handlar det om 22 miljarder kronor till och med 2027. Nästa år öronmärks 500 miljoner till satsningen, året därpå 1,5 miljarder och därefter 2,5 miljarder per år.

– Man får se regeringens politik som ett pussel, vi har genomfört ett stort antal åtgärder. Vi har gjort satsningar på rättsväsendet och straffskärpningar. Polissatsningen är ett sätt att bekämpa brottslighet som vi har sett alltför mycket av, inte minst i våra förorter, säger samordnings- och energiminister Ibrahim Baylan (S).

Förutom dessa satsningar menar Baylan att det behövs riktade insatser till de områden och orter med behov, som enligt honom, inte möts upp.

– Det har varit angeläget för oss att se till att detta är kontinuerligt, att det inte är en upprepning av tidigare regeringars projektpolitik. Jag tror att det är nödvändigt för att kunna vända den här utvecklingen, säger han.

Det är fortfarande oklart exakt vad pengarna ska gå till. Enligt Ibrahim Baylan ska man utgår från ”lokala behov” vid fördelningen. Han säger att ett samarbete med kommunerna ska inledas så fort budgeten klubbats igenom.

– Jag tror att det lokala behovet måste vara utgångspunkten. I en del kommuner kan det handla om förstärkning av förskolor och skolor. I andra kommuner kan det vara upprustning av bostadsområden. Jag är väldigt angelägen om att detta är på riktigt, att vi steg för steg vänder utvecklingen, säger Ibrahim Baylan.

Hagi Farah, som bor i Rinkeby och som i många år, på olika sätt, varit engagerad i området säger att pengarna inte kommer att lösa förortens problem så länge man inte involverar de boende.

– Problemet är att kommunen och staten bestämmer över oss utan att vi, föräldrar och civilsamhället är med. De gör olika projekt och anställer massa människor som säger vad som är bra för oss. Jag vet vad som är bäst för mig, säger Hagi Farah.

Enligt honom är dialogen med invånare nyckeln till att lyckas vända den negativa utvecklingen i de socioekonomiskt utsatta områdena. Hagi Farah lyfter fram att otaliga projekt hittills misslyckats och miljoner kastats i sjön.

– Sverige går bra nu. Stockholms stad går bra. Men vi måste bryta segregationen. Vi måste reparera barnen som nu är trasiga så de inte hamnar i kriminaliteten så att vi måste försörja dem hela livet. Här finns grund och engagemang. De boende kan sina områden, låt dem vara med och påverka.
