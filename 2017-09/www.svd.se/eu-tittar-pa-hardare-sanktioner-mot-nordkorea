EU tittar på hårdare sanktioner mot Nordkorea

TT

Efter Nordkoreas senaste kärnvapentest höjs nu röster för ytterligare sanktioner mot landet. Den senaste i raden kommer från EU:s utrikeschef. Inför det informella utrikesministermötet i Tallinn sade Mogherini att hon skulle lägga fram förslag kring utökade EU-autonoma sanktioner för ministrarna att arbeta med.

– I dag står vi inför en ny nivå av hot som är ett tydligt hot mot den globala freden, förkunnade hon.

Sveriges utrikesminister Margot Wallström kommenterade uppgifterna innan hon skulle gå in till dagens första möte:

– Vi är inte alls främmande att stärka dem eftersom vi fördömer de kärnvapenprov och upprepade missiltest som har genomförts. Det är högst upp på dagordningen hos alla länder eftersom det är en oroande utveckling och helt oacceptabelt att Nordkorea fortsätter. Att retoriken är så fientlig hjälper heller inte.

EU har redan en rad form av embargon riktade mot Nordkorea. Enligt källor till AFP skulle det nu handla om restriktioner gällande bland annat fiskenäringen liksom ett möjligt oljeembargo.

Just restriktioner när det gäller oljeexport till Nordkorea framfördes även i går i ett amerikanskt resolutionsutkast för FN:s säkerhetsråd.

– Skulle oljesanktionerna göras effektivare så skulle det bita ordentligt men vi behöver framför allt fokusera hur vi åstadkommer en politisk dialog med Nordkorea. Det är viktigt att det finns ett politiskt spår för det militära spåret skulle leda till katastrof, säger Wallström.

Hon påpekar nu att existerande sanktioner inte genomförts på korrekt vis, något som ska tas upp i ett möte i Bryssel i slutet av september med FN:s sanktionskommitté.

En omröstning i säkerhetsrådet har föreslagits att ske nästa måndag men frågan är dock hur Ryssland och eller Kina – Nordkoreas främsta handelspartner – väljer att agera? Ett veto från endera skulle fälla FN-resolutionen.

– Det gäller att utforma något som kan bli en gemensam hållning i säkerhetsrådet. Då har det större chans, säger Wallström.

TT: Hur är balansgången, sanktioner kontra att det drabbar den civila befolkningen?

– Den tidigare erfarenheten är att när man haft livsmedelsembargon så har inte precis ledarna gått ned i vikt utan det har drabbat folket. Vi har upplevt svältsituationer och det måste man ha med sig när man utformar sanktionerna.
