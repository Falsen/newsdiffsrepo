Ideella organisationer välkomnar undantag

Mikael Törnwall

Den idéburna sektorns organisation Famna var tidigt ute och kritiserade Ilmar Reepalus välfärdsutredning för att den inte gjorde skillnad på vinstdrivande aktiebolag och ideella organisationer.

Famnas generalsekreterare Ulrika Stuart Hamilton välkomnar att regeringspartierna nu tillsammans med V lovat ett undantag för idéburna aktörer.

– Eftersom de inte har externa ägare som tar ut vinst, utan per definition alltid återinvesterar överskott i verksamheten, var det märkligt att välfärdsutredningen överhuvudtaget lade fram ett förslag där vinsten skulle regleras också hos icke vinstdrivande ideella organisationer, säger hon.

Men även om hon är nöjd med att regeringen valt en annan linje så varnar hon  för att ett sådant lagförslag kräver en del eftertanke.

– Djävulen bor i detaljerna. Det finns delar av det här förslaget som fortfarande oroar oss, säger hon.

Ett exempel är krav som finns i välfärdsutredningen som skulle betyda att en stor ideell aktör måste skapa en separat juridisk enhet för varje separat verksamhet.  Sveriges största idéburna välfärdsföretag Ersta diakoni skulle behöva gå från att vara organiserat som ett enda aktiebolag till att skapa en koncern med 15–20 separata bolag.

– Det skulle skapa en enorm administrativ börda  för oss, med en mycket mer komplex redovisning, säger Ersta diakonis direktor Stefan Nilsson.

Han menar att det i en stor organisation måste få förekomma överskott i  enskilda verksamheter och att pengarna enkelt kan flyttas mellan olika enheter.

– Vår verksamhet har alltid baserats på gungor och karuseller. Vi har också en blandning av rent kommersiella verksamheter som hotell och konferens och upphandlade verksamheter som äldreboenden. Vi måste på ett enkelt sätt kunna täcka en eventuell förlust i äldreboendet med vinster från annan verksamhet, säger han.

Regeringen ska nu ta fram egna förslag kring den idéburna sektorn. Ulrika Stuart Hamilton på Famna hoppas att regeringen passar på att ta föreslå andra åtgärder som kan gynna de icke vinstdrivande aktörerna.

– Vi ser gärna att det blir möjligt för kommuner och landsting att ha som kriterium i en upphandling att leverantören inte ska vara vinstsyftande, säger hon.

Även om Famna välkomnar regeringens förslag är organisationen fortfarande tveksam till idén om ett vinsttak för privata aktörer.

– I dag utförs 83 procent av alla välfärdstjänster av stat, kommuner och landsting. 14 procent är privata företag och 3 procent icke vinstdrivande aktörer. Jag kan inte se att det vore en fördel om de privata företaget slås ut och vi får 97 procent offentlig sektor. Vården och omsorgen behöver den dynamik och innovation som skapas av att det finns många olika aktörer. Idéburen sektor har inte kapacitet att ta över de kommersiella aktörernas roll, säger Martin Ärnlöv, ordförande för Famna och direktor för Bräcke diakoni.
