Flyg till Florida ställs in inför orkanen

TT

Norwegian ställer in flygningarna till och från Fort Lauderdale och Orlando under helgen, skriver bolaget på sin hemsida.

"Alla får boka om eller boka av utan kostnad och vi gör allt vi kan för att hjälpa alla resenärer på bästa möjliga sätt", skriver kommunikationschef Charlotte Holmbergh Jacobsson till TT.

SAS har inga flygningar från Sverige, men ställer in resor mellan Miami och Köpenhamn under helgen.

"Vi följer utvecklingen och de amerikanska myndigheternas bedömning kontinuerligt. Vi har informerat passagerare om att flygningen har blivit inställd och de bör kontakta oss eller sina resebolag för att omboka", säger presschef Fredrik Henriksson i ett mejl.

Amerikanska bolag har ställt in tusentals flygningar till och från Florida i helgen, men kämpar mot klockan för att få ut så många resenärer som möjligt innan orkanen drar in. Mer än en halv miljon människor har beordrats att lämna sina hem, vilket lett till rusning efter det fåtal biljetter som finns, rapporterar nyhetsbyrån Reuters.
