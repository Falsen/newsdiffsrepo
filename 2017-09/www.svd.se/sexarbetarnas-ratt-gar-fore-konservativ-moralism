”Sexarbetarnas rätt går före konservativ moralism”



KDU pratar om konservativ moralism och vi kan inget annat  än att hålla med om att situationen i dag är ovärdig och rent av förnedrande för sexarbetare. Men i stället för att tvinga dem att gömma sig och leva under vidriga förhållanden, måste samhället ta ett större ansvar. En förutsättning för detta är att sexköpslagen skrotas.

Christian Carlsson skriver (5/9) att försäljningen på gatan har  minskat sedan kriminaliseringen 1999 men det han inte nämner är att försäljningen i stället har ökat på internet. De sexarbetare som har yttrat sig säger väldigt sällan att skärpt lagstiftning är rätt väg att gå. De vill i stället ha rättigheter och en tryggare  arbetsmiljö. Och det är inte nog med att sexarbetare har dåliga arbetsförhållanden, de får i och med detta ingen A-kassa om de vill lämna branschen och många kommer med stor sannolikhet få en extremt låg pension.

Enligt sexköpslagen är det även olagligt att tillhandahålla lokaler för sexförsäljning.

I stället för att bedriva verksamheten i en trygg miljö, där hjälp finns och risker minimeras, tvingas sexarbetarna hem till eventuellt okända köpare alternativt att bjuda in till sitt eget hem.

De som är emot sexköp lyfter ofta att de är emot trafficking. Vi är givetvis emot alla former av trafficking. Vad en legalisering skulle kunna lösa är den svarta marknaden där det ofta är okänt vad som pågår bakom stängda dörrar. Människohandel kommer vi aldrig att acceptera. Cuf vill också se en samtyckeslag för att säkra att alla samlag sker med samtycke och de som inte gör det räknas som våldtäkt.

Nya Zeeland har legaliserat köp av sexuella tjänster och  efter detta ökade benägenheten för sexarbetare att anmäla våld och missförhållanden. Dessutom har rapporter kunnat slå fast att branschen inte expanderat sedan legaliseringen. Nya Zeeland har också gjort det olagligt att exempelvis ta av kondomen under pågående  samlag med en sexarbetare. Lagen ställer sig på deras sida. Människorättsorganisationen Amnesty gick 2015 ut med rekommendationen att avkriminalisera både försäljning och köp av sex, eftersom även se anser att det är bättre att verksamheten bedrivs i trygga  miljöer än ute på gatan. Det är dags att börja lyssna på dem som faktiskt berörs.

Det är dags att vända debatten. Det är inte sexarbetare vi ska jobba emot, det är fattigdom. Vi måste låta sexarbetarnas rättigheter gå före konservativ moralism.

Sol Höglund

feministisk debattör och fd turné- och festivalledare för Cuf

Leo Gerdén

ordförande Cuf Stockholms innerstad
