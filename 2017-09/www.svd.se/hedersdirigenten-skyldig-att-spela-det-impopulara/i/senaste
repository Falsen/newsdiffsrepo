Dirigenten: Skyldighet att spela det impopulära

Bo Löfvendahl

Genom en jubileumsturné med närmare 100 konserter över hela världen firar dirigenten Herbert Blomstedt sin 90-årsdag. Ingen svensk är så beundrad inom musikens värld. I dag är han hedersdirigent för sju orkestrar. En av dem är Sveriges Radios symfoniorkester, som han var chef för 1977–1982.

Men när han talar om orkestern säger han fortfarande ”vi”. Inför fredagens konsert repeterar han med Radiosymfonikerna i Berwaldhallen, den byggnad han själv invigde 1979. Musikerna i shorts och jeans är totalt fokuserade på Blomstedts svepande händer och distinkta blickar. Med jämna mellanrum sjunger han långa fraser och förklarar musiken med sin milda röst, på omväxlande svenska och engelska. Herbert Blomstedt har hela partituret i huvudet, det märks tydligt.

Har det alltid varit så? frågar jag i hans loge efter repetitionen.

– Ja det har det faktiskt. När jag i min ungdom gick på dirigentseminarier med Igor Markevitch i Salzburg var partitur helt förbjudna på repetitionerna. Så det blev en hel del nattvak. Det var mycket pedagogiskt för det tvingade oss till seriöst partiturstudium.

– Som dirigent ska du ägna dig åt orkestern och inte noterna. Du ska leda människor in i en värld som är din. Rytmen kan de hålla själva, vad de vill veta är hur vi ska forma den här musiken.

Första chefsuppdraget för Herbert Blomstedt var i Norrköping 1954. Då hade han just debuterat i Konserthuset. Avgörande för att han kunde ta jobbet var att musikerna gick med på att flytta repetitionerna från lördagar till söndagar; Blomstedts familj hör till sjundedagsadventisterna, där pappan var pastor, och helgar lördagen som vilodag.

– De var ett väldigt stöd. Tänk att de offrade sin lediga dag för mig! Det stärkte min självkänsla, och det kanske jag behövde lite grann.

Hu ser du på förhållandet mellan religion och musik?

– Det finns mycket som är gemensamt. Partituret har samma funktion som Bibeln. Man kan diskutera hur den ska tolkas, men man kan inte ändra urkunden. Men likheterna är större än så: musik är en andlig sysselsättning. Gemensamt för musiker och religiösa människor är att de söker någonting. Om en konstnär inte kan visa att han är en sökare kan han aldrig övertyga, säger Leo Tolstoj. Vi spelar inte för att visa hur skickliga vi är, musiken har ett budskap. Vi kanske aldrig kan finna det, men vi kan komma lite närmare varje dag.

Att befinna sig i ständig utveckling, det är Herbert Blomstedts credo:

– Den stora utdelningen för mig, det var när jag kom till Dresden. Jag hade varit chef för bra orkestrar i Skandinavien men aldrig för en verklig topporkester. Det var fantastisk att de ville ha mig men samtidigt var jag lite rädd. Jag hade inte dirigerat opera en enda gång och nu skulle jag vara chef för en operaorkester som också spelar konserter. Men det blev en väldigt lycklig tid under de 15 år var jag där.

Tonsättare som Bruckner, Beethoven, Mendelssohn och Strauss är väl representerade i Blomstedts stora jubileumsturné.

Men om du bara fick dirigera en enda tonsättare, vilken skulle du ta med dig till en öde ö?

Blomstedt är tyst ett slag.

– Det kanske skulle bli Schubert. Om det bara är för min egen del. Det finns knappast någon musik som berör mig så mycket. Framför allt hans sena symfonier och hans sista kammarmusik. Men om det är en ö där det finns en massa människor som jag ska spela för, då kanske det skulle bli Beethoven eller Bruckner eller Brahms eller något sånt? Kanske till och med Mahler. Om de inte förstod sig på Mahler då skulle jag vilja visa dem hur fint det är.

Du skulle känna chefsansvar även där?

– Jag har alltid känt det som en skyldighet att spela det som inte är så populärt. Det är kanske en missionärsanda som jag har ärvt efter min pappa? Det andra inte har fått upp ögonen för – det vill jag gärna dra en lans för. När alla vill spela Allan Pettersson, då spelar jag Ingvar Lidholm. När alla spelar Mahler – då spelar jag Bruckner i stället.
