Juicepriset stiger i väntan på orkanen

TT

Priserna på apelsinjuice på råvaruhandeln i New York har stigit i väntan på orkanen Irma.

Irma som har uppgraderats till den högsta nivån på orkanskalan väntas dra in över delstaten Florida, som är den största producenten av apelsinjuice i USA.

Världsmarknadspriserna för frusen juice som ska levereras senare i år har stigit kraftigt. Juicen som ska levereras i november har sedan de första varningarna om Irmas framfart, som kom i onsdags, gått upp 11 procent.

Apelsiner är inte den enda grödan i Florida som hotas av orkanen. Det finns även stora bomullsodlingar som riskerar att förstöras i ovädret.

Även priset på bomull har stigit i New York med 4,2 procent. Priset var redan högt sedan orkanen Harvey översvämmat bomullsplantage i Texas och Mississippi.
