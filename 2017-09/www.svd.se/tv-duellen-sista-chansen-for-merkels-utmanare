Tomas Lundin:
TV-duellen sista chansen för Merkels utmanare

Tomas Lundin

Tyskland sägs slumra i en sovvagn på väg genom valrörelsen som enligt medierna är den sömnigaste på årtionden. Skulden bär Angela Merkel, heter det. Hon undviker sakfrågor, skyr kontroverser och nämner inte ens den socialdemokratiske utmanaren vid namn.

Till och med luttrade valstrateger har börjar tycka riktigt synd om Schulz.

– Hans kampanj är det förtvivlade försöket att spika fast en pudding på väggen, bloggar Michael Spreng, före detta chefredaktör för Bild am Sonntag och kampanjledare för borgerliga CSU i valet 2002.

Puddingen är naturligtvis Merkel. Fast själv har hon en helt annan syn på kampanjen.

– Om en spännande valrörelse betyder att man förolämpar varandra så motsvarar det inte min syn på hur en valkampanj ska föras, förklarade hon när hon i tisdags grillades av den nationella och internationella journalistkåren i Berlin.

Bara en oförbätterlig optimist kan hoppas att söndagskvällens tv-evenemang ska bli ett fyrverkeri av politiska attacker, nya initiativ eller formuleringskonst. Sändningens format har i allt väsentligt bestämts av Merkel. De fyra tv-stationerna hade ursprungligen velat ge mer utrymme för mer spontanitet och fördjupning. Men Merkel hotade med att inte delta.

– Merkels rådgivare satte pistolen mot bröstet på tv-cheferna, kritiserar veckotidningen Stern och förutsäger 90 minuters sövande tv. Begreppet ”duell” är i det sammanhanget fullständigt missvisande.

Till saken hör att det också blir första och sista gången som de två rivalerna möts öga mot öga. Förslaget om att hålla två tv-debatter med en veckas mellanrum avböjdes kategoriskt av Merkel.

Framför allt för Schulz är det mycket som står på spel. Hela 48 procent av Tysklands 61,5 miljoner valberättigade tänker följa tv-debatten, enligt en färsk opinionsmätning av Forsa. Av dessa uppger 22 procent att debatten troligen kommer att påverka hur de röstar i valet den 24 september – med andra ord 6,5 miljoner väljare som ligger i potten.

Men också Merkel måste kämpa om varje röst. I mätningarna ligger hennes borgerliga CDU/CSU 14 procentenheter före socialdemokratiske SPD. Just detta närmast ointagliga försprång är samtidigt det största hotet. Risken är att kärnväljare stannar hemma på valdagen och att CDU/CSU visserligen vinner men tvingas in i en koalition med liberalerna FDP och miljöpartiet Grüne – eller återigen en storkoalition med socialdemokraterna.

Merkel är fortfarande otroligt populär. Men i senaste mätningar har hon halkat ner med två procentenheter och får nu ett stöd på 48 procent. Schulz ligger kvar på bedrövliga 23 procent. Dessutom är hans stöd i det egna lägret betydligt svagare än Merkels. Bara 71 procent av de socialdemokratiska väljarna sympatiserar med Schulz.

Merkel kan däremot luta sig mot kompakta 91 procent. Trots hennes omstridda flyktingpolitik och en känsla i partileden att kristdemokratiska värderingar kastas över bord av en allt för pragmatiskt förbundskansler som släppt fram allt från samkönade äktenskap till minimilöner.

Men så finns det inte heller något alternativ till Merkel.
