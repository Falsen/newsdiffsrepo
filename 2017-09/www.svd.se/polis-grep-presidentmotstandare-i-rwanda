Polis grep presidentmotståndare i Rwanda

TT

Polis i Rwanda har gripit företagaren och kvinnorättskämpen Diane Shima Rwigara, som stoppades från att ställa upp i presidentvalet i augusti. Hon är tillsammans med sin mor och syster misstänkt för förfalskning och skatteflykt, enligt en talesperson för polisen.

Rwigara anklagas bland annat för att ha använt falska dokument när hon samlade underskrifter för att ställa upp som kandidat.

Valmyndigheterna stoppade henne från att ställa upp i valet. Det motiverades med att hon inte fått ihop tillräckligt många signaturer som stödde hennes kandidatur samt att några av namnen som hon skickat in var människor som dött. Diane Shima Rwigara har förnekat de anklagelserna.

Valet vanns av Paul Kagame som nu är inne på sin tredje mandatperiod som president.
