Cheferna om AI: Inte rädda för våra egna jobb

Annakaisa Suni

Jobb försvinner på grund av artificiell intelligens, AI, tror hälften av de intervjuade cheferna i en ny undersökning från konsultföretaget Boston Consulting Group.

47 procent tror att personalstyrkan i deras bolag kommer att minska de kommande fem åren. 3 000 chefer från 112 länder deltog i undersökningen i våras, inklusive chefer på 43 stora svenska bolag.

– Det är sant att jobb försvinner, men det de missar är att nya jobb skapas kring AI. Effekten kanske blir mindre än de förväntar sig, säger Johan Öberg, vd för Boston Consulting Group i Sverige.

Cheferna verkar inte oroliga för egen del. 30 procent säger att de är rädda för att AI tar över några av deras arbetsuppgifter. Samtidigt säger 70 procent att de hoppas att AI börjar sköta delar av deras jobb.

– De kommer att fylla jobbet med mer värdefulla uppgifter än rutinuppgifterna som automatiseras, säger Johan Öberg.

Åtta av tio chefer tror att AI kommer att öka bolagets produktivitet och ungefär lika många tror att arbetarna måste lära sig nya färdigheter.

Det finns stora klyftor mellan bolag och branscher i hur förberedda de är på att ta tillvara möjligheterna med AI. Teknikbolagen och konsumentsektorn påverkas mycket redan i dag och tror på stora effekter om fem år.

Inom offentlig sektor tror mindre än varannan chef att AI kommer att påverka tjänsterna de erbjuder.

Enligt Johan Öberg har konsumentsektorn lätt att se fördelar med AI, som hjälper dem hitta nya sätt att locka kunder. Han berättar om hur cafékedjan Starbucks i USA lyckades öka kaffedrickandet när de skickade ut individuella erbjudanden, baserade på data som kunderna gett tillgång till.

– I Starbucks fall handlade det om att förstå var du rör dig, vilket väder det är och kanske vad som ligger i din kalender just nu och på det sättet vara mer relevant i erbjudandet.
