Almedalen, Arendal, Alpbach: ”same, same but different”?



Under sommaren var jag i Alpbach och Arendal, som ofta beskrivs som Österrikes och Norges motsvarigheter till Almedalen, för att prata om politikens utmaningar i en turbulent värld. Det som slog mig var likheterna i diskussionerna vid dessa tre tillställningar. Sverige, Norge och Österrike är (befolkningsmässigt) små, väl-mående och välutvecklade länder med lyckliga medborgare (i alla fall enligt FN:s ”Happiness Index”).

Man satsar på forskning och innovation. Offentliga forsknings- och utvecklingsinvesteringar har stigit signifikant under de senaste 10–15 åren, både i absoluta tal och som andel av BNP. Alla har också stora offentliga utgifter som andel av BNP.

Några av de ämnen som diskuterades var digitalisering, de stora geopolitiska förändringarna, hur man skall bemöta den ökande faktafientligheten och populismen, samt hur man driver hållbar utveckling. En annan frågeställning var hur mogna välfärdsstater klarar av en strukturomvandling som ställer nya krav på ledarskap och utbildning. Man pratade om ministerier och myndigheter som verkar i stuprör i stället för att samarbeta. Betydande delar av den offentliga sektorn kan beskrivas som ”19th century institutions for 21st century problems” som OECD har uttryckt det. Man pratade om en avsaknad av visioner och mod att ompröva regelverk och testa nya modeller och ansatser.

Det fanns dock en stor skillnad mellan Almedalen och Arendal å ena sidan, och dess österrikiska motsvarighet å den andra. Alpbach heter egentligen Europaforum Alpbach och grundades 1945 som en interdisciplinär plattform för vetenskap, politik, näringsliv och kultur.

Medan inhemsk politik och en hel del navelskåderi dominerar debatten här, finns det i Alpbach en tydlig inriktning mot den europeiska kontexten och mot internationellt samarbete och dialog. Alpbach har också en stiftelse som varje år bjuder in omkring 700 studenter från hela världen för att delta i seminarierna och diskussionerna. Kanske något att fundera över?

SYLVIA SCHWAAG SERGER är direktör på Vinnova och adjungerad professor vid Lunds universitet.

Sylvia.SchwaagSerger@vinnova.se
