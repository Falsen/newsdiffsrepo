Fransk antisemit reser till ”fredsfestival” i Nordkorea

Teresa Küchler

M’Bala M’Bala meddelade nyligen på sin egen Youtube-kanal att han reser till den nordkoreanska huvudstaden den 8 september. Där ska han på inbjudan av landets myndigheter bland annat framträda på ett evenemang som i reseprogrammet kallas för fredsfestival.

Dieudonné, som han kallas kort och gott, tar under tre-dagarsresan i den totalitära staten sällskap med den högerextrema essäisten och Nationella fronten-aktivisten Alain Soral, och tillsammans ska de också, till exempel, besöka en stormarknad och en attraktionspark för barn.

Dieudonné har under flera år bedrivit vad som kan beskrivas som ett korståg mot judar, och mot vad han kallar ”politisk korrekthet” i Frankrike. För tre år sedan ställde han upp i EU-valet med ett parti med namnet ”antisionistiskt lista”, och han har också gjort sig berömd för en särskild gest – ”la quenelle” – som ser ut som ett slags omvänd nazihälsning, med utsträckt arm.

Den ökände komikern, som har belagts med inreseförbud i bland annat Storbritannien, Kanada och Belgien, är intimt lierad med den franska extremhögerns nestor Jean-Marie Le Pen – partiet Nationella frontens grundare är gudfar till komikerns son.

Dieudonné har fällts flera gånger för hatbrott och rasistiska förolämpningar, bland annat efter att han välkomnat den berömde Förintelseförnekaren Robert Faurisson till en av sina stå upp-föreställningar i Paris. Förintelseförnekelse är ett brott i Frankrike.

År 2013 sade han om en känd, fransk journalist av judisk börd att denne ”hörde hemma i gaskammaren”, och fick då böta motsvarande en kvarts miljon kronor. I mars 2015 hyllade Dieudonné på sociala medier de islamistiska terrorister som två månader tidigare mördade fyra kunder, alla judar, i en mataffär i ett judiskt kvarter i centrala Paris.

Efter att han skojat om terrorattacken förra sommaren på strandpromenaden i Nice, i vilket 84 människor dödades, förklarade Nice borgmästare Dieudonné persona non grata i staden.
