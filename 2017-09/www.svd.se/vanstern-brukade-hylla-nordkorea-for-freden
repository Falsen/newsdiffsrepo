Per Gudmundson:
Vänstern brukade hylla Nordkorea för freden

Per Gudmundson

”Vänsterpartiet Kommunisterna och jag personligen gratulerar Dig hjärtligt med anledning av Din 75-årsdag och vill uttrycka vår höga värdering av de stora insatser Du gjort under decennier för Koreas arbetarklass och folk och i den världsomspännande antiimperialistiska kampen.” Så skrev VPK-ledaren Lars Werner i gratulationstelegrammet till Kim II-Sungs födelsedagsfirande 1987.

Vänsterpartiet hade kamratliga och intima förbindelser med hela världens kommunistdiktaturer fram till Sovjets fall ett par år senare. Nordkorea var inget undantag. VPK skickade officiella delegationer och tog emot besök i Sverige flera gånger under 1980-talet.

En detalj i födelsedagshälsningen är extra relevant i dag:

”Vi önskar Dig framgång i arbetet för ett fredligt och kärnvapenfritt Nordöstasien, god hälsa och ett långt liv”, skrev Vänsterpartiledaren.

På söndagmorgonen uppgav Nordkoreansk statstelevision att landet provsprängt en vätebomb med ”total framgång”. Att döma av seismologiska mätningar var detonationen åtminstone fem gånger kraftigare än tidigare sprängningar. Enligt regimen kan den termonukleära bomben användas på en interkontinental ballistisk missil.

Så ser det ut i praktiken, ”arbetet för ett fredligt och kärnvapenfritt Nordöstasien”, som vänsterpartisterna hyllade.

Fredsrörelsens kärnvapenmotstånd har alltid främst riktats mot västvärldens arsenaler. Kommunistregimerna i öst utmålade sig som offer för imperialistisk aggression, och stödde de pacifister i väst som agerade nyttiga idioter.

Dagens vänster är bättre på många sätt. Men synen på nedrustning är fortfarande dimmig.

I somras lades i FN fram en konvention om kärnvapenförbud. Sverige röstade ja, på order av utrikesminister Margot Wallström (S), och den rödgröna regeringen överväger nu att skriva under.

Men skurkstater bryr sig inte om internationella överenskommelser. Konventionen skulle underminera säkerheten, globalt och lokalt.

Det är inte de demokratiska staterna som hotar. Det är när Nordkorea och dess gelikar lägger ner sina vapen som världen blir fredlig.
