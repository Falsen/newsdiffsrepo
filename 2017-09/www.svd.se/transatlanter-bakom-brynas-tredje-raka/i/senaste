Transatlanter bakom Brynäs tredje raka

TT

Brynäs fortsätter att vinna i Champions Hockey League. Borta mot IFK Helsingfors kom den tredje segern på tre försök, 5–2.

Kanadensaren Kevin Clark låg bakom både Jesper Jensens 1–0 och Louie Caporussos 3–0 med läckra framspelningar. När IFK Helsingfors reducerade till 1–3 i slutperioden dröjde det knappt en minut innan matchen var avgjord. Aaron Palushaj satte 4–1.

Både kanadensaren Caporusso och amerikanen Palushaj är nya i Brynäs för säsongen.

– De har visat att de vill vara med. De jobbar väldigt hårt hela tiden, säger tränaren Roger Melin till SVT om importerna.

Brynäs 18-åring Jesper Boqvist lämnade isen i den andra perioden efter en hård tackling från Helsingfors Ville Varakas. Boqvist spelade inte mer i matchen men det ska inte handla om en huvudskada.

Johan Alcén gjorde 2–0 och Linus Ölund 5–2, i öppen bur. I det första mötet mellan lagen vann Brynäs på straffar.
