Transatlanter bakom Brynäs tredje raka

TT

Brynäs fortsätter att vinna i Champions Hockey League. Borta mot IFK Helsingfors kom den tredje segern på tre försök, 5–2.

Kanadensaren Kevin Clark låg bakom både Jesper Jensens 1–0 och Louie Caporussos 3–0 med läckra framspelningar. När IFK Helsingfors reducerade till 1–3 i slutperioden dröjde det knappt en minut innan matchen var avgjord. Aaron Palushaj satte 4–1.

Både kanadensaren Caporusso och amerikanen Palushaj är nya i Brynäs för säsongen.

– De har visat att de vill vara med. De jobbar väldigt hårt hela tiden, säger tränaren Roger Melin till SVT om importerna.

Johan Alcén gjorde 2–0 och Linus Ölund 5–2, i öppen bur.

Segern blev dyrköpt för Brynäs. 18-årige Jesper Boqvist bröt handleden och är gipsad, uppger Aftonbladet.

– Han får undersökas vidare i Sverige och så får vi se om det krävs operation eller om det läker bra, säger Glenn Hellström, massör i Brynäs, till tidningen.
