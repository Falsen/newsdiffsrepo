Jämtlands län sparar miljoner på stafettstopp

TT

Primärvården i Jämtland-Härjedalen sparar miljoner efter att ha bromsat kostnaderna för hyrläkare och hyrsköterskor. I juni i år infördes stopp för hyrsköterskor och lönetak på 1 500 kronor i timmen för hyrläkare, rapporterar SVT Nyheter Jämtland.

– Vi ser att vi har sänkt kostnaderna med sju miljoner i augusti, säger primärvårdschef Anna Granevärn inom Region Jämtland-Härjedalen till kanalen.

Innan stoppet infördes steg kostnaderna för stafettsköterskor konstant, från 21 900 kronor under januari 2016 till toppnoteringen 777 267 kronor i januari 2017.

För att spara ännu mer inför man nu en bemanningspool för sköterskor. Målet i början av året, att minska kostnaderna för stafettpersonal med 49 miljoner, kommer dock inte att nås.
