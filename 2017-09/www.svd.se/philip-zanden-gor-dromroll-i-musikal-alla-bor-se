Spelman på taket
Philip Zandén gör drömroll i musikal alla bör se

Theresa Benér

Traditsye – detta expressivt mättade ord från yiddisch uttalas som en besvärjelse genom hela den känslostarka musikalen ”Spelman på taket”. Tradition säger vi på svenska, och i detta ord ryms de regelsystem som gör oss till dem vi är och ibland får oss att oresonligt avfärda sådant som känns främmande eller förbjudet.

Traditionella strukturer och riter håller samman de judiska byborna i ukrainska Anatevka kring förra sekelskiftet. I den fattige mjölkhandlaren Tevjes familj tar hustru och fem döttrar hand om kök och hem, medan han asar runt en kärra och drömmer om rikedom eller argumenterar med Gud. Philip Zandén har här fått en drömroll, och regissören Orpha Phelan låter uppsättningens tonlägen färgas av hans personliga spel mellan rigid traditionalist och känslosam, inkännande realist.

Joseph Steins drama handlar om hur Tevjes och den judiska gruppens värdesystem sätts på prov när döttrar bryter tabun och vill gifta sig av kärlek. Trion Tuva B Larsen, Kristin Lidström och Kerstin Hilldén förenar fint det traditionellt undergivna med nutida kvinnlig initiativkraft när de som döttrarna hävdar sin rätt att själva välja gemål.

Arbetslös blir förvisso styckets enda yrkeskvinna, Åsa Fångs finurliga äktenskapsmäklerska Jente. Men vad gör det när Stefan Solyom sätter fart på klarinetter, stråkar och slagverk i Jerry Bocks riviga klezmermusik och hela scenen kokar i bröllopsyra med buteljdans och frisläppt pardans – smittande festkoreografi av Lynne Hockney. Traditionerna lever, men i ständig förändring.

Det övergripande temat i ”Spelman på taket” är att judarna står under hot från den diktatur som omger dem. Leslie Travers scenografi rymmer enkla interiörfragment som flyttas runt på ett plankgolv, inramat av ett sönderfallande tsarpalats. Sammanhållningen betyder allt när hemmen mejas ned i återkommande attacker.

Början och slutet skildrar Tevje med hela ensemblen på flykt bort från ännu en pogrom. Här knyter Phelan självklart an till dagens flyktingar, som måste lämna sina hem enbart på grund av att de är de de är. I dag lämnar många judar Malmö medan andra grupper söker trygghet i staden. Jag skulle önska att de alla fick se ”Spelman på taket”, för att reflektera över traditioner, grupptillhörigheter och vikten av att våga ifrågasätta Gud.
