Rospiggarna vände – klara för semifinal

TT

Rospiggarna vände sexpoängsunderläget från det första mötet och slog ut Lejonen i SM-kvartsfinalen i speedway. Hemma i Hallstavik vann de regerande svenska mästarna med 51–39 och säkrade en semifinalplats.

Det var Andreas Jonsson och Jason Doyle som visade vägen för Rospiggarna, genom att båda inleda matchen med tre raka heatsegrar. När Doyle tillsammans med Timo Lahti ordnade en femetta i det näst sista heatet var saken klar. Rospiggarna vann kvartsfinalmötet totalt med 93–87.
