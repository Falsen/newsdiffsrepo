Per Lindvall:
Vattenfalls okända kassako

Per Lindvall

Under 2009 ville Vattenfalls dåvarande och numera famösa vd Lars G Josefsson sälja Vattenfalls svenska elnät. Det hade varit en mycket dålig affär.

För är det något företag som har tjänat pengar åt den sargade energijätten så är det just den svenska distributionsverksamheten. Rörelseresultatet för den svenska elnätsverksamheten har tredubblats från 1,5 miljarder kronor 2009 till 4,8 miljarder kronor för den senaste redovisade rullande tolvmånadersperioden.

Intäkterna för den svenska distributionsverksamhetan har ökat med 44,5 procent sedan 2009. Hela denna intäktsökning på 3,2 miljarder kronor har också runnit rätt ner på resultatraden. Distributionsverksamhetens rörelsemarginalen har ökat från 21 till 46 procent på 8 år.

För Vattenfall har detta varit en välkommen karusell. Det genomsnittliga elpriset har under samma period halverats från runt 50 öre kWh till 25 öre.

En slutsats skulle kunna vara att Vattenfall är mycket duktiga på att distribuera el. Eller? Men vänta, elnätsdistribution är ju definitionsmässigt en monopolverksamhet där intäktsramarna beslutas genom förhandlingar med Energimarknadsinspektionen.

Så slutsatsen är mera att Vattenfall, liksom även de andra stora drakarna Ellevio och Eon Sverige är mycket duktiga förhandlare, medan den statliga motparten Energimarknadsinspektionen är mindre skicklig, i synnerhet att förvalta ett av sina uppdrag, att värna konsumentintresset.

Men värdeutvecklingen för Vattenfalls svenska distributionsverksamhet har under samma period ökat mer än det tredubblade resultatet. För avkastningskraven har under samma period sjunkit drastiskt med de låga räntorna. Med tanke på att elnätsverksamhet har mycket låg rörelserisk, intäkter och kostnader och varierar mycket lite över tid, så är det en verksamhet som tål mycket hög belåning.

Ellevios utköp av Fortums svenska elnät 2015 är belysande. Köparna, kanadensiska Borealis, Folksam samt Första och Tredje AP Fonden betalade tre gånger det bokförda värdet på nättillgångarna och dubbelt så mycket som det skulle kosta att bygga ett helt nytt nät. Här pratar vi alltså om några professionella investerare som kallt räknar med att kunna fortsätta lura upp tillsynsmyndigheten på läktaren under överskådlig tid för att utvinna det som ekonomer brukar benämna ”rent”, det vill säga en riskfri överavkastning.

Men för Vattenfalls del kan det räcka med att jämföra de svenska näten med den egna distributionsverksamheten i Berlin för att få en bild av hur lönsamt det svenska nätet är. Omsättningsmässigt är nätet i Berlin nästan jämstort med det svenska. Men rörelseresultatet för de senaste tolv månaderna uppgick för det tyska nätet till 0,7 miljarder kronor och rörelsemarginalen till 7 procent. Det vill säga en sjundedel av den svenska verksamheten.

Men för Vattenfall förefaller ändå nöjd med sin tyska nätverksamhet, då man avser att ansöka om en ny koncession. Hur det går är osäkert. Vattenfall är inte särskilt populärt, där heller. I en folkomröstning för några år sedan röstade en majoritet av berlinarna för att staden skulle ta tillbaka näten så som hamburgarna gjorde från Vattenfall något år tidigare.

Här finns kanske något som Sverige kan lära av Tyskland. Men vänta staten, i förlängningen medborgarna, äger ju Vattenfall!
