”En liten konstelit som ger varandra pengar”

Ida Vanhainen

– Ingen inom konstvärlden är förvånad. Jag har kollegor som inte ens bemödas söka stipendier längre då sannolikheten att få stipendier utan rätt kontakter är så liten. Däremot är jag förvånad över att Konstnärsnämndens ordförande Gunilla Kindstrand skyllde problemet på att det finns så pass få konstnärer i Sverige. Det är ett befängt påstående. Det finns över tjugotusen yrkesverksamma konstnärer i Sverige idag, det är helt omöjligt att de alla känner varandra. Ett sånt uttalande visar tydligt på problemet med Konstnärsnämnden – det är en liten konstnärselit som sitter och ger varandra pengar.

KFA har tidigare kritiserat det nuvarande stipendiesystemet som finns för framförallt bildkonstnärer, vad föreslår ni istället?

– Vi på KFA tycker att det är dags att förnya systemet och övergå till ett så kallat generellt konstnärstillägg. Istället för att fördela stipendier utifrån en nämnds godtyckliga bedömning av ”konstnärlig kvalitet”, som i nuläget, så skulle ett sånt bidragssystem grunda sig på kriterier som inkomst och yrkeserfarenhet. Det skulle bli mer objektivt.

En form av medborgarlön för bildkonstnärer alltså, det låter dyrt?

– Jag skulle snarare kalla det ”grundersättning”, vi skulle ju arbeta för pengarna. Så kontroversiellt är det inte heller, liknande modeller finns redan i många europeiska länder. Det är klart att det blir en fråga om politiska prioriteringar, men bildkonsten är verkligen unikt eftersatt i dagens Sverige. Jag tycker att det är konstigt att man bygger dyra konsthallar och sedan inte har råd att betala konstnärerna som ska fylla det – konst är inte gratis att göra. Att slå vakt om en mångfald inom konstskapandet är faktiskt en viktig samhällsfråga.
