Nykomling med fokus på integration

TT

Nykomlingen i damernas högsta hockeyserie – som fick chansen när Sundsvall drog sig ur SDHL – har sin verksamhet i Angered i nordöstra Göteborg.

Det är en förort där mer än hälften av de 52 000 invånarna är födda utomlands och rubrikerna handlar inte sällan om våld och skjutningar.

Flera sociala projekt pågår och för Göteborg HC:s del är det att få in unga tjejer i hockeyn. A-lagets spelare är involverade.

– Vi är delaktiga på det sättet att vi är ödmjuka och försöker finnas med som förebilder. Många av de här tjejerna är väldigt unga, de kanske aldrig har sett skridskor förut i sitt liv. Att få in dem kommer att öka intresset ytterligare. Många av de här ungdomarna i en utsatt förort kommer då kanske att välja idrott före en annan trassligare bana, säger Matilda Rantanen som gör sin andra säsong i klubben.

– Det känns jättegott i hjärtat att vara delaktig i det här, det känns som att samhället behöver fler organisationer när befolkningen växer, säger Rantanen.

Enligt styrelseledamoten Anders Wallsten är intresset stort från unga tjejer i Angered. Redan första säsongen kom 95 spelare till hockeyskolan och i fjol deltog 170 stycken.

Göteborg HC, som bildades 2014, är den enda klubben i SDHL med enbart dam- och flickverksamhet. Den 20-åriga Rantanen, som tidigare också spelat i Leksand, Modo och Sundsvall, jämför:

– För mig som spelare är det otroligt positivt. Jag behöver inte fokusera på att lägga tid på att hjälpa till med herrverksamheten som man fått göra på många ställen. Vi får vara först på gymmet, vi får vilka istider vi vill och ledarna fokuserar bara på damhockeyn. Sedan växer man i självförtroendet att vara högst rankad i föreningen, säger hon.

Eftersom Göteborg fick frågan om att spela i SDHL först i juni har klubben haft hälften så kort startsträcka som de andra lagen. Tränaren Jimmy Johansson säger krasst att den här säsongen "handlar om att överleva". Göteborg har plockat in flera utländska spelare, däribland tre kanadensiskor. Fler nyförvärv kan tillkomma.

Matilda Rantanen:

– Det kommer att bli en tuff säsong. Vi hoppas att vi kommer att kunna vara med lite i början och sedan utvecklas ju mer säsongen går. Vi kanske behöver lite startsträcka. Vi kommer kanske inte att vara med i toppstriden, men vi hoppas undvika kval, säger hon.

Klubben debuterar i SDHL på fredag kväll, hemma mot Modo.
