Janerik Larsson:
Vart leder Brexit-förhandlingarna?

Janerik Larsson

Även om man som jag dagligen följer den brittiska Brexit-debatten på nätet är det helt överväldigande att möte detta politiska inbördeskrig på nära håll. Några dagar i London har varit klargörande för mig.

Den högerradikala tabloiden Daly Mail skriver idag ut sitt EU-hat över hela förstasidan: DON’T TREAT US WITH CONTEMPT!

I ledaren (också på förstasidan) heter det:

EU-kommissionen uppträder som dårar: ju mer de behandlar det brittiska folket med arrogant förakt desto mer kommer beslutskraften att förstärkas hos den majoritet som röstade för Brexit och - tror vi - också ett ökande antal av dem som röstade för att stanna kvar i EU.

En annan av de högernationalistiska tidningarna, Daily Telegraph, skriver i sin kommentar om gårdagens debatt om regeringens lagförslag om ”EU (Withdrawal) Bill” ingen i parlamentet begrep det Sir Keir Starmers tal. Starmer är labours skuggminister för Brexit och den som nyligen i en artikel i The Observer till slut lyckades förklara för det egna partiet hur man ska se på toryregeringens hantering av utträdesprocessen. Det handlar nämligen om kvalificerad juridik och om själva utgångspunkterna för en rättsstat.

Vad många som på distans följer debatten kanske inte insett är att Keir Starmer är en av landets allra främsta jurister, tidigare  chef för Public Prosecutions (DPP) för Crown Prosecution Service (CPS).

Brexitministern David Davis har inga förutsättningar att kunna hantera den debatten, vilket också märktes i gårdagens meningsutbyte.

Debattens vågor går heta och idag är det främst de nationalistiska Brexitanhängarna som är på defensiven även om tonläget där är mycket högre än före folkomröstningen.

Defensiven beror främst på att löftena från före folkomröstningen - kort sammanfattade i att ett EU-utträde skulle bli lätt som en plätt och kunde fixas på en kafferast samt att det skulle innebära att en massa skattemedel inte skulle gå till ”EU” utan t ex till det svårt krisdrabbade brittiska  sjukvårdssystemet, NHS - visat sig vara föga sanningsenliga för att uttrycka sig diplomatiskt.

Båda de stora partierna är kluvna och om jag idag skulle gissa var vi är om några år så skulle jag säga att UK då har ett arrangemang med EU som är detsamma som Norge har idag eller åtminstone snarlikt den norska lösningen, dvs kvar i den inre marknaden och kvar i tullunionen.

Skulle en brittisk regering kunna acceptera att ”sitta vid bordet men utan rösträtt”? Ja, alla kommer såklart inte att jubla. Men i praktiken betyder rösträtten oftast inte så mycket utan inflytande kan man som norrmännen skaffa sig på andra sätt. Men UK är inte med i EU vilket innebär att folkomröstningsresultatet respekterats.

Det krävs ingen ny folkomröstning vilket inga politiker i de stora partierna skulle önska.

Skulle regeringen efter mars 2019 kunna besluta att bryta helt med EU dvs utan något övergångsarrangemang? Högst osannolikt. Toryregeringen skulle sannolikt fällas men det är föga sannolikt eftersom det skulle innebära att Jeremy Corbyn blev premiärminister.

Möjligen ska man inte underskatta självskadebeteendet i brittisk politik - se på David Camerons folkomröstningsbeslut och Theresa Mays nyval.

En övergångsmodell utan slut är en pragmatisk lösning som nästan alla skulle kunna leva med. Den högerpopulistiska delen av brittisk politik, det just nu närmast utplånade UKIP, skulle kanske få mer stöd i opinionen men med det brittiska valsystemet knappast i parlamentet.

Det brittiska näringslivet och därmed den brittiska ekonomin kommer givetvis att skadas, men ”folkviljan” har segrat.

Till bilden hör att exempelvis de  högerradikala medieimperierna knappast drabbas utan kanske rentav gynnas av detta scenario. Deras affärer har inget med EU att göra så de kan fortsätta med sitt EU-hat - men nu sannolikt utan att det får praktiska konsekvenser för dem eller ens politiska följdverkningar. Det var de som med sitt starka genomslag vann folkomröstningen åt nejsidan och sannolikheten för en folklig omsvängning till Europakärlek är minimal.

De brittiska näringslivsorganisationer som var så passivt före folkomröstningen håller nu på att aktiveras. Jag besökte den största av dessa, CBI, några månader före folkomröstningen och möttes då av förklaringen att man inte ville lägga sig i politiken...

Nu vill CBI ha ett snabbt slut på förhandlingarna eftersom många företag kommer att anpassa sig till en ny framtid redan under det kommande året. CBI är för sent ute, vilket illustrerar att passiva näringslivsorganisationer som bortser från medlemmarnas intresse inte blir framgångsrika.

Hårdast drabbat kommer City of London, snart Europas tidigare finanscentrum att bli. Nytt europeiskt finanscentrum blir sannolikt Frankfurt.

Jag är beredd på att någon kommer påminna mig om denna spådom en bit in på nästa decennium. Den risken tar jag.
