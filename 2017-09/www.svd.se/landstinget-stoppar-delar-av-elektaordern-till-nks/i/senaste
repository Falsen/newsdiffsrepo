Landstinget stoppar delar av Elektaordern till NKS

Patricia Hedelius

Stockholms Läns Landsting, SLL, uppmanar nu medicinteknikbolaget Elekta att göra uppehåll i delar av den pågående installationen på Nya Karolinska, NKS. Skälen till stoppet är enligt SLL de allvarliga brister som man konstaterat i samband med Elektas leverans och som SvD tidigare rapporterat om.

– Vi vill inte ha leveranserna av hårdvara just nu eftersom vi inte har fått de utlovade leveranserna av mjukvaran ännu , säger Anne Rundquist, ansvarig för upphandlingen.

I praktiken innebär det att de maskiner där strålbehandlingen genomförs som skulle ha levererats från Elekta i mitten på september stoppas tills vidare. Därmed betalar inte heller SLL något för maskinerna till Elekta.

– Vi betalar inte för sådant vi inte får levererat, säger Anne Rundquist.

Stoppet är ett hårt slag mot planerna om den senaste strålbehandlingen på NKS. SLL:s upphandling av helt nya linjäracceleratorer, så kallade strålkanoner, där åtta stycken ska placeras i en ny byggnad intill Nya Karolinska och de fyra andra på Södersjukhuset.

– Vi skulle ha fått mjukvaran senast den sista juni, vi har fått en del men inte den totala delen som behövs för att det ska fungera med hårdvaran som överenskommet, säger Anne Rundquist

Det är en affär i halvmiljardersklassen och upphandlingen har pågått i nästan tre år och har varit uppe i domstol fyra gånger. Cancerbehandlingarna med de nya strålkanonerna på Nya Karolinska har redan försenats på grund av att Elekta haft stora problem med att fullfölja avtalet med SLL som SvD rapporterat tidigare. Men Anne Rundquist lovar att inga patienter ska drabbas.

– Patienterna kommer inte påverkas de får idag sin behandling, säger hon.

SLL har tidigare begärt en rättelse av mjukvaran  och senast den 14 september ska den levereras från Elekta. Den 15 ska en oberoende besiktning ske och Anne Rundquist räknar med att medicinteknikbolaget kommer leverera.

– Vi utgår ifrån att de levererar i enlighet med avtalet, säger hon.

SLL har dock sedan tidigare begärt en så kallad revision av Elekta. Det innebär att en oberoende part granskar om Elekta verkligen har förmågan att fullfölja de avtal man har med SLL. Resultatet av granskningen är på gång.

– Jag förväntar mig en rapport den här veckan säger Anne Rundquist.

Hon vill inte gå händelserna i förväg och spekulera i vad som kan bli nästa steg om det visar sig att revisionen slår fast att Elekta inte har kapacitet att leverera eller om bolaget misslyckas att leverera den utlovade mjukvaran senast den 14 september.

I brevet till Elekta radar SLL upp brister rörande Elektas arbete och förmåga att hantera avvikelser och avsaknad av rutiner för att säkerställa att bolaget levererar det som utlovats. På grund av den allvarliga karaktären på bristerna och att det är av väsentlig betydelse för hela leveransen av ordern  så uppmanas Elekta att avvakta med installationen av hårdvaran i brevet som är daterat den fjärde september.

SLL påpekar i sitt brev att Elekta inte kan kräva kostnadsersättning på grund av stoppet. Samtidigt så påpekar SLL att man kan komma att kräva ersättning av Elekta för kostnader och förluster på grund av att man tvingats utfärda ett stopp. Brevet är undertecknat Per Håkansson som leder projektet. Frågan om SLL kommer kräva ekonomisk kompensation från Elekta är för tidigt väckt menar Anne Rundquist.
