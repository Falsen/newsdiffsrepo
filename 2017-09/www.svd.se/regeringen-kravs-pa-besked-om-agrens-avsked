Regeringen krävs på besked om Ågrens avsked

Jonas Gummesson

SvD har tagit del av handlingen, undertecknad av nämndens ordförande, hovrättspresidenten Fredrik Wersäll, och ställd till förvaltningsavdelningens chefsjurist Bengt Nordqvist.

Maria Ågren tvingades lämna sitt uppdrag som generaldirektör i Transsportstyrelsen i januari, när Säpo inledde en förundersökning med anledning av it-skandalen på myndigheten när hemliga uppgifter röjdes till icke säkerhetsklassad personal i Östeuropa.

Det officiella beskedet var dock ett annat: att Ågren och regeringen hade ”olika uppfattningar” om hur jobbet skulle skötas.

Istället fick Maria Ågren då en annan tjänst i Regeringskansliet, fortfarande med titeln generaldirektör och med ett förordnande som löper till och med februari 2021, med samma lön som tidigare: 115 200 kronor i månaden under hela perioden.

Ett halvår senare, i juli, tog regeringen beslutet att begära att Statens ansvarsnämnd avskedar henne även från den tjänsten. Ågren hade då accepterat ett strafföreläggande och ett bötesbelopp på 70 000 kronor för att ha gjort sig skyldighet till vårdslöshet med hemlig uppgift.

Dessutom hade it-haveriet vid Transportstyrelsen vid den tidpunkten också uppdagats i media.

Men Ågren har inte velat ge upp sitt jobb utan strid. Istället anser hon att det rör sig om två olika tjänster och att det saknas grund för att avskeda henne från tjänsten i Regeringskansliet.

Med stöd av facket har hon själv vänt sig till ansvarsnämnden och begärt ett möte enligt Lagen om anställningsskydd.

Statens Ansvarsnämnd konstaterar att ”Maria Ågren bestrider att det föreligger grund för avskedande, och vill nu ha närmare besked om bakgrunden till regeringens beslut att ge henne sparken.

Den första punkten rör varför Ågren ”omedelbart fick avsluta sin anställning” i Transportstyrelsen och ”vilka närmare arbetsrättsliga överväganden” som gjordes då när det beslutet togs i januari.

Den andra handlar om hur regeringen resonerade när man samtidigt gav henne en ny anställning och om man vid det tillfället var medveten om att ”Ågren var misstänkt för brott i en av Säkerhetspolisen bedriven förundersökning”.

Vid mötet i Statens ansvarsnämnd uppgav Ågren att ”hon är medveten om att hon har gjort sig skyldig till en vårdslös handling som är allvarlig”. Samtidigt att hon också varit öppen med sitt agerande och ”lämnat löpande information till Transportstyrelsens styrelse och till Näringsdepartementet" om outsourcingen.

Enligt Ågren lämnade hon information "upprepade gånger genom sina sedvanliga tjänstemannakontakter”. Hon sökte också ”vägledning” från Regeringskansliet.

Regeringskansliet har nu till tisdag i nästa vecka på sig att avge ett yttrande till ansvarsnämnden.

Hittills har två ministrar och en statssekreterare tvingats avgå som en följd av it-skandalen vid Transportstyrelsen.
