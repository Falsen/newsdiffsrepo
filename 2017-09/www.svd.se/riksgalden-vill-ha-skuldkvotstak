Riksgälden vill ha skuldkvotstak

TT

Det skuldkvotstak Finansinspektionen har föreslagit skulle skärpa amorteringskraven på hushåll som har stora lån i förhållande till hushållets inkomster.

Riksgälden skriver i ett pressmeddelande att man tillstyrker förslaget, men påpekar samtidigt att det är viktigt att följa upp åtgärdens effekter.

"Man bör vara vaksam på om förslaget, om det genomförs, skapar inlåsningseffekter på bostadsmarknaden och leder till en fortsatt ökad blancoutlåning", skriver myndigheten i ett pressmeddelande.

Tidigare har bland annat bankernas lobbyorganisation Bankföreningen ratat förslaget, med hänvisning till att det skulle höja tröskeln in på bostadsmarknaden och försvåra bytet av både bostad och bank.

Kritik har även kommit från Sveriges Byggindustrier, LO och Stockholms handelskammare, medan Europeiska centralbanken (ECB) och Konkurrensverket har ställt sig positiva.

Skuldkvotstaket skulle innebära ett extra hårt amorteringskrav på hushåll som lånar mer än 4,5 gånger hushållets inkomst.
