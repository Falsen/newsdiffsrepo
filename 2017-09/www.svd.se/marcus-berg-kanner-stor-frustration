Marcus Berg: "Känner stor frustration"

TT

Anfallaren sträcker upp armarna över huvudet och lutar kroppen lite snabbt till vänster för att sedan skifta till höger. Stelheten finns där efter mötet med Bulgarien. Och kroppen känns inte direkt mjukare av att Marcus Berg hade svårt att somna efter 2–3-förlusten i Sofia.

– Vi var ett gäng som satt och pratade till fem ungefär. Vi pratade om allt. Vi försökte släppa matchen så gott det gick. Man går igenom allt, men det är svårt att sätta fingret på vad vi gjorde mindre bra, säger han.

– Det är klart att vi hade en känsla av att vi gärna hade spelat om den här matchen. Det känns som att vi hade kunnat göra det så mycket bättre. Vi skulle ha åkt härifrån med tre poäng, men nu blev det noll. Det känns skit.

Hur länge ältar du en sådan här match?

– Nu är det så tätt till nästa match men man försöker jobba med det. Ibland kan det ta flera dagar, och speciellt när det är en sådan viktig match som det var mot Bulgarien så kan det ta tid, säger han.

– Men nu är det Vitryssland och vårt jobb är att gå vidare. Även om det är tufft så får man försöka släppa det så fort som möjligt. Förhoppningsvis kan man släppa det i kväll (fredagen).

Med ett tajt spelschema – Sverige möter Vitryssland redan på söndag – finns det inte mycket tid att fundera på det som har hänt.

I stället är det förbundskapten Janne Anderssons numera kända uttryck som gäller: då var då, nu är nu.

Och för Berg & Co handlar det om att snabbt leta upp den rätta glöden, fokusera på mötet med Vitryssland och se till att spela in tre poäng för att ortfarande ha greppet om andraplatsen i gruppen.

– Vi vet vad vi är bra på och gör vi det kommer vi ta tre poäng. Men vi måste ha en bättre start och visa att vi är där för tre poäng, säger Berg och betonar att landslaget inte tänker på hur det går för gruppettan Frankrike.

– Nu handlar det bara om oss, om vad vi gör. Vi har tre finaler kvar och förhoppningsvis kan vi gå rent, och då är vi tvåa om nu inte Frankrike tappar poäng eller förlorar. Vi har ändå en okej sits och även om vi förlorade nu måste vi se framåt.

För anfallaren handlar en del av den närmaste framtiden om att få till samarbetet med en ny anfallspartner. Då Ola Toivonen är avstängd mot Vitryssland kommer det att bli spel tillsammans med Christoffer Nyman, Samuel Armenteros eller nyinkallade Isaac Kiese Thelin.

– Det är jättesvårt att säga vad som passar bäst i matchbilden men det tror jag att coachen har koll på, säger Marcus Berg.
