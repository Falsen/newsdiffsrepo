Artister mot högerextremism ger gratiskonsert

TT

Ariana Grande, Justin Timberlake och Pharrell Williams ska uppträda under en välgörenhetskonsert i Charlottesville, Virginia, som ett svar på den högerextrema manifestationen som ägde rum i staden förra månaden.

Arrangörerna säger att konserten, som äger rum den 24 september på University of Virginias sportarena, kommer att vara gratis, men uppmuntrar donationer till organisationer som arbetar för "helande, enighet och rättvisa", enligt ett pressmeddelande.

Utöver den ovan nämnda trion kommer även bland andra Dave Matthews Band, The Roots, Chris Stapleton och Alabama Shakes att uppträda.
