Man livshotande skadad i brand i Luleå

TT

Flera personer skadades, varav en livshotande, i en brand i ett flerfamiljshus på Malmudden i Luleå i förmiddags. Polisen rubricerar händelsen som mordbrand, rapporterar lokala medier.

– Det har varit en brand på bottenvåningen här, där det tydligen skett en mindre explosion också. Orsaken till det hela vet vi ingenting om, utan det får utredningen med polisens tekniker visa och det kommer inte bli klart i dag, säger Peter Lindahl, yttre befäl vid räddningstjänsten, till SVT Nyheter Norrbotten.

Branden var relativt snabbt släckt, men två personer fick föras med ambulans till sjukhus. En man i 20-årsåldern fick livshotande skador och en man i 50-årsåldern är allvarligt skadad, enligt Region Norrbotten.

Ytterligare två personer fördes till vårdcentral, enligt räddningstjänsten.
