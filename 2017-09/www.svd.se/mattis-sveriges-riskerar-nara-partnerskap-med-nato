Mattis: Sverige riskerar sitt nära partnerskap med Nato

Jonas Gummesson

SvD har redan tidigare rapporterat om brevet, daterat den 25 augusti, och registrerat i försvarsdepartementet i början av veckan. Då om att Mattis varnar för negativa konsekvenser för det svensk-amerikanska försvarssamarbetet om regeringen undertecknar konventionen om en kärnvapen fri värld.

Den amerikanska militären avslöjar aldrig beväpningen i sina vapensystem, stridsflygplan och fartyg, om det är konventionella vapen, kärnvapen eller båda. Ett kärnvapenstopp på svensk mark utesluter då närvaro från USA:s försvarsmakt.

Nu kan SvD också berätta att James Mattis även tar upp följderna för Sveriges nära samarbete och partnerskap med Nato i brevet till sin svenske kollega.

Den amerikanske försvarsministern konstaterar, enligt uppgifter till SvD, att ett svenskt undertecknande av FN-konventionen inte är kompatibelt – förenligt – med ett fortsatt svenskt deltagande i Natos så kallade Enhanced Opportunities Program (EOP).

Om den svenska regeringen ändå väljer att skriva under konventionen innebär det att Nato inte kommer att förnya det nära partnerskapet med Sverige vid omförhandlingen i oktober, är beskedet från James Mattis.

Mattis uppmanar också Hultqvist att klargöra den amerikanska inställningen för övriga delar av S-MP-regeringen.

Skälet är att det inte ska råda någon tvekan om vilka konsekvenserna blir om konventionen skrivs under: att både Natosamarbetet och möjligheterna för fortsatt samverkan mellan USA och Sverige på försvarsområdet kommer att påverkas negativt.

EOP inrättades i samband med toppmötet med Natos stats- och regeringschefer i Wales i september 2014, ett halvår efter krigsutbrottet i Ukraina och den ryska annekteringen av Krim.

Samtidigt skrev Sverige på värdlandsavtalet med Nato, Host Nation Support (HSN), som innebär att Natoländer kan stationera trupp och materiel på svensk mark efter regeringens godkännande. Med ett kärnvapenstopp blir avtalet omöjligt att tillämpa, oavsett om det rör sig om övningar eller militärt stöd i händelse av en kris.

Det avancerade partnerskapet omfattar endast fem länder – Sverige, Finland, Georgien, Jordanien och Australien – och var 2014 en av flera åtgärder för att bemöta den ryska militärens agerande.

För Försvarsmakten är EOP grunden för det allt närmare samarbetet med Nato, exempelvis med planering och kvalificerade militära övningar. Dessutom öppnar det för en fördjupad politisk dialog med Natos medlemsländer. Det är också en förutsättning för att få sitta med runt Natos bord vid alliansens toppmöten.

Vid Peter Hultqvists besök i Washington i maj, där han bland annat också träffade Mattis i Pentagon, höll försvarsministern en föreläsning vid Johns Hopkins-universitetet.

Hultqvist beskrev det svenska ”säkerhetsnätverket” och betydelsen av det nära Natosamarbetet.

– Vi är privilegierade partners till Nato inom ramen för Enhanced Opportunities Program, sa försvarsministern då.

Avtalet har en giltighetstid på tre år, vilket gör att det löper ut i nu i oktober 2017.

James Mattis besked om att Sverige tvingas lämna tillbaka guldkortet har formellt inget med Nato att göra. Men USA svarar för ungefär 70 procent av kostnaderna och är alliansens i särklass tyngsta och mest inflytelserika medlemsland, dessutom ett av tre kärnvapenländer. Den svenska regeringen kan räkna med att Mattis ord är det som gäller.

Inget av Sveriges samarbetsländer på försvarsområdet överväger att skriva på konventionen om kärnvapenstopp, vare sig i Norden eller i Baltikum. Finland, liksom Sverige militärt alliansfritt, har stått utanför hela förhandlingsprocessen och håller till skillnad mot S-MP-regeringen dörren öppen för ett framtida medlemskap i Nato.

Sverige deltar sedan 1994 i Natos ordinarie partnerskap och det påverkas inte av EOP-samarbetet som Mattis nu tar upp i brevet.

Försvarsminister Peter Hultqvist vill inte kommentera innehållet i brevet från den amerikanske försvarsministern.
