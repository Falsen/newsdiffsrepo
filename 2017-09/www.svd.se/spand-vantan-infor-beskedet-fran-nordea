Spänd väntan inför beskedet från Nordea

Johanna Cederblad

Nordea har utlovat besked under onsdagen, men när det kommer har bolaget inte velat berätta. Känt är dock att styrelsen för banken träffas i Köpenhamn.

Fast valet av plats behöver inte nödvändigtvis ha med huvudkontorsflytten att göra. Banken har byggt ett nytt huvudkontor på Amager som är på väg att invigas, skriver danska ekonomitidningen Børsen.

2 500 Nordea-medarbetare ska flytta från det gamla huvudkontoret i centrala Köpenhamn till det nya kontoret, som nu står klart. Flytten har inget med beslutet om lokalisering av huvudkontoret att göra, skriver tidningen.

Men även i Danmark är frågan om var Nordea ska ha sin juridiska hemvist en stor fråga. Nordea är en jättebank även där, med runt 7 500 anställda.

Om Danmark skulle härbärgera en storbank som Nordea så skulle landets finsansmarknad bli en av de största i EU, i förhållande till landets ekonomi. Kanske kan det påverka även de andra bankerna, så att de får ökade krav på sig. Enligt uppgifter till SvD Näringsliv har danska regeringen lovat Nordea att inte höja några skatter eller avgifter. Kapitalkraven rår däremot inte regeringen på, de är det den danska finansövervakningsmyndigheten Finanstillsynet som råder över.
