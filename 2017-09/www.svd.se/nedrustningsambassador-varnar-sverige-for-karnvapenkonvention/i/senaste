Ambassadör varnar Sverige för kärnvapenkonvention

Gunilla von Hall

GENÈVE Den 20 september öppnar FN:s avtal som förbjuder kärnvapen för undertecknande av världssamfundets stater. Men sällan har ett FN-avtal varit så kontroversiellt och hett omdebatterat. Sverige, som varit drivande i processen, beslutade nyligen att utreda frågan ytterligare innan regeringen undertecknar avtalet.

De fem kärnvapenstaterna USA, Ryssland, Kina, Storbritannien och Frankrike har bojkottat avtalet liksom rader med Natoländer och EU-medlemmar. Kärnvapenmakter som Indien, Pakistan och Israel står också utanför liksom Nordkorea.

USA har kraftfullt drivit motståndet mot avtalet, och när SvD träffar landets nedrustningsambassadör Robert Wood i Genève skräder han inte orden.

– Avtalet inger falskt hopp om nedrustning av kärnvapen. Inga kärnvapenstater eller länder som är beroende av kärnvapen för sin säkerhet är med på avtalet. Det kommer inte att ha någon som helst inverkan på nedrustningen, säger han.

– Det kommer inte heller att minska lagren med kärnvapen med ett enda vapen. Det blir enbart ett politiskt uttalande om ett antal länders missnöje med takten på nedrustning i världen.

Förespråkarna menar just att kärnvapennedrustningen går så långsamt, och att avtalet därmed har ett normativt värde. Det kan bidra till att öka påtryckningar så att kärnvapen avskaffas snabbare än vad ickespridningsavtalet lyckats med.

– Vi skulle alla vilja att nedrustningen av kärnvapen gick snabbare. Men i dagens verklighet med svåra internationella säkerhetspolitiska förhållanden är detta omöjligt. Idag behövs avskräckning med kärnvapen mer än någonsin. Främst beror det på Nordkorea. Men titta också på vad Kina gör i sydkinesiska sjön och Ryssland i ert grannskap, säger Robert Wood.

– I en idealvärld finns inga kärnvapen. Men vi lever inte i en idealvärld. Vilket kärnvapenland vid sina sinnens fulla bruk skulle underteckna, ratificera och göra sig av med sina kärnvapen medan den där galne mannen i Pyongyang har kärnvapen ?

Dessutom håller Kina och Ryssland på att modernisera sina kärnvapenarsenaler, vilket Wood anser oroande.

– Kärnvapenavskräckning har hjälpt oss att bevara fred i Europa och norra Asien i 70 år. Varför skulle vi göra något som kan göra det internationella säkerhetsläget ännu farligare och mer spänt än idag?

Han höjer dessutom ett varnande finger till länder som har säkerhetssamarbeten med USA och funderar på att skriva under avtalet – som Sverige.

– Om dessa länder skriver under avtalet kan det bli omöjligt för USA att utföra delar av vårt normala säkerhetssamarbete. Det kan exempelvis bli svårt att utföra rutinmässiga hamnbesök av amerikanska skepp, överflygningar med vissa flygplan och särskilda militärövningar. Detta är allvarliga frågor.

– Avtalet kan hindra kärnvapenstater från att engagera sig i icke-kärnvapenstater i särskilda säkerhetslägen.

Robert Wood uppmanar därför den svenska regeringen “att noga tänka över saken” innan man skriver under kärnvapenavtalet.

Menar du att USA inte skulle ställa upp och skydda Sverige på samma sätt som idag om landet skrev under avtalet?

– Det beror på. Vi skulle inte skära av allt samarbete, men vissa saker kanske inte blir möjliga att göra. Därför bör Sverige ta en ordentlig titt på följderna om kärnvapenavtalet undertecknas.

Wood anser vidare att kärnvapenavtalet skulle underminera det existerande ickespridningsavtalet samt stärka Ryssland.

– Ryssland är ute efter att skapa splittring i Natoalliansen, vilket avtalet riskerar att leda till. Avtalsvännerna underminerar också ickespridningsavtalet genom att sätta upp en ny parallell juridisk mekanism om kärnvapen. Dessutom innehåller avtalet ingenting om verifiering att länder verkligen gjort sig av med vapnen.

Vad gör då USA för att leva upp till ickespridningsavtalet, och avskaffa kärnvapen på sikt i enlighet med NPT:s artikel VI?

– Vi har absolut ett ansvar. Sedan NPT trädde i kraft för 50 år sedan har vi minskat vårt lager med kärnvapen med 87 procent. Från 32 000 till 4400 kärnvapen. I mina ögon utgör det en stor insats.
