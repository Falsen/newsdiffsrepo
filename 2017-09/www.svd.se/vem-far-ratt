Janerik Larsson:
Vem får rätt?

Janerik Larsson

Vilken roll har förnuft i politiken?

Den frågan tål diskuteras.

Igår skrev Mikael Törnwall:

Regeringen och V kan gå till val trygga om att debatten kommer att handla om känslor, formulerat som för eller mot vinstjakt, och inte redovisningsmetoder. Resultatet kan mycket väl bli att regeringen och V går till val på ett vinststopp och vinner. De privata välfärdsföretagen som inbillar sig något annat ägnar sig åt självbedrägeri.

Et annat perspektiv har idag den socialdemokratiske chefredaktören Widar Andersson som i Folkbladet (s) som skriver:

Det vore en sak om Socialdemokraterna menade allvar. Då skulle det vara trist och ledsamt men ändå enklare; bara sluta betala medlemsavgiften och rösta på något mer pålitligt och anständigt parti i riksdagsvalet.

Nu är det ju emellertid så att S inte alls menar allvar när de driver slaskig vänsterpolitik. Inte en enda ledande socialdemokrat jag talat med – och det är ganska många – tror fullt och fast på att S nu verkligen vill slå till mot mycket väl fungerande utbildnings – och omsorgsföretag. Hela det här ”vinster i välfärden” upplägget är bara symbolpolitik. För ett regeringsparti som Socialdemokraterna är symbolpolitik rena döden; vad ska de göra med symbolen om de ska bilda regering ännu en gång efter 2018?

S är enigt med V om att lägga förslag som bygger på Ilmar Reepalus utredning. Reepalus utredning har fullkomligt krossats av stora och tunga remissinstanser i staten, näringslivet och i politiken/fackföreningsrörelsen. Att använda en sådan utredning som underlag för en proposition är ovärdigt.

Jag förtvivlas av att höra kloka personer som civilminister Ardalan Shekarabi – och den socialdemokratiska propagandaapparaten i stort - sprida osanningar om att de föreslår sju procents vinsttak eller om att lärare och undersköterskor sugs ut av kapitalisternas vinstjakt i välfärdsföretagen.

Vore det som symbolisterna påstår så skulle ju lärare och undersköterskor fly från sina jobb för att hitta fina och bättre jobb hos kommuner och landsting. På dagens arbetsmarknad får lärare och undersköterskor jobb direkt. Men verkligheten är helt annorlunda. Undersökning på undersökning visar att medarbetarna trivs bättre hos de privata företagen.

Någon av dem kommer få rätt - det är inte självklart vem.
