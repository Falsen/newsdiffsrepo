Miljoner fackmedlemmar får dra avgift

TT

– Vi hoppas att det ska leda till att fler går med i facket också, säger Vänsterledaren Jonas Sjöstedt på en pressträff på Centralstationen i Stockholm.

– Vi har kampanjat för det här i flera år, säger han om förhandlingarna om budgeten med regeringen.

Enligt LO är det framför allt en rättvisefråga eftersom arbetsgivarna kan göra skatteavdrag för att vara med i en arbetsgivarorganisation.

Fram till 2007 gick det att dra av kostnaden för fackavgiften, men den möjligheten togs bort av den borgerliga Alliansregeringen efter dess tillträde. Det anses ha bidragit till att facken därefter tappade hundratusentals medlemmar. En annan förändring som också spelade in var att avgiften till a-kassan höjdes kraftigt. Den har senare sänkts. Hur många nya medlemmar facken nu kan hoppas på är svårt att veta. Alla som lämnade lär inte återvända.

– Men vi har i alla fall bättre förutsättningar, säger LO:s avtalssekreterare Torbjörn Johansson.

En karensdag i a-kassan ska också tas bort, något som Vänsterpartiet drivit på för.

Centerpartiets ekonomisk-politiske talesperson Emil Källström tycker att det är en "oklok prioritering" att lägga pengar på att återinföra avdragsrätten för fackföreningsavgifter.

– Pengarna hade tjänat oss bättre som skattesänkningar för småföretag eller satsningar mot ungas psykiska ohälsa. Det är de prioriteringarna man ska göra framför att subventionera vuxna människors medlemskap i en typ av organisation, säger han.

– Viktigare är att jag tycker att staten ska förhålla sig neutralt till vilka organisationer man väljer att gå med i. Det är det enda rimliga.

Jonas Sjöstedt kontrar med att arbetsgivare hela tiden har haft avdragsrätt för avgifter till sina organisationer, så enligt honom uppstod orättvisa när fackmedlemmarnas avdragsrätt försvann.

– Tycker man om den svenska modellen måste det också vara möjligt för människor att vara med i facket. Alla ska ha råd, säger V-ledaren.

Han hoppas att de borgerliga partierna är glada över att skatten sänks för tre miljoner löntagare, de som är med i facket. Han hävdar att det också är bra för den svenska arbetsmarknaden om fler är med.

Som exempel nämner Sjöstedt en medlem i HRF, facket för anställda inom hotell och restaurang. Hon eller han får en skattesänkning på cirka 1 100 kronor per år när förslaget är genomfört. För en genomsnittlig medlem i Kommunal kan det innebära 1 300 per år i lägre skatt och för en inom handeln 1 500 kronor.

Förslaget, som aviseras i höstbudgeten men presenteras mer i detalj senare, ska införas den 1 juli nästa år. Första året beräknas kostnaden för det till drygt 1,3 miljarder kronor, året därpå nära 2,7 miljarder eftersom det då handlar om ett helt år.

I höstbudgeten aviserar regeringen också att antalet karensdagar vid nya arbetslöshetsperioder minskar från sju till sex. Det beräknas kosta 30 miljoner kronor under 2018, och 60 miljoner under 2019.
