Riksbanken rör inte räntan

TT

Vice riksbankschef Lars E O Svensson reserverade sig mot beslutet att behålla räntan oförändrad. Han ville i stället sänka räntan till noll.

Lars Nyberg och Barbro Wickman-Parak reserverade sig i sin tur mot ränteprognosen. De anser att Riksbanken bör höja reporäntan tidigare än vad räntebanan anger.

Protokollet från mötet kommer publiceras den 4 januari.

Riksbanksdirektionen har skrivit upp BNP-prognosen för 2010 och räknar nu med en tillväxt på 2,7 procent jämfört med 2,5 procent i tillväxt i oktoberprognosen. Samtidigt skrivs tillväxten ned för 2012, från 3,7 till 3,5 procent.

Inflationsförväntningarna skrivs ner. Banken spår en inflation på 0,8 procent nästa år och 3,0 procent 2011. I tidigare prognos bedömdes inflationen hamna på 0,9 respektive 3,3 procent.

– Det är business as usual från Riksbankens sida. Man är mer optimistisk om tillväxten och mer optimistisk om arbetsmarknaden. Men nollräntan består, säger Henrik Mitelman, chefsanalytiker på SEB till TT.

– Vad vi nu ser är att gummibandet börjar sträckas ut ordentligt från Riksbanken.

SEB-ekonomerna räknar med att Riksbanken börjar höja räntan i april.

– Från dagens Riksbanksrapport får vi inget stöd för den bedömningen, säger Henrik Mitelman.

Beskedet från Riksbanken låg i linje med Swedbanks förväntningar, enligt bankens analyschef för räntor och valuta Cecilia Skingsley.

– Vi trodde att de skulle revidera upp tillväxtutsikterna men hålla kvar reporäntebanan. Det har inte hänt tillräckligt mycket förbättringar i bilden för att de skulle börja tidigarelägga räntehöjningar, säger hon.

– Det finns ju en del andra banker som tycker att de borde lägga en reporäntebana som innebär tidigare höjningar. Men vi ser inte det konjunkturförloppet framför oss. Vi ser en ganska långsam återhämtning med väldigt lågt inflationstryck. Och då har Riksbanken inte bråttom.

Riksbankens ränteprognos innebär att reporäntan kommer ligga på i snitt 0,4 procent fjärde kvartalet 2010. Ett år senare har den höjts till i snitt 2,4 procent för att under fjärde kvartalet 2012 ligga på 4,1 procent.

”För att klara inflationsmålet på 2 procent och understödja den ekonomiska återhämtningen behöver reporäntan vara låg under en lång tid”, skriver Riksbanken i ett pressmeddelande.

Vice riksbankscheferna Lars Nyberg och Barbro Wickman-Parak ”motiverade sitt ställningstagande bland annat med en något mer positiv syn på tillväxtutsikterna och att konjunkturen nu börjat normaliseras”, skriver Riksbanken.

Riksbanken är också något mer positiv om arbetsmarknaden. Banken spår nu att arbetslösheten toppar på 10,3 procent i slutet av 2010, vilket är 0,2 procentenheter lägre än prognosen som lämnades i oktober.

Banken gör också bedömningen att lönerna stiger långsammare än tidigare till följd av den låga aktiviteten på arbetsmarknaden och företagens pressade vinstnivåer. Lönerna bedöms öka med knappt 2,5 procent årligen i genomsnitt åren 2010—2012.

Banken spår också en rejält starkare krona. Mätt med det handelsvägda TCW-indexet stärks kronan från i snitt 140 i år till 129 nästa år och till 127,1 året därpå. Ju lägre index desto starkare krona.

Stockholm TT
