Svenskar om skalvet: Har aldrig känt något liknande

Johannes Ledel

Miriam Steinbach arbetar för Kristna fredrörelsen i Mexiko och bor i staden San Cristóbal i delstaten Chiapas i södra Mexiko, bara några timmars resväg från jordbävningens epicentrum.

– Jag låg på sängen och kollade en serie med min hund och så gick han till dörren och började skälla och så började det skaka, säger hon till SvD över telefon.

Miriam Steinbach berättar hur hon gick ut på gården utanför huset samtidigt som hon kände hur marken skakade. Garagedörren smällde och blommor som hängde i vaser utanför huset svängde fram och tillbaka.

– Jag vet inte hur länge det skakade, men jag har varit med om många jordbävningar förut, men aldrig någon där det skakat så här länge, säger Miriam Steinbach.

Minst fem människor har omkommit i skalvet som uppges ha haft magnituden 8,1. Enligt Miriam Steinbach klarade sig hennes hus utan allvarliga skador, men hon har hört om byggnader i staden som ska ha fått stora sprickor.

Fredrik Lamell från Västerås är utbytesstudent i huvudstaden Mexico City där skalvet också kunde kännas. Han berättar att en dag innan skalvet hade de haft ett sånt omfattande regnväder att den södra delen av staden var översvämmad och i huset han bor var det fortfarande 10 cm vatten på bottenvåningen när skalvet inträffade.

– Jag stod och lagade mat. Min rumskamrat som är från Mexiko kommer ut och säger: Känner du jordbävningen?, säger Fredrik Lamell.

– Jag svarade nej och sen tar det fem sekunder och då hör vi vitrinskåpet skaka mot väggen och vasen ovanpå börjar wobbla.

Fredrik Lamell och hans rumskamrat insåg då allvaret och sprang ut på gatan.

– Det är svårt att förklara men det är lite som att stå på en surfbräda, man känner verkligen hur marken svänger fram och tillbaka, säger han.

Skalvet ledde inte till några allvarligare skador på huset där han bor men Fredrik Lamell berättar också hur han kunde höra hur elstolpar sprakade och bara 100 meter bort exploderade en.

– Det vart en sån kortslutning att det lös upp hela himlen, säger Fredrik Lamell.

När SvD talade med Fredrik Lamell på fredagsmorgonen svensk tid hade de  barrikaderat dörrarna med sandsäckar för att stoppa vattnet inför att orkanen Katia skulle anlända, som väntas träffa Mexico City på lördag. Fredrik Lamell berättar också hur saker och ting lugnat ner sig något, men han höll sig vaken i väntan på efterskalv.

– Man känner fortfarande gungningarna i benen. Man tänker: Gungar det eller är det man själv som fortfarande känner sig skakig?
