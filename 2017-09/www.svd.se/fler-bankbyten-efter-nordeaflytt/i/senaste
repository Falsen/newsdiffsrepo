Fler bankbyten efter Nordeaflytt

Joel Dahlberg

Nordeas beslut att flytta huvudkontoret till Finland har fått stor uppmärksamhet och ett antal fackliga organisationer har redan flaggat för att de funderar på att byta bank. Men även privatkunder reagerar och två av Sveriges mindre banker, Länsförsäkringar Bank och Skandiabanken, uppger att de ser en markant ökning i antalet förfrågningar om bankbyte.

– När vi tittar i de digitala kanalerna så ser vi en tydlig effekt med början onsdag kväll. Det är tre-fyra gånger så stort intresse som normalt och det handlar om privatkunder som är inne och tittar, säger Arne Ohlson.

Johanna Cerwall, vd på Skandiabanken, vittnar om en liknande tendens.

– Vi har sedan igår kväll ett ökat inflöde av förfrågningar om bankbyte. Det är en markant ökning och just nu funderar vi på hur vi snabbt ska kunna svara dem som har skickat in förfrågningar, säger Johanna Cerwall, vd på Skandiabanken.

Men det är inte bara allmänna intresseförfrågningar som ökar. Enligt Länsförsäkringar Bank är det också en tydlig uppgång i antalet personer som vill byta bank.

– Vad gäller ansökningar om bankbyte så är det även här tre-fyra gånger det normala antalet. Det är en tydlig förändring, det brukar annars vara ganska stabila flöden. Och det är otvetydigt så att det kommer från ett håll, det ser vi på de ansökningar som kommer in, säger Arne Ohlson.

Det är oklart hur trenden ser ut bland de andra storbankerna. På Swedbank, som vid sidan av Nordea är störst på privatkunder i Sverige, uppger man att det ännu för tidigt att säga om Nordeas flytt gett några ökade kundflöden.
