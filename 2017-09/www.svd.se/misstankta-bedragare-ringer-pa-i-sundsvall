Postkodbedragare ringer på i Sundsvall

TT

Tre anmälare i Sundsvall har på fredagskvällen larmat polisen om okända människor som kommer på besök eller ringer upp och påstår att de är från Postkodmiljonären. De misstänkta bedragarna begär sedan att få reda på kortuppgifter för att, som de säger, kunna föra över vinstsumman men polisen varnar allmänheten.

En metod de misstänkta använder är att en man och en kvinna ringer på med blommor och säger att de är från Postkodmiljonären.

– I åtminstone ett fall har de fått med sig både bankkortet och kod, säger Markus Isacson, presstalesperson för polisen.

I andra fall har de misstänkta försökt prata till sig kortuppgifterna via telefon.

De misstänkta bedragarna har främst försökt att lura äldre personer, och metodiken är ny för polisen i regionen.

– Jag har inte sett just det här tidigare här uppe, säger Isacson.
