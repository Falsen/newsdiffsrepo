Tsunamivarning efter kraftig jordbävning i Mexiko

TT

Det kraftiga skalvet inträffade sent på torsdagen lokal tid och har känts i Mexiko City, där byggnader skakat och människor rapporteras ha flytt ut på gatorna, uppger flera medier.

Strömavbrott har rapporterats från delar av staden, rapporterar den mexikanska tidningen El Universal , som uppger att helikoptrar hovrar över staden.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande.

Räddningsmyndigheternas samordnare, Luis Felipe Puente, uppger på Twitter att man än så länge inte noterat några skador eller offer för jordbävningen.

Jordbävningen hade sitt epicentrum 123 kilometer sydväst om staden Pijijiapan, 33 kilometer under havsnivån. Myndigheterna varslar om risk för möjliga tsunamivågor.

Samtidigt drar orkanen Katia fram tvärs över land norrut i Mexiko, i den mexikanska golfen. Stora nederbördsmängder har redan vållat stora problem för lokalbefolkningen. Orkanen rapporteras dock inte alls vara av den styrka som Irma som är på väg mot Florida.
