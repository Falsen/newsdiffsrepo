Tsunamivarning efter kraftig jordbävning – flera döda

Jan Majlard

Det kraftiga skalvet inträffade sent på torsdagen lokal tid och har känts i Mexiko City, cirka 100 mil bort, där byggnader skakat och människor rapporteras ha flytt ut på gatorna, uppger flera medier. Antalet omkomna i den mexikanska jordbävningen stiger till fem. Bland offren finns två barn som omkommit i delstaten Tabasco, rapporterar nyhetsbyrån AP.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande, säger han.

En person i Guatemala rapporteras död. Landet drabbades så sent som i juni i år av en jordbävning (6,9 på Richterskalan) som krävde fem människoliv.

Seismologen säger till SvD att kustens beskaffenhet i det drabbade området är direkt avgörande för vilken inverkan en tsunami har:

– Med grundare vatten hinner inte tsunamin byggas upp så hög. Det beror på hur kusten ser om skadorna blir svåra. Ute till havs är inte heller vågorna höga när den bildas. Tsunamin som drabbade Thailand och Indonesien 2004 hade en enorm energi och byggdes upp under en lång tid i djupt vatten, säger Reynir Bödvarsson.

De högsta vågorna hade vid niotiden på morgonen svensk tid rapporterats vara cirka en meter höga. Jordbävningar över 8 på Richterskalen inträffar enligt statistik från det amerikanska väderinstitutet USGS högst en gång om året världen över.

Sex efterskalv har också inträffat utanför Mexikos kust. Från turistdistriktet Oaxaca rapporteras omfattande materiella skador.

– Jag har aldrig tidigare upplevt att jorden rört sig så mycket. Först skrattade jag, men när elen gick visste jag inte vad jag skulle göra, berättar 31-åriga Luis Carlos Briceño för Reuters.

35-åriga Liliana Villa befann sig i sin lägenhet när jordbävningen inträffade, och sprang ut på gatan i pyjamas.

– Det kändes hemskt, jag tänkte att den (byggnaden) kommer att rasa, säger hon till nyhetsbyrån.

Pacific Tsunami Warning Center varslat om risk för att upp till tre meter höga tsunamivågor kan nå Mexiko, och mellan 0,3 och en meter höga vågor kan slå mot Ecuador, Guatemala, Cooköarna, Kiribati och Franska Polynesien.

Jordbävningen hade enligt USGS sitt epicentrum 97 kilometer sydväst om staden Pijijiapan, på 35 kilometers djup. Den uppgraderades efterhand till 8,1 på Richterskalan.

Samtidigt drar orkanen Katia fram tvärs över land norrut i Mexiko, i den mexikanska golfen. Rikliga nederbördsmängder har redan vållat stora problem för lokalbefolkningen. Orkanen rapporteras dock inte alls vara av den styrka som Irma som är på väg mot Florida.
