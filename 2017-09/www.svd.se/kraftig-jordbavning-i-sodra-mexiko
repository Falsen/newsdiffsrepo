Just nu: 26 döda i jordbävningen i Mexiko

Jan Majlard

Jordbävningen inträffade 23:49 lokal tid och kändes så långt bort som i huvudstaden Mexiko City, där byggnader skakade och människor rapporteras ha flytt ut på gatorna. Antalet omkomna i den mexikanska jordbävningen stiger till fem. Tre av dödsfallen inträffade i staden San Cristóbal de las Casas, i delstaten Chiapas, där en byggnad kollapsade, rapporterar den mexikanska tidningen El Universal. Bland offren finns också två barn som omkommit i delstaten Tabasco, rapporterar nyhetsbyrån AP.

– Det är en allvarlig jordbävning, helt klart. Den är oerhört stor och har därmed potential att vålla allvarliga skador, säger Reynir Bödvarsson, seismolog vid Uppsala universitet.

– Den berör inte bara Mexiko. Det är inte långt från Guatemala. Nu hänger det på byggnaderna som människor bor i, om de rasar så är det förödande, säger han.

En person i Guatemala rapporteras död. Landet drabbades så sent som i juni i år av en jordbävning (6,9 på Richterskalan) som krävde fem människoliv.

Seismologen säger till SvD att kustens beskaffenhet i det drabbade området är direkt avgörande för vilken inverkan en tsunami har:

– Med grundare vatten hinner inte tsunamin byggas upp så hög. Det beror på hur kusten ser om skadorna blir svåra. Ute till havs är inte heller vågorna höga när den bildas. Tsunamin som drabbade Thailand och Indonesien 2004 hade en enorm energi och byggdes upp under en lång tid i djupt vatten, säger Reynir Bödvarsson.

21-åriga utbytesstudenten Poppy Paulus-Nicolas från Nederländerna befann sig i sin lägenhet i området Cuauhtémoc i Mexico City när skalvet inträffade.

– Det kändes som om gravitationen hade upphört, som om jag hade en utomkroppslig upplevelse. Jag kunde inte förstå om det verkligen hände på riktigt. Jag tror inte att jag någonsin har varit så rädd i mitt liv, säger hon till TT.

Om mexikanska myndigheter har rätt i sin bedömning av magnituden, 8,2, är skalvet det kraftigaste i landet på ett sekel. Amerikanska USGS anger dock siffran 8,1.

De högsta vågorna hade vid niotiden på morgonen svensk tid rapporterats vara cirka en meter höga. Jordbävningar över 8 på Richterskalen inträffar enligt statistik från det amerikanska väderinstitutet USGS högst en gång om året världen över.

Mexikanska inrikesministeriet har uppgett att jordbävningen mätte 8,4 på Richterskalan. Det skulle i så fall vara den högsta noteringen för en jordbävning som landet någonsin gjort. Jordbävningen i september 1985, som främst drabbade huvudstaden Mexiko City, nådde 8,0 på Richterskalan och dödade uppskattningsvis 10 000 människor.

Sex efterskalv, mellan magnituderna 4,3 och 5,7, har också inträffat utanför Mexikos kust på morgonen. Från turistdistriktet Oaxaca rapporteras omfattande materiella skador. Regionen drabbades 1980 av en svår jordbävning som dödade 300 personer och gjorde 150 000 hemlösa.

Amerikanska meteorologiska myndigheten, NWS, har varslat om risken för att upp till tre meter höga tsunamivågor når Mexiko. Men hittills har endast mindre vågor registrerats, bland annat vid kusten utanför staden Salina Cruz, skriver AP.

Tsunamihotet är inte av allvarligare karaktär, enligt presidenten.

Mellan 0,3 och 1 meter höga vågor bedöms vidare kunna nå Ecuador, El Salvador, Guatemala, Nya Zeeland, Antarktis samt flera ögrupper i Oceanien.

Uppgifterna om vilka länder som är i riskzonen ändras dock kontinuerligt.

35-åriga Liliana Villa befann sig i sin lägenhet natten mot fredag när jordbävningen inträffade, och sprang ut på gatan i pyjamas.

– Det kändes hemskt, jag tänkte att den (byggnaden) kommer att rasa, säger hon till nyhetsbyrån Reuters.

Jordbävningen hade enligt USGS sitt epicentrum 97 kilometer sydväst om staden Pijijiapan, på 35 kilometers djup. Den uppgraderades efterhand till 8,1 på Richterskalan.

Samtidigt drar orkanen Katia fram tvärs över land norrut i Mexiko, i den mexikanska golfen. Rikliga nederbördsmängder har redan vållat stora problem för lokalbefolkningen. Orkanen rapporteras dock inte alls vara av den styrka som Irma som är på väg mot Florida.

Svenska ambassaden i Mexiko uppmanar svenska medborgare att följa lokala myndigheters anvisningar och att kontakta anhöriga.
