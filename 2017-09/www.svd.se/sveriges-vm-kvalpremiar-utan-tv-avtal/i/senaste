Sveriges VM-kvalpremiär utan tv-avtal

TT

Med elva dagar till Sveriges VM-kvalpremiär borta mot Kroatien så är det oklart om damlandslagets första match under ny förbundskaptenen Peter Gerhardsson kommer att tv-sändas i Sverige.

– Jag kan inte bekräfta något, vi är i princip mitt i en förhandlingsprocess med SVT, säger Karsten Mahlmann hos rättighetsägaren Lagardère och fortsätter:

– Det har varit mycket mejlande fram och tillbaka den här veckan, vi får se.

Om Lagardère inte når en lösning med SVT eller någon annan tv-aktör är det i så fall första gången på drygt tre år som en tävlingsmatch med damlandslaget inte sänds i svensk tv.

Senast det hände var i Sveriges VM-kvalmatch borta mot Polen i augusti 2014, förra året tv-sändes samtliga landskamper.

Sverige inleder VM-kvalet borta mot Kroatien i Varazdin den 19 september. Slutspelet spelas i Frankrike 2019.
