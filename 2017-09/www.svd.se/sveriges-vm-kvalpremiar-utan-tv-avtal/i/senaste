VM-kvalpremiären sänds i TV12

TT

– Alla nationella fotbollsförbund ansvarar för sina egna tv-rättigheter, det är därför det har tagit sådan tid, säger Johan Cederqvist, programchef sport hos C More.

TV4 och C More äger sedan tidigare tv-rättigheterna för damernas fotbollslandslags hemmamatcher i det kommande VM-kvalet inför slutspelet i Frankrike 2019.

Men fram tills på fredagen var det oklart om den första matchen under nye förbundskaptenen Peter Gerhardsson, borta mot Kroatien i Varazdin den 19 september, skulle tv-sändas.

– Vi är i princip mitt i en förhandlingsprocess med SVT, sade Karsten Mahlmann hos rättighetsägaren Lagardère.

Men programchefen Johan Cederqvist hos TV4 och C More bekräftar nu att de säkrat rättigheterna.

– Det känns väldigt bra att det är klart, att den sänds i TV12. Det gör att den blir tillgänglig för alla i Sverige som vill se den. Nu startar vi på nytt med ny förbundskapten, säger Svenska fotbollförbundets generalsekreterare Håkan Sjöstrand.

Senast en tävlingsmatch med damernas landslag inte tv-sändes var borta mot Polen i VM-kvalet augusti 2014, förra året tv-sändes samtliga landskamper.
