Vandeweghe skrällde – Muguruza världsetta

TT

Coco Vandeweghe gick lycklig ner på knä efter att ha vunnit US Open-kvartsfinalen mot tjeckiska världsettan Karolina Pliskova. Den 20:e-seedade amerikanskan avgjorde på den andra matchbollen och vann med 7–6, 6–3.

En som säkerligen också jublade över segern var spanjorskan Garbiñe Muguruza. Pliskovas förlust innebär nämligen att Muguruza efter US Open övertar förstaplatsen på rankningen och för första gången kan titulera sig världsetta i tennis.

Vandeweghes äventyr i US Open fortsätter mot Madison Keys, USA, eller Kaia Kanepi, Estland, i semifinal. Om Keys slår ut Kanepi blir det helamerikanska semifinaler i New York för första gången sedan 1981. Sedan tidigare är det klart att Venus Williams och Sloane Stephens möts i den andra semin.
