Hälsosam konkurrens bakom USA-framgång

TT

Inte sedan 1981 har det varit helamerikanskt i semifinalspelet i US Open-tennisen på damsidan. Då med stjärnor som Martina Navratilova och Chris Evert, samt Barbara Potter – och Kathy Rinaldi.

Den sistnämnda är numera Fed Cup-kapten och förbundets chefstränare. Hon jobbar utifrån förbundets slogan "Make american tennis great again", att se till att amerikanska tennisstjärnor når världstoppen.

– Det är en process, alla har sin egen väg. Kulturen har varit så bra, vi har en hälsosam konkurrens och Venus och Serena (Williams) leder vägen och är fantastiska förebilder. Det är otroligt att se att arbetet gett resultat, säger Rinaldi.

Årets amerikanska US Open-semifinaler, som spelas i natt fredag svensk tid, går mellan Venus Williams och Sloane Stephens och mellan CoCo Vandeweghe och Madison Keys.

– Jag vet inte hur många gånger jag har suttit i den här stolen och fått höra hur dålig amerikansk tennis är, säger Keys efter sin kvartsfinalseger över estniskan Kaia Kanepi.

– Så nu känns det bra, att det blir helamerikanskt i semifinalerna och två amerikanskor i final på lördag. Och det finns fler unga amerikanska spelare som är på gång.

Trots ett idogt arbete för att få fram amerikanska stjärnor var det oväntat att succén skulle komma redan nu. Dels för att den allra största stjärnan Serena Williams tagit graviditetsledigt, dels för att uppladdningen inför US Open inte varit den bästa för semifinalisterna.

Stephens var borta nästan ett år efter en fotoperation förra sommaren. För bara sex veckor sedan var hon rankad 950 i världen, inför US Open är hon rankad 83:a. Keys, 15-seedad i US Open, var handledsskadad i början av året och var borta i två månader. Och Vandeweghes tränare lämnade henne efter förlusten i första omgången i Franska mästerskapen. Men med den nye tränaren Pat Cash har hon blivit en vinnare igen och är nu 20-seedad i grand slam-turneringen. Vandeweghe slog ut världsettan Karolina Pliskova i kvartsfinalen.

Venus Williams, som i drygt tio år kämpat med Sjögrens syndrom som är en kronisk autoimmun sjukdom, är på väg uppåt på rankningen igen och är nu nia. 37-åringen har spelat final i Wimbledon och Australian Open i år.
