Långt fängelsestraff för ex-presidents son

TT

Fabio Lobo, son till Honduras tidigare president Porfirio Lobo, har dömts till 24 års fängelse i en domstol i New York för narkotikasmuggling och försäljning av kokain i USA.

Domen ska ses som en varning till korrupta medlemmar av den politiska eliten i Latinamerika, enligt domaren Lorna Schofield.

Hon säger att Lobo har utnyttjat sina kontakter och missbrukat sin ställning för att försöka tjäna pengar på narkotikasmuggling.

Hans far, som var president mellan 2010 och 2014, försvarade inte sin äldste son när han greps på Haiti 2015 utan sade att Fabio Lobo var tvungen att svara på de anklagelser som riktats mot honom.
