Wahlroos: ”Viktigt strategiskt steg”

TT

Nordea har inte velat säga något om hur och när under dagen banken kommer att meddela beslutet. Strax innan klockan 17 på onsdagen kom beskedet, via ett pressmeddelande – det blir Finland som kommer att husera Nordeas huvudkontor.

Banken uppger i ett pressmeddelande att all verksamhet på hemmamarknaderna i Norden förblir oförändrad, "och ur ett kundperspektiv blir det inga förändringar i vår dagliga verksamhet".

Banken uppger även att man räknar med att ett begränsat antal medarbetare påverkas av flytten.

"Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till. Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker. De jämlika förutsättningar och förutsägbara regelverk som EU:s bankunion kan erbjuda främjar, anser vi, våra kunders, aktieägares och medarbetares intressen", säger Björn Wahlroos, styrelseordförande i Nordea Bank AB, i pressmeddelandet.

Om Sverige skulle vinna eller förlora i finansiell stabilitet på en Nordeaflytt har bedömare varit oeniga om sedan vd Casper von Koskull först vädrade planerna i mars. Men politiskt är det en het potatis. Många har pekat på symbolvärdet i om en av Europas största banker inte vill vara kvar i Sverige.

Finansminister Magdalena Andersson (S) har i debatten svängt från att först säga att det finns fördelar med att Nordea flyttar till att tycka att det är bra om banken finns kvar.

Bakgrunden till att Nordea utrett en flytt är regeringsbeskedet i början av året att avgifterna till den så kallade resolutionsreserven, som används i kristider, skulle höjas. Förslaget kom samtidigt som planerna på en skatt på finanssektorn skrotades. Sedan dess har regeringen gått bankerna till mötes och mildrat förslaget. Nordea har dock betonat att det är fler faktorer än resolutionsavgifterna som väger in.
