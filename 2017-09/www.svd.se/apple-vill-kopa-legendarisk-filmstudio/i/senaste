Apple vill köpa legendarisk filmstudio

TT

Apple är intresserat av att köpa den legendariska filmstudion Culver Studios i Los Angeles, skriver Financial Times.

Enligt tidningen är draget det senaste i teknikjättens planer att etablera sig i underhållningsbranschen. Företaget avser att lägga en miljard dollar om året på tv-produktioner och har rekryterat chefer från Sony till att leda projektet.

Enligt källor vill Apple använda platsen som kontor snarare än till inspelningar, men den ikoniska inramningen skulle vara en tydlig signal att företaget är en kraft att räkna med i Hollywood.

Den sekelgamla studion har varit inspelningsplats för filmer som "Borta med vinden", "The matrix" och "Kill Bill". Bland tidigare ägare finns legendariska Hollywood-moguler som Howard Hughes och Cecil B DeMille och i fastigheten ingår den stora herrgård som var Scarlett O'Haras hem i "Borta med vinden".
