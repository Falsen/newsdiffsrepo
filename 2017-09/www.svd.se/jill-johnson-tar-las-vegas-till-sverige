Jill Johnson tar Las Vegas till Sverige

TT

Om man ska sätta upp en stor Las Vegas-doftande show i Sverige, var förbereder man sig då bäst? I Las Vegas så klart. Det är precis vad Jill Johnson gör just nu inför premiären av "That's life" i Göteborg senare i höst.

– Jag är tacksam över att vara här, jag behövde den här starten. Man blir så otroligt ivrig att komma igång när man får uppleva en sådan här sak, säger hon på telefon från Nevadaöknen.

"En sådan här sak" betyder till exempel att träffa en av världens största artister: Jennifer Lopez. Johnson och hennes sällskap satt i publiken på stjärnans Las Vegas-show och fick säga hej efteråt.

– Hon var precis som man känner sig efter en föreställning: helt slut men lycklig. Mötet var en bekräftelse på att trots att vi är i Las Vegas, och trots att hon är hon och jag bara är jag, så finns det paralleller och likheter. Vi jobbar ju trots allt med samma sak.

Mötet genererade också precis det vistelsen är till för – tillfällen att finslipa detaljer inför den egna showen.

– J–Lo hade till exempel fullt blås från början till slut med bara en enda sårbar bit i sin show. Det tyckte jag var alldeles för kort, och det är ju något jag lätt kan översätta till min egen dynamik. Skelettet är klart och vi är ju inte här för att hitta vår show, men vi kan hitta små och viktiga penseldrag för att finslipa, säger Johnson.

"That's life", där Johnson tolkar artister som Frank Sinatra, Elvis, Celine Dion, Ricky Martin, Rod Stewart och Elton John, har premiär på The Theatre i Göteborg den 8 november. Showen sätts upp efter ett år där Johnsons skilsmässa från maken sedan 17 år fått stor plats i offentligheten.

– Showen liknar ingenting jag gjort tidigare. En stor scen som byggs bara för mig, ett 22-mannaband och alla ikoner jag ska få tolka. Efter en sårbar period i livet är det som att jag får ta mig upp och flyga igen, säger hon.
