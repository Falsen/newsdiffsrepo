Kritik mot pensionsförslag: ”Mycket skeptisk”

TT

Förvalsalternativet i premiepensionssystemet ska inte vara en aktiefond med hög risk utan en mer traditionell försäkringslösning. Det tycker utredaren Stefan Lundbergh, som har föreslagit att systemet görs om.

Det skulle innebära att dagens statliga alternativ AP7 Såfa, som populärt kallas soffliggarfonden, försvinner. Den förvaltas av Sjunde AP-fonden och där hamnar pensionspengar som inte aktivt placeras i andra alternativ.

Premiepensionen är ett statligt tvångssparande och ingår i socialförsäkringen, därför är det rimligt att staten också tar ett övergripande ansvar, resonerar Lundbergh. De föreslagna förändringarna skulle skapa större trygghet, enligt utredaren. Men lägre risk kan samtidigt leda till lägre pensioner, konstaterar han.

Förslaget ska nu behandlas i den blocköverskridande pensionsgruppen. Men Liberalernas Mats Persson har redan sin ståndpunkt klar.

– Jag är mycket skeptisk till förslaget om att ersätta Sjunde AP-fonden. Dagens system har inneburit att spararna har får bra pensioner i premiepensionen, i genomsnitt har avkastningen varit runt sju procent. Den här konstruktionen kommer att leda till lägre pensioner, säger han.

För dem som vill välja något annat ska det finnas färdiga paketlösningar, till exempel generationsfonder. Vill man gå ett steg längre ska det fortfarande finnas ett fondtorg, som dock fungerar helt annorlunda mot i dag.

Stefan Lundbergh vill se ett torg dit inte vilka fonder som helst kan ansluta sig, utan dit fonder upphandlas för att säkra kvaliteten. Så ska spararna skyddas och nya skandaler likt de kring Falcon Funds och Allra stoppas.

– Det är viktigt att ha ordning och reda på fondtorget. Därför vill jag studera det förslaget närmare, säger Mats Persson.

Fredrik Nordström, vd på intresseorganisationen Fondbolagens förening, är också skeptisk till delen om AP7 Såfa.

– Premiepensionens syfte är i grunden att ge en högre avkastning. Tidigare utredare har lyft fram Sjunde AP-fonden som särskilt anpassad. Vi är förvånande över att förslagen huvudsakligen riskerar att sänka pensionen för så många sparare genom att sänka risknivån. Vi tycker att inkomstpensionen fyller den funktionen, säger han.

Ett upphandlat fondtorg ser han både för- och nackdelar med.

– Det beror helt på hur man utformar upphandlingskriterierna. Men det är viktigt att genomföra reformer som säkrar kvaliteten på fonderna.
