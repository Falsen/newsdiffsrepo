Regler för CSN-stöd utomlands ska ses över

TT

Under 2000-talet har CSN gett studiebidrag till 71 svenska studenter vid Islamiska universitetet i Medina i Saudiarabien. Det avslöjade Dagens Nyheter i somras och i reportaget tecknas en bild av Medinauniversitetet som lär ut en ärkekonservativ variant av islam.

Mohammad Fazlhashemi, professor i islamisk teologi och -filosofi vid Uppsala universitet, har i en tidigare intervju med TT sagt att Medinauniversitets karaktär är problematisk eftersom de bland annat inte följer vetenskapliga principer och lär ut wahhabismen, en tolkning av islam som är "ytterst intolerant".

Regeringen ska nu se över de befintliga reglerna och förordningarna och eventuellt göra förändringar gällande vilka utbildningar i världen som ska vara studiemedelsberättigade. Det säger gymnasie- och kunskapslyftsminister Anna Ekström (S) som tillsammans med Helene Hellmark Knutsson (S), minister för högre utbildning och forskning, på onsdagen träffade generaldirektörerna och chefsjuristerna på CSN och Universitets- och högskolerådet, UHR.

– Min ingång är att vi ska ha ett studiestödssystem som möjliggör för unga människor att studera i hela världen. Men samtidigt känner jag att någonstans går gränsen för vilka utbildningar svenska studiestödssystemet ska bekosta. Pengarna ska inte gå till vad som helst, säger Anna Ekström till TT.

Helene Hellmark Knutsson, som också deltog i mötet, säger att det kan finnas utmaningar med att värdera vilka utbildningar som ska vara studiemedelsberättigade.

– För mig som högskoleminister är det extra viktigt att akademiska utbildningar håller hög nivå och vilar på vetenskaplig grund.

Enligt Anna Ekström ska översynen av reglerna som regeringen förfogar över påbörjas inom kort.

– Här finns ingen anledning att vänta. Det är ett område där vi vill att myndigheterna ska ha ett bra och ändamålsenliga regler så fort det bara går.
