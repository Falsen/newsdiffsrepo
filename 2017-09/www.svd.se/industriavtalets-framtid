Janerik Larsson:
Industriavtalets framtid

Janerik Larsson

”Vem ska bestämma på lönemarknaden? Industriavtalets lönenorm utmanas” (Premiss förlag) är en nyutkommen bok författad av de mycket kunniga och erfarna arbetsmarknadsreportrarna Anna Danielsson Öberg och Tommy Öberg.

Deras utgångspunkt är, som framgår av titeln, att det finns en lönemarknad som någon eller några arbetsmarknadsorganisationer kan bestämma över.

Verkligheten är betydligt mera komplicerad. Det finns många lönemarknader och ett exempel på detta är att en växande andel av den offentliga sektorns anställda omfattas numera av kollektivavtal som inte reglerar de utgående lönerna eftersom avtalen är sifferlösa. Lönesättningen avgörs lokalt.

Men till föreställningen om ”en lönemarknad” hör också att Sverige på något sätt utgör en sådan, sluten marknad. De många svenskar som idag arbetar i exempelvis Norge verkar således trots sitt svenska medborgarskap på en annan lönemarknad. De har själva valt att lämna den lönemarknad som paret Öberg skriver om.

Men det finns också en snabbt växande arbetsmarknad också för svenskar bortom Norge. Och det är den ekonomiska utvecklingen inte bara i Sverige utan i andra delar av Europa och i andra delar av världen som påverkar förutsättningarna för de företag som verkar i Sverige. Det är i slutändan denna stora ekonomi som spelar en större roll nu och framöver än den svenska lönemarknaden.

Bokens utgångspunkt är berättelsen om industriavtalets tjugo år. Det är en viktig och intressant historia, även om jag undrar hur stor hjälp boken ger de som i morgon ska hantera de frågeställningar som lyfts fram i den. Problemet här är att bokens berättelse nog är mer lättbegriplig för mig som varit med ända sedan 1980-talets början och således kunde följa också förspelet till det som blev industriavtalet 1998. Att skriva denna historia på 150 sidor och bli relevant i morgon är nog en omöjlig uppgift.

Författarna har tveklöst gjort sitt bästa och det är inte kunskap som är bristen.

Ett perspektiv som genomgående präglar framställningen är att det nästan hela tiden är LO som står i centrum. LOs kamp för att hålla samman sina förbund tror jag är historia i långt högre grad än vad bokens framställning vill göra gällande. Analysen av arbetsmarknadens centralorganisationers betydelse för kollektivavtalen på arbetsmarknaden får nog nu hänföras till historikerna.

Hur är det då med Industriavtalet? Det avsnitt i boken som handlar om framväxten av Industriavtalet och parhästen Medlingsinstitutet är tveklöst boken bästa. Jag hade gärna sett att den delen av berättelsen varit mera fyllig. Här finns det utan tvivel utrymme för andra författare att fördjupa vår kunskap om vad som hänt under dessa 20 år.

LOs främsta argument för att hålla samman sina fackförbund har varit argumentationen för jämställda löner – ett ämne som är författarna mycket kärt. Men den frågan har blivit allt mindre intressant i och med att den kvinnodominerade offentliga sektorn i hög grad valt en annan väg men också för att själva låglönediskussionen fått helt nya komponenter inte minst genom invandringsvågen 2015.

Frågan om utmaningarna mot Industriavtalets lönenorm adresserades i en SvD debatt-artikel igår av representanter för Facken inom industrin. De öppnar upp för fortsatta diskussioner med i första hand industrins arbetsgivareorganisationer men också för tanken att fler parter kan ingå i Industriavtalet.

Det finns viktiga frågor för framtidens kollektivavtal som inte berörs i boken. Det behövs proportionalitetsregler vid konflikter så att omfattning och syfte står i proportion till konsekvenserna och effekterna för företagen och tredje man. Det behövs andra insatser eller regler som försvårar användandet av konflikträtten. Så är det i andra länder inom EU. Sverige har en närmast vårdslös attityd till dessa frågor vilket nu är högaktuellt genom läget i Göteborgs hamn.

Men givetvis har Industriavtalet spelat en mycket viktig roll för svensk ekonomi och för svenska företag och löntagare de senaste 20 åren. Det är verkligen en viktig historia.
