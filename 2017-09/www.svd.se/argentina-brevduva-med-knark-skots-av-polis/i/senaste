Argentina: Brevduva med knark sköts av polis

TT

Argentinsk polis har skjutit ned en brevduva som levererade knark till interner i ett fängelse i Santa Rosa i landets centrala delar.

Polisen sköt ner duvan efter att den sågs flyga in i fängelset. På ryggen hade duvan ett paket med piller och marijuana, enligt fängelsets ledning.

Redan 2013 larmade anställda vid fängelset att knarkhandlare använde sig av specialtränade brevduvor – varav vissa kan genomföra upp till 15 leveranser per dag.

Innan den nu aktuella fågeln sköts ned ska knarkhandlare enligt AFP ha försökt att dölja den genom att låta duvan flyga in i en annan flock brevduvor som släppts i samband med en sammankomst för brevduveuppfödare.
