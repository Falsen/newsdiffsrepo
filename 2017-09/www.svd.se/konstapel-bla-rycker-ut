Konstapel Blå rycker ut

Körsvennen

I juni höll rikspolischefen presskonferens. Budskapet andades desperation: ”Andra samhällsaktörer, hjälp oss, hjälp oss”.

Bakgrunden var den rapport som polisen presenterade över utsatta områden, som i dagsläget uppgår till 61 stycken. 23 av dessa betraktas som ”särskilt utsatta” – vilket är åtta fler jämfört med 2015.

Ett sådant område präglas av det finns en ”utbredd obenägenhet att delta i rättsprocessen och att polisen har svårt att fullgöra sitt uppdrag”.

Andra dagar tycks situationen mer hanterbar. I veckan larmades polis till Solbergabadet på Gotland, där två bastubadande äldre herrar inte ville gå hem. Rikspolischefen var på plats och ryckte ut tillsammans med kollegorna för att avhysa badarna, som dock inte misstänks för något brott.

Den minnesgode kommer ihåg Eliassons fjolårskampanj mot tafsande på festivaler, där armband med texten ”POLIS AVSPÄRRAT #tafsainte” delades ut. Huruvida sådana armband förekom vid bastuinsatsen är okänt.

KÖRSVENNEN
