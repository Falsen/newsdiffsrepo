”Ger en missvisande bild av Komvux”



Vi känner inte igen oss i den mörka bild av Komvux som målas upp av vår kollega på SvD Debatt (29/8) och vill här ge en mer nyanserad lägesbeskrivning.

Vi vill inte sticka under stol med att det finns utmaningar och problem för vuxenutbildningen. De överdrifter och direkta felaktigheter som förs fram i artikeln riskerar dock att fel slutsatser dras när framtidens vuxenutbildning ska utformas. Den värsta felaktigheten är att det skulle råda betygsinflation på vår skola, att ”åtskilliga [släpps] igenom med godkända betyg”. Tvärtom, står vi emot såväl direkta som indirekta påtryckningar från olika håll och följer Skolverkets reella kunskapskrav. Vårt primära fokus är att ha kunskapen i fokus och att upprätthålla nivån.

En annan upprörande felaktighet är påståendet att ”lärarna uppmanas av skolledningen att ge en pedagogisk rekommendation... för varje F-elev, som då skrivs in i nästa kurs”. Sanningen är att lärarna har stor autonomi när det gäller valet att ge studerande en ny möjlighet att gå om en kurs när det funnits särskilda skäl till misslyckandet och när det finns förutsättningar att klara kursen vid ett nytt försök. Det finns alltså ingen automatik i dessa rekommendationer. Principerna med pedagogisk rekommendation är dessutom helt i linje med vuxenutbildningens ambitioner, det vill säga att hjälpa människor till en andra chans.

Den missvisande beskrivningen fortsätter genom att nedvärdera distanskursernas upplägg. En läsare får lätt intrycket att distanskurserna är alltför ytliga och inte kräver något av eleverna, utan att de endast består av ”några inlämningsuppgifter” och ”ett eller ett par provtillfällen”. Våra distanskurser handlar om betydligt mer än så: digitala plattformar med omfattande innehåll och resurser samt diskussionsverktyg. Det finns även möjlighet att få support och stöd på skolan, tillsammans med studerande i traditionella klassrumskurser. Det är dock viktigt att förstå att distansundervisning per definition innebär färre fysiska träffar. Denna undervisningsform kan av ovana lärare uppfattas som svårhanterlig men den ligger i tiden och är en naturlig konsekvens av den digitaliseringsvåg som drar fram i Sverige och i världen. Vi vill dock i ärlighetens namn tydliggöra att distansstudier inte passar alla elever eftersom det ställer större krav på studiedisciplin, självständighet och drivkraft. Ibland väljs distansundervisning av studerande som borde ha valt en vanlig klassrumskurs. Här finns ett tydligt utvecklingsområde för kommunen: att förbättra test- och vägledningsverksamheten inför studierna. En förbättring av sådant slag skulle även kunna hjälpa oss när det gäller en av våra allra största utmaningar, att många studerande som kommer till oss inte har tillräckliga förkunskaper, trots godkända betyg på föregående kurs.

Det finns även vissa poänger i artikeln. Minskade timtal i kurserna, korta femveckorskurser och vinstjakt hos aktörerna skapar stora utmaningar för en kommunal verksamhet. I en upphandling anges marknadens ”spelregler” i det så kallade förfrågningsunderlaget. Där kan man exempelvis utläsa att en matematikkurs på gymnasienivå ska läsas på 75 undervisningstimmar. Såvida den inte går på kvällstid för då räcker 30 timmar (!). Såvida den inte går på distans för då finns det ingen undre gräns gällande lärarstöd (!!). Åsö vuxengymnasium har dock, för elevernas skull, valt att oftast ge fler timmar i kvällskurserna och fler timmar i stöd i distanskurserna, så att de i stort sett motsvarar klassrumsundervisningen, räknat i timme per elev.

Vi får ofta höra hur viktigt det är med ”lika villkor” mellan kommunala och privata utbildningsanordnare. I själva verket råder en obalans i själva systemet eftersom en kommunal skola i stort sett måste hålla sig inom kommunens gränser medan en nationell utbildningskoncern kan verka över hela landet. När en lärare på vår skola sitter med kanske 18 elever i gymnasiekursen Svenska 2 så kan en lärare med samma kurs i den stora utbildningskoncernen plocka elever från bland annat Landskrona, Enköping och Kiruna till en välfylld distansgrupp på drygt 80 studerande. Denna skillnad mellan antal elever blir även en skillnad mellan ekonomiskt underskott och överskott.

Vi vill peka på att en verksamhet som har svårt att gå ekonomiskt ihop ger stressade medarbetare. Lärarna upplever också en stress och oro inför de nya tiderna med kortare kurser, risken för färre timmar och ändrade arbetssätt. Vi anser att denna stress kommer sig av en djupgående vilja att aldrig tumma på kvaliteten på undervisningen i vilken form den än bedrivs och att aldrig sänka kraven för betyg utan alltid sätta kunskapen i centrum. Vi vet att lärarna på Åsö har upplevt en tuff situation men vi vänder oss mot den bild som artikeln ger att det ska ha drabbat de studerande. Vi upplever att lärarna är beredda att gå långt för att de studerande inte ska drabbas.

Niklas Bremler

legitimerad lärare i matematik samt lektor

Jim Haney

legitimerad lärare i engelska och geografi

Cecilia Lindeberg

legitimerad lärare i religionskunskap och psykologi

Jan Rydh

legitimerad lärare i it, samhällskunskap och psykologi samt förstelärare

Marie Rydh

legitimerad lärare i psykologi, pedagogik, samhällskunskap och historia

Katrin Sannerud

legitimerad lärare i samhällskunskap och psykologi samt förstelärare
