Nytt räntebesked från Riksbanken

TT

Riksbanken kommer i dag med besked om den svenska styrräntan. Inte heller den här gången väntas några stora överraskningar, enligt bedömarna. Räntan väntas ligga kvar på –0,50 procent och köpen av statsobligationer spås fortsätta i den takt som Riksbanken tidigare meddelat.

Flera chefsekonomer som TT har talat med önskar att Riksbanken ska komma med någon svag signal som kan öppna för en räntehöjning, kanske redan före årsskiftet. Förhoppningarna på att denna önskan ska infrias är dock låga.

Riksbanken har sagt att en första räntehöjning kommer först under andra halvan av nästa år. En del bedömare tror trots det att en första höjning kommer någon gång till våren.

Räntebeskedet från Riksbanken kommer klockan 9.30.
