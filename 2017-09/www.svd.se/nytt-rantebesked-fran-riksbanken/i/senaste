Räntan kvar på rekordlåg nivå – inflationen spås ta fart

TT

– Konjunkturen är stark och inflationen är nära målet på två procent, säger riksbankschef Stefan Ingves på en pressträff.

Men det har tagit lång tid att komma dit, därför behöver styrräntan ligga kvar på den nuvarande nivån för att hålla inflationen varaktigt kring två procent, enligt Ingves.

Ett beslut utan dramatik, säger Danske Banks chefsekonom Michael Grahn.

– Det var helt i linje med vad vi hade förväntat oss, och som de flesta har resonerat.

Det enda som enligt Grahn avvek något var att Danske Bank hade väntat sig att Riksbanken skulle dra ner inflationsprognosen något för nästa år.

– Det har man inte gjort, i stället har man dragit upp den. Vi får fundera på om det betyder något speciellt, men troligtvis är det inte så. Vi ser i pressmeddelandet att Riksbanken fortsätter att oroa sig för kronans utveckling, att den har blivit lite starkare än de hade tänkt sig, säger han.

Anna Öster, chefsekonom på Länsförsäkringar, anar en antydan till signal om att en långsam vändning i penningpolitiken kommer att ske.

– De antyder att inflationen är högre än de har räknat med tidigare och att det inte bara är tillfälligt. Det kan kanske vara en första signal till den långsamma svängning vi kommer att se, säger Anna Öster, och fortsätter:

– Samtidigt är de väldigt försiktiga och säger fortfarande att de är redo att agera med andra åtgärder om så skulle behövas. De försöker ju med kommunikationen se till att inte kronan ska stärkas för snabbt.

Riksbanken skriver i sin nya prognos att både tillväxt och inflation kommer att bli högre både i år och nästa år, jämfört med vad de tidigare sagt.

– Alla de här justeringarna sammantaget pekar på att de ser en stark svensk ekonomi och att den här vändningen som vi väntar på kommer att komma. Nu försöker de bara få det att ske så försiktigt som möjligt så att det inte ska bli för starka marknadsreaktioner, säger Anna Öster.

Riksbanken räknar nu med att inflationsmålet på två procent nås i år. Därefter väntas inflationen, enligt måttet KPIF, pendla runt målet under 2018–2019, enligt ett pressmeddelande från Riksbanken. Även tillväxtprognosen skrivs upp. Direktionen räknar nu med en tillväxt på 3,2 procent i år och 2,7 procent 2018. Tidigare spådde Riksbanken att tillväxten skulle bli 2,2 respektive 2,4 procent.

Riksbanken lämnar, trots att både tillväxt och inflation lyfter mer än man tidigare räknat med, styrräntan oförändrad på rekordlåga minus 0,50 procent och låter sitt program för stödköp av statspapper löpa på som planerat till årsskiftet.

Någon justering av ränteprognosen blev det inte heller. Nästa räntehöjning beräknas komma i mitten av 2018.

Inflationen även i omvärlden är förhållandevis låg och tar inte fart. Räntepolitiken i omvärlden kan i vissa fall därför bli än mer expansiv, enligt Ingves.

– Det innebär att det kommer att ta längre tid innan man höjer räntorna (i omvärlden) än vad vi trodde tidigare, säger Stefan Ingves.

Att springa före de stora centralbankerna i omvärlden skulle kunna driva upp kronans värde, vilket pressar inflationen, resonerar han.

Ingves räknar med relativt låga löneökningar fram över, trots att konjunkturen går för högtryck, vilket dämpar inflationstrycket.

Kronan har stärkts fortare än vad Riksbanksledningen räknade med i somras.

– Det är viktigt att kronan inte stärks för fort... då är det sannolikt att vi inte får upp inflationen till två procent, säger Ingves.

Riksbankens direktion meddelar samtidigt att man som väntat har beslutat att ändra sin målvariabel för penningpolitiken till inflationsmåttet KPIF, vilket innebär att man mäter inflationen exklusive ränteförändringar.

"Riksbanken kommer också att använda sig av ett variationsband om 1-3 procent för utfallen för KPIF-inflationen för att illustrera att penningpolitiken inte kan detaljstyra inflationen utan att den normalt sett varierar kring målet", skriver Riksbanken.

Marknadsreaktionerna blev små. Kronan sjunker något och korta svenska marknadsräntor sjunker marginellt efter det att Riksbanken valt att inte flagga en snabbare avveckling av de rekordstora penningpolitiska stimulanserna, trots höjda tillväxt- och inflationsprognoser.

Mot euron tappade kronan omkring tre öre till 9:53 kronor efter räntebeskedet.

Räntan på Sveriges tvååriga statsobligation sjönk omkring 0,01 procentenhet till –0,66 procent, medan tioårsräntan i princip var oförändrad på 0,80 procent.
