Idrottsledare misstänks för övergrepp på barn

TT

En idrottsledare i Västra Götaland har stängts av från sin klubb sedan flera barn polisanmält honom för ofredande. Det är inte känt vad anklagelserna går ut på, men enligt polisen kan begreppet handla om allt från sexuellt ofredande till knuffar.

– Vi kallade till styrelsemöte direkt. Vi tog ner medlemmen till föreningen och förklarade att medlemmen var avstängd från föreningen samma dag som vi fick veta det här, säger klubbens ordförande till P4 Väst i Sveriges Radio.

Klubben har i ett brev berättat om polisanmälningarna för alla medlemmar. Två av anmälningarna rör pojkar som var 14 respektive 15 år när de misstänkta brotten begicks.
