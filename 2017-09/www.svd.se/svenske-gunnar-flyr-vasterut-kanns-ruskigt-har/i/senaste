Svenske Gunnar flyr västerut: ”Känns ruskigt här”

Johannes Ledel

Till vardags bor Susanne Franzén i Fort Lauderdale på Floridas östra kust. Men tidigare i veckan beordrades hon och hennes kollegor att lämna Florida av arbetsgivaren Svenska kyrkan, så att de kommer i säkerhet och kan återvända när de kan för att hjälpa till under efterarbetet.

– En del väljer att stanna och vara i sina hem och gör dem säkra, andra väljer att lämna, säger Susanne Franzén, som arbetar som diakon vid Svenska kyrkan i Florida.

– Vi kom med ett av de sista planen ut igår.

Hon berättar också att förberedelserna inför stormen är i full gång och eftersom många är vana vid större stormar är de flesta duktiga på att förbereda sig inför ovädret. De har fyllt bilarna med bensin, bunkrat upp med vatten och mat och spikat plywoodskivor för sina fönster. Men samtidigt har många förnödenheter börjat sina.

– Det är tomt på bensin, det är tomt på vatten. Det man är rädd för nu är att gasen också ska försvinna, säger Susanne Franzén.

I staden St. Augustine, i delstatens nordöstra delar, håller Gunnar Hedqwist och hans fru Monica på att packa ihop alla värdesaker de kan ta med sig i bilen. Det som inte ryms i bilen måste de lyfta upp på övervåningen för att klara en eventuell översvämning.

Gunnar Hedqwist flyttade till USA på 1970-talet och till Florida runt år 2000. Där driver han ett turistföretag. Han berättar att han redan upplevt flera orkaner och tvingats evakuera hemmet flera gånger.

– Det börjar kännas vant. Men det är ingenting att göra, man måste leva med det, säger han.

St. Augustine drabbades särskilt svårt av orkanen Matthew i fjol då stadens centrala delar hamnade under vatten. Därför tar många av staden invånare Irma på stort allvar, berättar Gunnar Hedqwist.

– Många har lärt sig. Igår när jag körde igenom staden var det nästan ruskigt att se vad de sysslade med. Alla spikar upp skydd för fönster och dörrar och försöker rädda vad de kan ur affärerna.

Är folk rädda?

– Ja, det får jag lov att säga. Den här gången tar folk det väldigt väldigt allvarligt.

Paret packade under fredagen för att under lördagsmorgonen köra västerut mot staden Gainesville. Där har de bokat in sig på ett hotell, och ska vänta ut stormen.

– Vi ska försöka åka i alla fall. De har rapporterat på lokala medier att det varit stopp i trafiken, säger Gunnar Hedqwist och lägger till att de hoppas småvägarna blir lättare att ta sig fram på.

Journalisten Peter Suneson, som skriver för den svenskspråkiga nyhetssajten Florida.nu, berättar att många boende och turister ignorerat allvaret i situationen trots larmsignaler och väntat för länge med att ge sig av.

Det finns enligt honom stora risker för att situationen blir kaotisk när alla försöker lämna området samtidigt.

"De som ger sig iväg från kustområdena idag riskerar att sitta fast i bilköer på Floridas motorvägar. De kommer att ha svårt att hitta bensin. Det är stor risk att de blir fast ute på landsbygden, ingen drömsituation att vara i det läget när en av modern tids värsta naturkatastrofer i USA kommer jagandes bakifrån," skriver Peter Suneson i ett mejl.
