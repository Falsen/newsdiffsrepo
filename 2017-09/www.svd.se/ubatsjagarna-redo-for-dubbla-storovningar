Här ”återtar Sverige förmågan” att jaga ubåtar

Johannes Ledel

Klockan har precis passerat åtta på morgonen, men föreberedelserna är redan i slutskedet inför dagens övningar för 4:e sjöstridsflottiljen vid Berga utanför Stockholm. Förtöjda längst ut vid en brygga ligger de två korvetterna HMS Visby och HMS Helsingborg, och en bit in ligger spaningsbåten HMS Modig, där sjömännen håller på att bära ombord två stycken kulsprutor som monteras på relingen.

– De här bojarna vi ser är en del av våra nya sensorer, säger fartygschefen Daniel Eklund och pekar mot åtta bojar som är uppradade i båtens akter.

På bojarnas ovansida sticker antenner ut och signalbojarna ska användas för att spana efter ubåtar i Sveriges skärgård. Eklund berättar att det är just den typen av spaning de ska öva på under dagen, men varje tur ut innebär också att de kan öva på fler element.

– Det är ganska sällan vi kastar loss och bara övar en sak. Så vi kan också öva internt skydd, att släcka bränder om det skulle hända något. De kommer också öva navigation. Alla delar övar hela tiden, säger Daniel Eklund.

HMS Modig är den första spaningsbåten av sex som efter försvarsbeslutet 2015 ska bli en del av den svenska flottan. En del av det förnyade fokuset på undervattensspaning som följde i svallvågorna efter ubåtsjakten hösten 2014. Många av fartygen i den svenska flottan har flera uppgifter, men Daniel Eklund berättar att för deras uppgift är tydlig och den handlar om att spana inomskärs. Den tydliga uppgiften tycker han skapar bättre förutsättningar för att fokusera övandet på den uppgiften.

– Vi kan lägga väldigt mycket av vår övningstid på att öva en sak. Så det blir någon form av spetskompetens.

Den svenska förmågan att kunna spana efter och hitta ubåtar i Östersjön hamnade under luppen i och med den omfattande ubåtsspaningen i Stockholms skärgård hösten 2014. När man läser det försvarsbeslut som riksdagen antog den efterföljande sommaren blev det också tydligt att politikerna såg ett behov av att den förmågan behövde stärkas.

Försvarsmakten gavs därför ett flertal konkreta uppgifter i syfte att stärka försvaret under ytan. Spaningsbåtar ska införskaffas, två korvetter som närmade sig pensionsåldern halvtidsmodifieras och nya sensorer ska placeras ut i skärgården.

I ett kontor med utsikt över bryggorna sitter flottiljchefen Fredric Palmquist som berättar att försvarsbeslutet innebar nya uppgifter, men också mer pengar.

– Både uppgift och pengar, det är vi inte normalt vana vid, säger han skämtsamt.

Det nya försvarsbeslutet innebär en styrning att ”återta förmågan”, enligt Fredric Palmquist som säger att det mesta också går enligt planen. Men att återta förmågan är samtidigt inget man gör i en handvändning. Exakt hur lång tid det tar nå den höga förmåga man siktar på är svårt att säga, men med erfarenhet av den upprustning som gjordes under 80-talet så uppskattar Fredric Palmquist att det kan handla om så mycket som tolv år.

– Det tar en ganska lång tid och är ganska dyrt, säger Palmquist.

Situationen blir inte lättare av att Östersjön är ett hav som gör det särskilt svårt att jaga ubåtar. Till att börja med är det ett grunt hav, och även om det kan tyckas att det borde göra saker lättare är verkligheten annorlunda. Det grundare vattnet gör nämligen också att vattnet skiktas och bildar olika temperaturlager. Fredric Palmquist berättar att botten på varje sådant lager blir som en spegel och att det blir en liknande effekt av det bräckta vattnet. Att sonarsignaler sedan snabbt studsar mot havsbotten leder till att man får ett konstant bakgrundsbrus att försöka förhålla sig till.

– Det är fysikens lagar vi jobbar emot, säger Fredric Palmquist och berättar att när man sedan går in i skärgården skruvas alla de effekterna upp.

Flottan har förberett sig inför två större övningar som pågår under september. Först ut är Northern Coasts, en marinövning med länder kring Östersjön, som för flottans del direkt övergår i den multinationella övningen Aurora med start på måndag. De är båda stora och viktiga övningar säger Fredric Palmquist, och Aurora kommer bli särskilt stimulerande då man kommer att få öva med amerikanska militären som motståndare.

– Jag kan planera och taktisera utan att jag vet vad som kommer på andra sidan, säger Palmquist.

Samtidigt tror Fredric Palmquist inte att övningarna är riktigt lika revolutionerande för dem som för andra delar av militären. Eftersom flottan till större delen består av stående förband som övar kontinuerligt så blir Aurora en övning där man ”går ut som vilken dag som helst.”
