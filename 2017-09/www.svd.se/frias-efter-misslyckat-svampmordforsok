Frias efter misslyckat svampmordförsök

TT

En man som erkänt att han försökt döda genom att bjuda en granne på sitt boende på kaffe som han trodde var förgiftat av svamp frias av Halmstads tingsrätt. Han hade av misstag plockat ogiftig svamp och dessutom preparerat den på fel sätt.

Domstolen betraktar det som ett otjänligt försök som inte är straffbart, rapporterar Hallandsposten. Vidare har tingsrätten synpunkter på att det saknas teknisk bevisning eller ögonvittnen som kan styrka att berättelsen om hur det hela gått till var riktig, rapporterar SVT Nyheter Halland.

Mannen har förklarat sitt agerande med att han ville "hamna i finkan" och åklagaren, som åtalat honom för mordförsök, yrkade på att han skulle dömas till rättspsykiatrisk vård.
