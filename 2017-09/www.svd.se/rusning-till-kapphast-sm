Rusning till käpphäst-SM

Agneta Borgström

Tävlingsnerverna märks hos de flesta av det 50-tal tjejer som samlats i Slottsskogen i Göteborg. Många håller hårt i sin egen ”häst på skaft” som smyckats med välflätade manar och dekorerade träns och betsel. Några ekipage skuttar fram över gräsmattan för att gå banan.

– Oj, det är så många som har kommit hit. Det är fullt med tjejer. Detta innebär att vi ordnar Sveriges största tävling i käpphäst, säger Bianca, 12 år, och skrattar.

Tillsammans med Amanda, 12 år, arrangerar hon denna lördagseftermiddag de första officiella svenska mästerskapen i käpphästridning.

– Det är faktiskt tredje tävlingen totalt som jag hoppar i. I en av tävlingarna var jag två millisekunder från att komma femma, säger Amanda stolt.

Tjejerna har också fjärilar i magen, men mest för att anmälningslistorna över alla deltagare ska vara i ordning. Och rätt namn på käpphästarna. Det drar ihop sig till start för den första deltävlingen på 30-40 centimeters hinderhöjd. Nellie, 10 år, tar sats och flyger sedan elegant över alla hinder innan hon klyver mållinjen på en bra tid. Ytterligare ett 20-tal tjejer med ponnys, engelska fullblod, unghästar och fjordingar hoppar, skuttar eller glider över hindren.

– Braaaaa, hejas det på varenda deltagare medan publiken jublar.

Många av tjejerna som samlats håller på med ridning eller dressyr på fritiden. Käpphästar blir ännu ett intresse som de kan samlas kring för att ha roligt - och dessutom pyssla med. De flesta har nämligen sytt sina hästar själva. Molly, 12, har till och med satt små lyckoänglar på hennes båda hästar Bamse och Kasper för att ge tur.

Hur tränar man för att klara dessa hinder som är allt från 30 centimeter till över en meter höga?

– Jag rider två gånger per vecka i vanligt stall och sedan gäller det att springa och hoppa mycket så att man blir smidig och stark, säger Molly som hållit på med sporten i 1,5 år.Sol byts mot regn och det droppar plötsligt så ihärdigt att mästerskapen får göra ett litet avbrott. Tjejerna rusar efter skydd och täcken, fast inte till sig själva. Utan till käpphästarna.

En kille ställer upp i dagens tävling, det är Jakob, 10 år. Jakob tycker dock inte att hoppningen gick så bra.

– Jag var för trött. Det var ändå kul att komma hit.
