Överåklagare öppnar för utredning av Eliasson

Hannes Delling

Säkerhetspolisen kopplas in efter Ekots avslöjande om att riskpolischefen Dan Eliasson ska ha frångått säkerhetsregler. Bakgrunden är uppgifterna från Ekot om att ett privat företag fått tillgång till Polisens personal- och lönesystem Palasso på ett sätt som Försvarets underrättelsetjänst Must menar bryter mot säkerhetsskyddsförordningen.

Polisen har hävdat att man har haft full kontroll över hela kedjan i sin outsourcing till företaget CGI, men beklagar hur den säkra lösningen ”har kommunicerats”.

Överåklagare Anders Jakobsson vid Särskild åklagarkammaren har inte bestämt sig för om en förundersökning ska inledas än.

– Jag har tagit del av det som stått i tidningarna och tittat på rättsläget med utgångspunkt från det som kommit fram i medierna. Jag kan inte fatta beslut utifrån det, säger han till SvD.

– Men mycket tyder på att jag kommer att ta in utredningsmaterial i form av en förutredning. Det är alltså inte tal om att inleda en förundersökning i detta läge. Vi vill ha ett fullgott underlag om vad som har hänt och om det eventuellt har skett ett brott.

Vilka slags brott skulle det kunna röra sig om?

– Jag vill inte uttala mig överhuvudtaget om vilka brott mot vilka lagar det skulle kunna handla om. Vi får se, säger Anders Jakobsson.

Ett uttalande från Dan Eliasson väntas komma under kvällen.

– Han är på resande fot, men han kommer att kunna ge kommentarer i kväll, säger Carolina Ekéus, pressekreterare vid Nationella operativa avdelningen, till TT.
