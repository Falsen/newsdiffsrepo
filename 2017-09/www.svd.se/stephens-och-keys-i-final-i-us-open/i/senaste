Stephens och Keys i final i US Open

TT

Sloane Stephens vann först semifinalen i US Open mot Venus Williams med siffrorna 6–1, 0–6, 7–5.

– Jag har ingen aning om hur jag gjorde det... bara hårt arbete, säger Stephens efter matchen.

Hon hyllar sin motspelare efter matchen, där det sista setet blev en nagelbitare.

– Jag är hedrad att spela samtidigt som en av sportens stora. Hon är den mest älskvärda, den mest eleganta spelaren, säger hon efter vinsten, skriver AFP.

Stephens var borta nästan ett år efter en fotoperation förra sommaren. För bara sex veckor sedan var hon rankad 950 i världen, inför US Open var hon rankad 83:a.

– Om någon hade sagt när jag började min comeback att jag skulle ta mig till två semifinaler och en grand slam-final skulle jag ha svimmat, säger 24-åringen.

Madison Keys tog hem segern mot Coco Vandeweghe med säkra 6–1, 6–2 och tog sig därmed till sin första Grand slam-final. Detta trots en skada i ett ben som hon fick tejpa i mitten av andra set.

Det är första gången sedan 1981 som alla fyra spelarna i damernas semifinal är från USA.
