Skadad Murray "lär" ställa in säsongen

TT

Höftskadade Andy Murray lämnade i sista stund återbud till US Open, årets sista grand slam-turnering i tennis.

Nu ser det ut som att världstvåan även tvingas ställa in resten av säsongen.

"Olyckligtvis så kommer jag inte kunna tävla i de kommande tävlingarna i Peking och Shanghai. Med största säkerhet lär jag heller inte kunna spela de avslutande två tävlingarna i Wien och Paris på grund av min höftskada som stört mig de senaste månaderna", säger Andy Murray i ett uttalande på Facebook.

Den 30-årige britten avslutade fjolåret som världsetta, bland annat efter seger i Wimbledon, OS-guld i Rio de Janeiro och grand slam-finaler i Australian Open och Franska mästerskapen.
