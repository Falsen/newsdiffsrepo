Minister KU-anmäls om KI-forskning i Hongkong

Jan Majlard

Regeringen fattade i juli 2016 beslut om ett regleringsbrev för Karolinska institutet. KI gavs möjlighet att etablera en svensk universitetsfilial i Hongkong.

Initiativet till filialen ska ha kommit från Hongkongs dåvarande regeringschef Leung Chun-ying, som till KI förmedlat kontakten med en affärsman i Hongkong, Ming Wai Lau.

Han donerade sedan motsvarande runt 400 miljoner kronor till KI för finansiering av filialens hela verksamhet.

SvD skrev i våras om att donatorn Ming Wai Laus namn dök upp i de läckta Panamadokumenten. Dokumenten visar hur flera prominenta personer, företag och banker över världen tagit hjälp av den panamanska advokatbyrån Mossack Fonseca för att dölja tillgångar i skatteparadis.

– Det finns även uppgifter i tidningsartiklar i Hongkong som gör gällande att regeringschefens son fick en postdoktoral anställning på KI kort tid före att donationsavtalet skrevs under, säger Fredrik Christensson.

Även donatorn Ming Wai Laus far och dennes bakgrund har lyfts fram i media. Fadern, Joseph Lau, dömdes  2014 till fem års fängelse, för bland annat penningtvätt, i Macau. Då det inte existerar något utlämningsavtal mellan Hongkong och Macau har rättvisan ännu inte hunnit i kapp honom.

– Denna bakgrund och kunskap ska ha funnits i regeringskansliet när regeringen godkände etableringen av KI-filialen. Det var en lång process som påbörjades i december 2014. Hur behandlade man uppgifterna? Vad kände regeringen till? frågar Fredrik Christensson.

Frågetecken finns också kring formuleringar i donationsavtalet, anser Centerpolitikern, som nu alltså vill att konstitutionsutskottet (KU) ska granska Hellmark Knutssons och regeringens agerande i ärendet.

– Det är anmärkningsvärt att KI i avtalet skrivit bort rätten att styra över hur verksamheten ska ledas. Hur blir det då med den akademiska friheten? I avtalet ska donatorn dessutom inkluderas i beslut om hur budgeten fördelas. Det är märkligt, säger Fredrik Christensson.

Helene Hellmark Knutsson svarar via mail:

”Jag har noterat att en anmälan inkommit till konstitutionsutskottet, nu får vi se om utskottet sen väljer att ta upp frågan. Om de gör så kommer jag att göra mig tillgänglig och behjälplig”, skriver hon.
