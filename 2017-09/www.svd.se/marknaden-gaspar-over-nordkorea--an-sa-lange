Marknaden gäspar över Nordkorea – än så länge

Erik Bergin

Dollarn föll på måndagen efter nyheten om Nordkoreas provsprängningen av vad som kan vara en kraftigare vätebomb på söndagen. Den handlas ned marginellt mot kronan även på tisdagmorgonen.

Aktiemarknaderna i USA var stängda för helgdagen Labor Day på måndagen, men i Asien har det upptrappade nordkoreanska kärnvapenhotet skakat investerare som flytt risk till säkrare tillgångar som guld.

Något stort börsras syntes dock inte efter sprängningen och nya hårda ord mot den nordkoreanska regimen från USA:s försvarsminister James ”Mad Dog” Mattis.

– Förvänta er någon sorts kortvarig riskaversion. Men sådana rörelser på marknaden tenderar att vara kortlivade eftersom typiska spänningar desarmeras snabbt. Så såvida inte den globala reaktionen på det här kärnvapentestet ökar sannolikheten för ett militärt anfall eller att den nordkoreanska regimen kollapsar (båda osannolika) så förväntas den här situationen lösas på samma sätt som tidigare, skriver Citigroups ekonom Johanna Chua i en analys.

Liksom flera presidenter före honom konstaterar Donald Trump att USA har få praktiska verktyg för att hantera Nordkorea. Få om någon militär bedömare tror att en invasion är nära förestående samtidigt som verbala hot, sanktioner och vapenskrammel inte haft någon synbarlig effekt.

Att balansen i regionen inte förväntas förändras inom närtid är vad som håller marknaderna förhållandevis lugna, konstaterar experterna.

Vissa investerare klev ur aktier och köpte guld i måndags, eller behöll kapital i kontanta medel.

Andra förbereder sig på en kommande nedgång i marknaden om krisen eskalerar.

Nader Naeimi är fondförvaltare hos Sydney-baserade AMP Capital som förvaltar 110 miljarder dollar. Han säger till Bloomberg News att han har runt 30 procent i kontanter för tillfället, en stor pott guld samt att han spekulerar i nedgång för småvalutor i förhållande till dollarn.

– Marknaden behöver en korrigering. Det finns ett signifikant glapp mellan mellan osäkerheten och priset på risk. Nordkorea och andra händelser kommer att utlösa en sådan nedgång, säger Naeimi till Bloomberg.
