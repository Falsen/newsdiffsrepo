Varnar för felmärkt hjärtmedicin

TT

Läkemedelsverket och AstraZeneca varnar för att en tillverkningssats med hjärtmedicin kan innehålla fel läkemedel. I stället för hjärtmedicinen Seloken ZOC kan det i förpackningen finnas en burk med kortisonpreparatet Entocord, som används vid olika inflammatoriska tarmsjukdomar.

Läkemedelsverket uppmanar patienter som tagit felaktigt läkemedel att kontakta behandlande läkare.

Seloken ZOC används bland annat vid högt blodtryck, hjärtsvikt och kärlkramp. Den felaktiga tillverkningssatsen är Seloken ZOC 100 mg med batchnummer VBBN med utgångsdatum november 2019, enligt ett pressmeddelande.
