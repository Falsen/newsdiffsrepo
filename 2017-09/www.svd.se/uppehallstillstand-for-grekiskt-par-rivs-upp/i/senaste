Uppehållstillstånd för grekiskt par rivs upp

TT

Migrationsöverdomstolen river upp en dom som uppmärksammats i flera medier om ett äldre par från Grekland som beviljats permanent uppehållstillstånd, skriver Sveriges Radio Ekot.

Paret har vistats i Sverige sedan 2012, är drabbade av sjukdom och har sina barn här. När de fick beslut om utvisning överklagades detta till migrationsdomstolen i Stockholm. Där kom tre nämndemän fram till att det fanns "synnerligen ömmande omständigheter" för paret och beviljade permanent uppehållstillstånd.

Beslutet fattades trots att paret vid ett bifall enligt förra årets lagändring borde få ett tillfälligt uppehållstillstånd och inte ett permanent.

De tre nämndemännen vid förvaltningsrätten i Stockholm är nu misstänkta för tjänstefel sedan justitieombudsmannen beslutat om att inleda en förundersökning. De körde över den juristdomare som menade att beslutet var felaktigt, men nämndemännen fick sin vilja igenom eftersom de var i majoritet.
