Slutar i landslaget – mitt under VM-kvalet

TT

Israels lagkapten Eran Zahavi avslutar landslagskarriären mitt under pågående VM-kvalsamling och tisdagens bortamatch mot Italien.

Upprinnelsen är att Israel buades ut av hemmapubliken i lördagens 0–1-förlust hemma mot Makedonien i Haifa. 30-årige Zahavi rev av sig sin lagkaptensbindel och kastade den på marken.

Det israeliska fotbollsförbundet stängde av Zahavi på obestämd tid efter utspelet i lördags. Och nu meddelar han själv att han slutar i landslaget

– Vi lever i ett land som inte vet hur framgångsrika idrottare ska hyllas, så jag väljer att lämna. Det är otroligt att supportrar kan bua ut sitt eget lag. Det händer ingen annanstans i världen, säger Eran Zahavi till den israeliska tidningen Yedioth Ahronoth.

Zahavi spelar till vardags i kinesiska Guangzhou, har gjort 39 landskamper och två gånger utnämnts till Årets spelare i Israel.

Israel ligger på fjärde plats i det europeiska VM-kvalets grupp G, långt ifrån en VM-plats.
