Låg inflation lyfte arbetskraftskostnader

TT

Svensk tillverkningsindustri hade under åren 2013–2016 den högsta reala ökningstakten av arbetskraftskostnaderna i hela Västeuropa. En anledning är den extra låga svenska inflationen, enligt en rapport från Facken inom industrin.

Den reala ökningstakten var i Sverige 2,4 procent per år, jämfört med snittet i Västeuropa på en procent.

Men den svagare kronan har dämpat kostnadsökningarna. Om de utländska arbetskraftskostnaderna räknas om till kronor var den faktiska ökningstakten lägre i Sverige än Västeuropa i snitt.

De svenska arbetskraftskostnaderna låg i fjol i snitt på 363 kronor per timme, vilket placerar Sverige i den övre halvan bland de västeuropeiska länderna, men lägre än exempelvis Tyskland.

Själva löneutvecklingen i svensk industri landade i fjol på 2,2 procent i genomsnitt. Bland arbetare var ökningen lika stor för kvinnor och män, medan tjänstemannakvinnor hade högre procentuell ökning, 2,4 procent, jämfört med männens 1,9 procent.
