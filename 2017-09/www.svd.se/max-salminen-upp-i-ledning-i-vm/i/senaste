Max Salminen upp i ledning i VM

TT

Finnjolleseglaren Max Salminen hade en bra VM-onsdag på Balatonsjön i Ungern. Svensken slutade sexa i båda racen, vilket räckte för att klättra en placering och överta förstaplatsen totalt efter sex seglingar.

"Balatonsjön är ofta väldigt svårseglad. Det är någonting mitt emellan att segla på en insjö på stora vindskift som man snabbt får reagera på (och) att vara på ett större hav med långsamma förändringar. Jag tror jag har lyckats bättre än de flesta med att ställa om mellan dessa två olika förhållanden", säger Salminen i ett pressmeddelande.

OS-guldmedaljören i starbåt från 2012 har 26 poäng och toppar resultatlistan före britten Ed Wright, som har 30 poäng. Fem seglingar återstår.
