De Gendt starkast i Vueltan

TT

Thomas De Gendt var starkast i spurten och vann den 19:e etappen av cykelklassikern Spanien runt. Riktigt fredagsmysigt blev det när belgaren firade att han nu vunnit etapper i de tre stora loppen. Till triumferna i Tour de France och Giro d'Italia lades dagens i Vueltan.

De Gendt, som trampar för stallet Lotto Soudal, kom bakifrån i slutet av etappens 149,7 kilometer och pressade sig först över mållinjen i kamp med åtta andra i utbrytargruppen.

För andra dagen i rad vann en cyklist från Lotto Soudal. I torsdags var landsmannen Sander Armée starkast, även då efter en spurtduell.

Nu återstår bara en lång och jobbig bergsetapp innan loppet avslutas med epilogen och söndagens målgång i centrala Madrid.

Fredagens etapp innebar inga förändringar i toppskiktet. Britten Chris Froome, som kör för Team Sky, leder fortfarande med en minut och 37 sekunder före italienare Vincenzo Nibali, Bahrain-Merida. Nederländaren Wilco Kelderman, Team Sunweb är 2,17 minuter bakom Froome.
