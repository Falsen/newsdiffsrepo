Mario – inte längre rörmokare

SvD Kultur

Mario, den lätt korpulente mannen med mustasch, röd tröja och blåställ, har varit en del av tv-spelshistorien sedan han först medverkade i arkadspelet ”Donkey Kong” år 1981. Under åren som gått sedan dess har han fått sina egna spelserier, och har räddat prinsessor, kört go-kart, medverkat i OS, och spelat tennis. Huvudsysslan har dock alltid varit att vara rörmokare – fram till nu.

Enligt sajten Kotaku så har Nintendo uppdaterat den officiella, japanska biografin, och Mario har blivit av med jobbet. Så här lyder beskrivningen nu:

”Överlag sportig, oavsett om det är tennis eller baseball, fotboll eller bilsport, han gör allt coolt. Faktum är, han verkar också ha arbetat som rörmokare för länge sedan.”

Marios skapare, Shigeru Miyamoto, har sagt i en intervju med USA Today att tv-spelsfiguren ursprungligen var en snickare, men att han fick yrket rörmokare i och med släppet av spelet ”Mario Bros.” år 1983.

– Med Mario Bros tog vi in Luigi och en stor del av spelet spelades under jord, så vi anpassade honom till den miljön, och vi bestämde att han kunde vara en rörmokare, sade Miyamoto.

Det är oklart om Mario har något nytt yrke, eller om han i framtiden enbart ska kallas ”mångsysslare”.
