Expert: ”Alltid sämre it-skydd med privata företag”

Jan Majlard

Rikspolischefen Dan Eliasson upprepar att man inte gjort något fel när myndigheten tog hjälp av ett privat företag för att arbeta med löne- och personalsystemet Palasso – och att uppgifterna i systemet är säkra.

– Vad jag har fattat beslut om är att inte använda försvarskrypto utan att använda andra säkra lösningar. Vi har inte lagt ut någon information till tredje part och har inte outsourcat, sade Dan Eliasson till TT på onsdagskvällen.

Men Eliassons försäkran ifrågasätts:

– Polismyndigheten anser sig ha kontrollen, men berättar inte på vilket sätt kommunikationen fungerar. Man kan fundera över hur den kontrollen ser ut, säger Kim Hakkarainen, tidigare anställd vid Militära underrättelse- och säkerhetstjänsten, Must, men nu it-säkerhetskonsult på företaget Nixu Consulting AB.

Varför är kryptering från Försvarsmakten bättre?

– Det är ett nogsamt arbeta att verifiera krypteringen, att bevisa att det inte finns några brister i det. Det är lätt att påstå att en programvara är bra, men det är svårare att skapa full tilltro för dess säkerhetsegenskaper, säger Kim Hakkarainen.

På it-språk beskriver uttrycket assurans detta välgrundade förtroende för att en utfästelse är eller kommer att bli sann.

Inom kryptografin används olika algoritmer, som även kallas chiffer. Allt för att göra meddelanden obegripliga för utomstående. Överförningen sker med hjälp av en algoritm och en kryptonyckel.

– Ingen kan det här lika väl som kryptologerna på Must, säger Kim Hakkarainen.

Hur lång tid tar det att skapa ett säkert krypto för Must?

– Ett godkännande kan ta längre tid än de sju-åtta månader som jag sett har angivits i fallet med polisen, säger Kim Hakkarainen.

Att polisledningen som en särskilt känslig myndighet valde bort experthjälp från Must – utan att som brukligt söka dispens hos regeringen – anser han vara graverande.

– Det blir då med automatik ett sämre skydd. Man undrar hur polisen kan ha kontroll när CGI har nät över hela landet? Allt är inte internet. Det finns andra kommunikationsverktyg att hyra, säger Kim Hakkarainen och öppnar för nya frågor.
