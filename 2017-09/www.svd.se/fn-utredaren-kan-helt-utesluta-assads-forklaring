FN-utredaren: Kan helt utesluta Assads förklaring

Gunilla von Hall

GENÈVE Efter många turer och obekräftade uppgifter har FN satt ner foten. Det var den syriska regimen som låg bakom saringasattacken mot staden Khan Sheikhun i Idlibprovinsen i gryningen den 4 april, uppgav FN-utredare på onsdagen i Genève.

I attacken dödades 83 personer, inklusive 28 barn och 23 kvinnor. Nästan 300 människor skadades, varav 103 barn. Kemgasattacken fördömdes enhälligt av en chockad omvärld. Frankrike, Storbritannien och USA la skulden på  al-Assads regim, och amerikanerna skickade som vedergällning robotar mot en syrisk flygbas.

Men ingen har fastställt att regimen låg bakom attacken - tills nu.

– Det var den syriska regimen som utförde gasattacken mot Khan Sheikhun – och detta är ett krigsbrott. Vi har intervjuat 43 ögonvittnen, offer och sjukvårdspersonal samt analyserat satellitbilder och bombrester. För oss råder ingen tvekan, sa Paulo Sérgio Pinheiro, ordförande i FNs utredningskommission för Syrien vid en presskonferens i Genève på onsdagen.

Ryssland och Syrien, som vid tillfället utförde bombanfall mot området, har kraftfullt förnekat att syriska styrkor använt kemiska vapen vid denna tidpunkt. De har istället hävdat att regimens bomber träffade en vapendepå med kemiska vapen som tillhörde rebellerna.

Är det nu uteslutet att en vapendepå tillhörande rebellerna kan ha träffats?

– Ja, detta är mycket tydligt för oss. Följderna av en sådan attack skulle ha blivit totalt annorlunda än vad offer och vittnen har beskrivit för oss, svarade Paolo Sérgio Pinheiro.

En annan av FN-utredarna, James Rodehaver, förklarade också att flera tekniska skäl gör att man kan utesluta möjligheten att det var en vapendepå som träffades.

– Hade detta varit fallet hade explosionen bränt av större delen av den kemiska substansen inne i byggnaden istället för att utlösa ett giftmoln. Byggnaden skulle också ha varit kraftigt kontaminerad än idag, och det har varken vi eller OPCW (FN:s organisation för förbud mot kemiska vapen) sett.

– Andra alternativa förklaringar för attacken matchar inte heller tidpunkten för explosionen, tillade han.

I FN-rapporten ges vidare detaljer om hur man kommit fram till slutsatsen att syriska regimen låg bakom den uppmärksammade kemgasattacken.

För det första är det bara syriska regimen som har bombplan av typen Sukhoi 22 som användes vid attacken. För det andra intygar alla intervjuade att inga vapendepåer fanns nära platsen. För det tredje är det ”extremt osannolikt” att en attack mot en vapendepå kan utlösa sarinutsläpp som kan förklara det höga antalet döda och skadade, enligt utredarna.

– Därmed anser vi att man på rimlig grund kan fastslå att det var syriska styrkor som attackerade Khan Sheikun med sarin. Ett uppenbart krigsbrott då användning av kemiska vapen och urskillningslösa attacker mot civila är förbjudet. Likaså är användning av sarin ett brott mot konventionen av användning av kemvapen, tillade Paulo Sérgio Pinheiro.

Sedan 2011 har 33 attacker med kemiska vapen skett i Syrien, enligt FN. Minst 27 av dem utfördes av syriska regimen.
