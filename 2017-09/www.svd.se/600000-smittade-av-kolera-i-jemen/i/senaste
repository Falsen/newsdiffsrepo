600 000 smittade av kolera i Jemen

TT

Mer än 600 000 människor har smittats av den koleraepidemi som härjar i krigsdrabbade Jemen sedan i april, enligt Världshälsoorganisationen (WHO).

Sammanlagt har över 2 000 människor omkommit i utbrottet, som beskrivs som det värsta i modern tid, även om smittspridningen tycks ha minskat de två senaste månaderna.

Kolera leder till kraftiga diarréer och uttorkning men är en förhållandevis lättbehandlad sjukdom om patienten får rätt behandling i tid. Kolera är i stort sett utrotad i stora delar av världen, men har fått ett starkt fäste i landet, som har härjats av kriget mellan den saudiledda koalitionen och Huthirebeller i över två år. Bland annat har en stor del av landets sjukvård förstörts i striderna.
