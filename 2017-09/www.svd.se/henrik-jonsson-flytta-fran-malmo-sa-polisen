Henrik Jönsson: Flytta från Malmö, sa polisen



Jag bor med min familj i en takvåning på Gamla Väster i centrala Malmö, och väcktes förra veckan halv tre på fredagsmorgonen av ett inbrottsförsök i vårt trapphus. En av de fyra tjuvarna stod vid ett tillfälle utanför vår ytterdörr och flyttade på mina sexåriga döttrars sparkcyklar.

Jag var ensam med barnen och bar upp dem sovande på övervåningen medan jag ringde 112. Inbrottstjuvarna slog strax därefter in glasrutorna på våningen under oss, medan jag fruktlöst sökte något tillhygge att beväpna mig med för en eventuell konfrontation. När grannen tände trappljuset flydde tjuvarna, och jag såg dem tydligt från mitt sovrumsfönster.

En halvtimme senare avlade jag vittnesmål inför en ung och synbart mycket luttrad polisman. Vid signalementsgivningen kände jag mig obekväm, och inledde efter en kort beskrivning av deras kläder en utläggning om problemen med att diskutera ursprung och etnicitet, men avbröts av polisen:

“Sluta nu. Du gör inget fel. Berätta bara vad du såg. Vi ser det här hela tiden.”

Efter att jag delgivits att det råder en inbrottsvåg i våra kvarter, fick jag även veta att signalementet jag givit, överensstämmer med någon typ av aktiv ligaprofil.

Jag frågade polismannen hur jag bäst kan skydda min familj mot denna typ av situationer i framtiden. Han suckade och såg trött ut: ”Ärligt, genom att inte bo i Malmö. Det här ökar så mycket att det inte går att hantera.”

Exakt i detta ögonblick kändes divergensen mellan torgförd statistiskt ökande samhällssäkerhet och praktiskt upplevd verklighet ytterst påtaglig, även om jag är medveten om att detta är anekdotisk argumentation.

Morgonen efter sopades skärvorna av en antik glasruta ihop och jag reflekterade i en privat tråd på Facebook över att boende i Malmö antagligen hädanefter bör prioritera säkerhet före skönhet när det kommer till ytterdörrar. Jag delgav även mitt samtal med polisen, och i hopp om möjligt brottsförebyggande även en signalementsbeskrivning av den i våra kvarter opererande inbrottsligan. Det senare visade sig utgöra en diger överträdelse.

Under loppet av ett par timmar har facebooksamtalet om vårt inbrott, av journalister förskjutits till ett samtal där jag själv är huvudproblemet, och i nedlåtande ordalag delges en betydande mängd även för mig mycket välbekant identitetpolitisk liturgiundervisning.

Jag kan inte nog understryka den kontraproduktiva tondövheten i denna egenmäktigt mästrande hållning, när den till och med anses rättfärdigad att kapa en privat varning för en mycket brutal typ av trygghetskränkning, där jag själv endast timmar tidigare stod i mörkret med en hammare i handen, beredd att försvara mina barn med fysiskt våld.

Under dagen får jag sms från en släkting: “Såg din text. De var i huset intill oss igår.” Jag går och handlar i kvartersbutiken. Där får jag frågan: “Var inbrottet hos er i natt? De var här i förra veckan.”

Hur hanterar samhället detta? “Ärligt, genom att inte bo i Malmö”? Under rådande skattetryck kräver jag ett bättre svar. Jag tillhör inte någon typ av alarmistisk falang som ständigt anser att olika delar av samhället “går sönder”. Jag är däremot i egenskap av livslång egenföretagare rättfram nog att kalla en spade en spade. Hur man än ser på saken så ökar kriminaliteten i Malmö.

Vi befinner oss i en situation som omgående kräver mycket kraftfulla åtgärder.

HENRIK JÖNSSON är entreprenör och företagsledare.

henrik@henrikjonsson.com
