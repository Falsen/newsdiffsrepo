Janerik Larsson:
Giacometti, ångesten och samtiden

Janerik Larsson

Det talas i olika länder på lite olika sätt om att vi just nu skulle leva i ”rädslans tid”.

Jag har tidigare skrivit om att det förmodligen mest handlar om den i nästan alla tider återkommande förändringsrädslan. I valet mellan passiviserande framtidsrädsla och passiviserande pessimism är mitt val självklart.

Jag gjorde då en tillbakablick ur mitt eget liv:

När jag fyllt 12 år marscherade sovjetiska trupper in i Budapest för att krossa den ungerska frihetsrörelsen.

Jag kan fortfarande minnas radioreportern Kurt Anderssons dramatiska rapport när han som ende journalist tagit sig in i Budapest och rapporterade direkt därifrån.

Vad skulle USA göra? Skulle president Eisenhower utlösa ett nytt världskrig bara ett drygt decennium efter att det fasansfulla andra världskriget avslutats?

Nu har vi facit. Det hade man inte framför radion den novemberkvällen 1956.

Sommaren 1961 läste jag tyska i en liten tysk stad nära gränsen till DDR.

Spänningen i Berlin kunde jag följa varje dag i tidningarna. Människor kunde röra sig ganska fritt mellan de olika delarna av staden.

Missnöjet med regimen och levnadsförhållandena i DDR var utbredd.

Ledningen i DDR var mycket pressad av flyktingströmmarna.

Vad skulle hända efter att DDR-regimen i juni beslöt bygga Berlinmuren?

Oron för krig fanns mycket påtagligt även i min lilla tyska stad.

Ett år senare höll det på att bli världskrig igen.

Kubakrisen. Hade president John F Kennedy lyssnat på sina generaler hade det sannolikt blivit kärnvapenkrig, men det gjorde han inte. På andra sidan i detta drama fanns Fidel Castro som försökte övertala Nikita Chrusjtjov att anfalla USA med kärnvapen.

Vi har alla idag facit och de tre händelser jag pekar på är gömda i historieböckerna.

Jämfört med detta ter sig samtiden så otroligt odramatisk.

Men ur mitt perspektiv är en konstruktiv framtidstro värd oändligt mycket  mera än en passiviserande pessimism.

Det är nog bara bra om allt inte längre ter sig så oproblematiskt och lättvindigt. Det finns anledning att höja kraven på oss själva, att vara optimistiska för det finns ju så goda skäl.

I dag besökte jag Tate Modern i London och fick en tråd mellan samtid och nutid i den magnifika Giacometti-utställningen. Jag har ofta när jag sett hans verk undrat över om det finns en analys som förklarar dessa oändligt ensamma och extremt tunna gestalter.

I broschyren om utställningen berättas att Giacomettis stora genomslag kom 1948 på en utställning av hans verk på Pierre Matisse Galley I New York.

Samtidens kanske ledande intellektuelle förgrundsfigur, Jean-Paul Sartre, hade skrivit en essä i utställningskatalogen med titeln ”Sökandet efter det absoluta”. Essän satte utgångspunkten för analyserna av konstnärens verk. Genom sin extrema reduktion av den mänskliga existensen menade Sartre att Giacometti skapade en kraftfull bild för en generation som var traumatiserad av världskriget och som därför kunde identifiera sig med Giacomettis verk.

Att Tate Modern ägnar en av sina stora utställningar åt Giacometti just nu har kanske förklaringar som har med annat att göra än andra världskriget.
