L: Låt Säpo utbilda säkerhetschefer



Endast ett demokratiskt rättssamhälle kan tillgodose frihet. Endast i en demokrati kan människors behov av trygghet och social utveckling säkras. Därför måste våra myndigheter vara skyddade mot intrång. Demokratin måste skyddas. Transportstyrelsehaveriet visar dock att det finns stora brister i säkerhetstänket.

I debatten om skyddet av vår gemensamma demokrati är det lätt att fokusera mest på det klassiska försvaret. Lika viktigt är dock skyddet för den inre säkerheten. I Försvarsmaktens perspektivstudie (2016) konstaterades att samhällets beroende av informationsteknologi har ökat och att civila delar i totalförsvaret behöver utvecklas för att reducera sårbarheter, skydda kritisk infrastruktur och samhällsviktig verksamhet.

En central del av arbetet för att garantera landets oberoende och demokratins överlevnad är ett skydd mot att obehöriga får kännedom om uppgifter av betydelse för totalförsvaret eller rikets säkerhet. Därför är det viktigt att statliga myndigheter som hanterar skyddsvärda uppgifter kontinuerligt förebygger röjande av sådana uppgifter. Om skyddet inte fungerar är risken att uppgifter som rör rikets säkerhet röjs, ändras eller förstörs med följd att försvarsmakten och andra samhällsviktiga funktioner inte fungerar i kris.

Det är i detta sammanhang som turerna kring Transportstyrelsen blir så allvarliga. Genom upphandlingen med IBM har utländsk personal, i strid med säkerhetsskyddslagen, fått tillgång till sekretessbelagda uppgifter om svenska medborgare från polisens belastningsregister och misstankeregister utan att ha blivit säkerhetskontrollerade.

Bristerna i Transportstyrelsens säkerhetsskydd är anmärkningsvärda. Myndighetens chef har undertecknat handlingar som anger att myndigheten gör avsteg från säkerhetsskyddslagen. Hon har uppgett i förhör att hon inte hade någon kunskap om säkerhetsskyddslagen när hon tillträdde, kort innan hon undertecknade besluten. Myndighetens it-direktör har uppgett att han endast hade rudimentär kunskap om säkerhetsskyddslagstiftningen som reglerade den information it-systemen hanterade. Säkerhetsskyddschefen var inte ens en del av myndighetens ledning.

Säkerhetspolisen verkar i sin tur inte ha blivit formellt informerad av Transportstyrelsen om att myndigheten planerade att göra avsteg från säkerhetsskyddslagen. Visserligen inledde Säpo ett tillsynsärende i september 2015, men då hade mer än tre månader gått sedan först avsteg beslutades i slutet på maj 2015.

Utredningen om vad som hänt och vilka som bär ansvar pågår. Transportstyrelsens generaldirektör har fått lämna sin tjänst och meddelats ett strafföreläggande för det brott som hon begått. Redan nu kan därför viktiga lärdomar dras.

För det första krävs omedelbar uppryckning inom svenska myndigheter kring säkerhetsskydd. I dag är kraven på utbildning till myndigheters anställda begränsad. Det finns inte heller någon reglering att en säkerhetsskyddschef måste ha särskild kvalifikation eller utbildning.

Därför kräver vi att regeringen ger i uppdrag till Säpo att ta fram en särskild utbildning för säkerhetsskyddschefer och att dessa chefer ska ingå i ledningen för statliga myndigheter.

För det andra krävs bättre rutiner för att ge Säpo möjlighet att upptäcka haverier som det på Transportstyrelsen. I dag krävs att en statlig myndighet som upphandlar och sluter avtal med tredje part underrättar Säpo när ett säkerhetsskyddsavtal sluts. Något krav på att informera tillsynsmyndigheten Säpo i förväg finns inte. I dagens IT-beroende samhälle borde det vara självklart att Säpo så tidigt som möjligt får gripa in.

För det tredje bör det införas en skyldighet för Säpo att rapportera till regeringen när säkerhetsskydd brister. I dag finns krav på Säpo att rapportera till regeringen när brister i en myndighet, trots påpekanden, inte rättats till. Men det finns inget krav på Säpo att rapportera direkt till regeringen när brister upptäckts.

Transportstyrelsehaveriet visar säkerhetsskyddets brister. Delvis beror det på att säkerhetsskyddslagen är över 20 år gammal och genomgått få uppdateringar sedan den infördes i mitten av 1990-talet. En översyn bör inledas snarast.

I dagens samhälle är stora delar av myndigheternas informationshantering digital och uppkopplad mot internet. Det säger sig självt att kraven på it-säkerhet och säkerhetstänk är högre i dag än i mitten av 1990-talet. Skyddet för demokratin kräver noggranna verktyg.

Birgitta Ohlsson

riksdagsledamot (L)

Nina Lundström

riksdagsledamot (L)

Roger Haddad

riksdagsledamot (L)
