”Kurdisk omröstning om självstyre bör bojkottas”



Alla nationer har rätt till självbestämmande, och det finns ingen anledning att kurderna skulle vara ett undantag från den rätten. Kurdiska folkets önskan att själva få avgöra sin framtid och leva i ett fritt land är mot bakgrund av sin historia begriplig. Fri i den mening att befolkningen ska få möjlighet att leva tryggt och befriad från en regerings förtryck, vilket alltid har varit den huvudsakliga orsaken till kurdernas önskan om ett självständigt Kurdistan.

Men mycket tyder på att det kurdiska ledarskapets trotsiga inställning att hålla folkomröstningen för ett självständigt Kurdistan i dagsläget kommer att äventyra den ambitionen.

Den största faran är främst att folkomröstningen, och en eventuell deklaration av ett självständigt Kurdistan idag inte stöds av det internationella samfundet. USA, Frankrike, Tyskland och Storbritannien uppmanar den kurdiska regeringen (KRG) att ännu respektera sin autonomi inom ett federalt Irak, att fokusera på att befria landet från terrorgruppen IS, och att ännu föra en dialog med Bagdad för att lösa sina tvister som bland annat berör de så kallade omstridda områdena utanför KRG:s region i Irak. Gemensamt för Väst är att man inte har motsatt sig kurdernas rätt till självständighet. Regionens verklighet innebär dock att KRG:s beslut är ett gravt vågspel. Därtill har FN:s stödadministration UNAMI, United Nations Assistance Mission for Iraq, gått ut med att man inte på något vis kommer att vara delaktig i den kurdiska regionens folkomröstningsprocess.

Internationellt stöd är en förutsättning för att garantera stabilitet i Kurdistan och Mellanösternregionen. När centralregeringen i Bagdad och Iraks grannländer varnar för att nya konflikter kommer att blossa upp i landet, i en redan instabil region, kommer ett självständigt Kurdistans suveränitet föga garanteras. Inte minst från Turkiets sida som sedan tidigare har ett flertal militära baser inom den kurdiska regionen. Ökänd för sin notoriska fientlighet gentemot kurderna, har Turkiet uppgett att man motsätter sig folkomröstningen men att man samtidigt inte kommer att ta några konkreta steg för att förhindra det.

Vid en första anblick kan Turkiets förhållningssätt framstå som mycket märkligt. Men med hänsyn till dagens relationer till KRG som omfattas av otaliga handelsavtal, utbyggnaden av oljeledningen till Ceyhan och militärt samarbete, blir det mer begripligt.

KRG:s president Masoud Barzani har genom populistiska uttalanden försökt vinna internationellt och internt stöd för folkomröstningen den 25 september, genom att hävda att han endast går folkets vilja till mötes. I verkligheten har folkomröstningen vid återkommande tillfällen aktualiserats av Barzani själv och inte av folket under de perioder som kritiken mot KRG:s ledning har varit som starkast.

Ser man till situationen inom KRG med förnuftet snarare än med känsla inser man att den kurdiska regionens problem i Irak idag inte är frågan om ett självständigt Kurdistan. Något regionen redan är i allt utom namnet. Däremot råder det ett flertal interna kriser inom den kurdiska regionen.

KRG:s ledarskap består av en illegitim president som med all sin kraft håller sig kvar vid makten. Barzanis mandatperiod gick egentligen ut 2013, men med hjälp av regionens andra styrande parti Kurdistans Patriotiska Union (PUK) lyckades han inom KRG:s parlament få till en 2-årig mandatförlängning. 2015 uteslöts oppositionen (partiet Gorran) från parlamentet på grund av sin vägran att acceptera ännu en förlängning av Barzanis presidentskap. Parlamentsarbetet har sedan dess upphört. Samtliga beslut har från 2015 fattats av en illegitim president, utan ett parlaments samtycke.

Under samma ledarskap, som består av Barzanis Kurdistans Demokratiska Parti (KDP) och den tidigare irakiska presidenten Talabanis Kurdistans Patriotiska Union (PUK) har Kurdistans ekonomi körts i botten. Regionen klarar exempelvis knappt av att på egen hand betala ut löner till sina civilanställda. Ekonomiska beslut om olje- och gasexport har för övrigt fattats av enskilda politiker, utan medgivande av KRG:s parlament. Det 50-åriga kontrakt som KRG har slutit med Turkiet är ett sådant exempel – en överenskommelse som offentliggjordes av Nechirvan Barzani, KRG:s premiärminister tillika Masoud Barzanis brorson, under ett tal inför KRG:s parlament i juni 2014. Obetänksamma ekonomiska beslut beräknas hittills ha skuldsatt regionen med minst 17 miljarder dollar.

Den kurdiska regionens avsaknad av enhetliga institutioner, som även omfattar regionens försvarsstyrka och säkerhetstjänst, är ytterligare ett mycket farligt inslag i KRG som på allvar bör tas i beaktande. Framförallt då KRG:s militära styrkor (Peshmerga) har visat tendenser att agera som partimiliser snarare än en enhetlig folkarmé, vars huvudsakliga syfte bör vara att försvara områdets befolkning. Bland de senaste exemplen är att peshmergastyrkornas (under KDP:s befäl) övergav yazidierna i samband med terrorgruppen IS attack i Sinjar i augusti 2014. Bland de anklagade bakom ordern om reträtt nämns Masrour Barzani, som är högste chef för regionens säkerhetstjänst (KRSC) tillika Masoud Barzanis son. Peshmergas partipolitiska uppdelning har bland annat uppmärksammats i artikeln ”Not All Peshmerga Are the Same”, av Washingtonbaserade politiska analytikern Michael Rubin, och i rapporten ”Kurdistan’s Political Armies: The Challenge of Unifying the Peshmerga Forces”, av Mario Fumerton och Wladimir Van Wilgenburg.

Oberoende och tillförlitlig information och media är en påtaglig bristvara i KRG. I sin artikel ”Independent media fades in Iraqi Kurdistan” beskriver den kurdiska journalisten Kamal Chomani hur KDP och PUK aktivt urholkar utbudet av oberoende media. Till skillnad från tv- och nyhetskanalerna Rudaw, Kurdistan24, Kurdsat med flera som alla är partiaffilierade, finner sig övrigt mediautbud under ständiga hot.

Förberedelserna inför folkomröstningen har under den senaste tiden medfört ett ökat förtryck mot folkvalda politiker och en hotad yttrandefrihet. I syfte att gynna folkomröstningen till de styrande partiernas fördel har assyriska borgmästare avsatts på Nineveslätten. Dessutom har privatägda tv-kanalen NRT’s studio stängts ner i Erbil, på grund av sändningar som förespråkar en ”No for now”-kampanj mot folkomröstningen.

En folkomröstning som genomförs under orättfärdiga förhållanden och utan internationell övervakning bör i själva verket bojkottas. Att rösta för eller emot i valet är att tillerkänna den en giltighet som den från grunden saknar.

Roshna Gilli

statsvetare utbildad vid Uppsala Universitet, kurd med ursprung i staden Kirkuk, Irak.

Artikelförfattaren är uppvuxen i Sverige, men har besökt Irak/KRG flera gånger och bodde i Kirkuk ett halvår under 2012. Senaste besöket i Irak var 2014.
