”Jag är förvånad över hur vacker filmen blev”

Elias Björkman

Den brittiske regissören William Oldroyd, 37, har satt upp Ibsens ”Gengångare” i London, Samuel Becketts ”I väntan på Godot” i München och Pergolesi i Portugal. Efter prisade korfilmen ”Best” kommer nu långsfilms­debuten ”Lady M”, en filmversion av Nikolaj Leskovs kortroman ”Katarina Ismajlova” från 1865.

– Jag kände till Sjostakovitjs opera men hade inte läst romanen. Alice Birch, som skrivit manus till ”Lady M”, visste att jag ­letade efter ett filmprojekt och tipsade mig om ”Katarina Ismajlova”. Jag tyckte den var fantastisk, speciellt huvudpersonen Katherine, säger Oldroyd när SvD träffar honom på Göteborgs filmfestival.

Direktöversatt från ryska blir romanens titel ”Mtsenskdistriktets Lady Macbeth” och berättar om en välbärgad köpmanshustru som inleder en affär med en av tjänarna på gården. Oldroyds version utspelar sig vid samma tidpunk, 1800-talets andra hälft, men i Nordengland. Filmens Katherine är också betydligt yngre när hon tvingas ingå giftermål med en äldre godsherre.

– Det är ett slags kammarspel. Jag drogs till det och likheterna med ”Gengångare” – det historiska dramat med det storslagna bortskalat. I stället ligger fokus på ett fåtal relationer i en relativt sluten miljö.

Oldroyd kommer från Guildford, en stad en timme söder om London. Vid universitet i Durham studerade han teologi, något som ledde till att han tvingades rannsaka sin tro – en tro som han tidigare bara tagit för given. Oldroyd beskriver det som att det var som att komma ut ur en bubbla, från den traditionella kyrkogemenskapen i Guildford till universitetet där han träffade människor från hela världen med olika syn på tro.

– Det fanns vissa saker jag inte kunde försona mig med. Det blev början på en ganska svår process, säger Oldroyd som inte längre är troende.

Universitetsåren skulle ändå lägga grunden för den framtida yrkesutövningen. All tid som inte gick till studier ägnade han åt teatern. Varje år for han till teaterfestivalen i Edinburgh. För Old­royd innebar det värdefull praktisk erfarenhet, att pröva och misslyckas och försöka igen. Publiken var de jämnåriga studenterna, som också var deras hårdaste kritiker.

Efter Durham klev Oldroyd som 22-åring på ett ettårigt masterprogram i regi och dramaturgi i London. Han jobbade sig sedan upp inom Londons teatervärld genom jobb som assisterande regissör och med egna pjäser.

Med ”Lady M” – som blev verklighet efter omfattande bidragssökande hos Ifeatures, ett filmstöd som bland annat finansieras av BBC och det brittiska filminstitutet, BFI – återvände Oldroyd till nordöstra England och de vackert storslagna landskapen kring Durham.

Den strama budgeten tvingade regissören och det tajta teamet, 35 personer, att verkligen fundera noga över hur man förvaltade tiden och pengarna bäst. Något som regissören menar gynnade kreativiteten. Filmen spelades in på 24 dagar, samtliga kostymer är handgjorda såsom de hade tillverkats på 1800-talet, persongalleriet är litet och filmerna utspelar sig i slutna miljöer; här slösas inte resurser på vidsträckta miljöbilder.

– Vi valde att spela in i Durham eftersom området fortfarande är relativt isolerat, vilket var användbart med tanke på hur vi ville framställa Katherine och hennes situation. Det är ett av de minst befolkade grevskapen i Storbritannien. Mycket av landskapet har inte förändrats på 150 år.

Det känns som om det finns något kubrickskt över ljuset, nästan som att det är naturligt ljus?

– Det är naturligt ljus. Vi filmade med en digitalkamera som ­heter Alexa som tillåter att filma i omständigheter med låga ljus­nivåer. Många anser att kostymdrama kräver stor budget, men vi ville visa att de har fel. Jag blev faktiskt själv överraskad av hur vacker filmen blev med tanke på vår strama scenografi, kostymerna och det naturliga ljuset.

”Lady M” har svensk biopremiär den 8 september.
