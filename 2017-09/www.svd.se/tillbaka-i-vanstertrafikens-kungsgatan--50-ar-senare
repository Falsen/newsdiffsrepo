Omar Magnergård:
Tillbaka på Kungsgatan i vänstertrafik – 50 år senare

Omar Magnergård

Skinande, välpustade gamla bilar, dyrgripar som alla är äldre än 50 år körde i god tid före klockan 05 varsamt över till vänster sida. Kungsgatan var denna söndagsmorgon avspärrad. Våra 50 år av högertrafik skulle celebreras i regi av Automobilhistoriska klubben (AHK) med god hjälp av gammelbilstidningen Klassiker.

Mycket var som när det begav sig – men ändå inte. Den förväntan och oro som vi kände 1967 fanns inte. Nu var där enbart glädje och överraskning. Inte minst hos de sena nattklubbsgäster som i högklackat steg ut på trottoaren och hamnade i folksamlingen. Från Sveavägen ned till Stureplan var trottoarerna fyllda av människor som aldrig annars en tidig söndagsmorgon.

– Ett ordnat kaos, sammanfattade Magnus Kjellman, som för 50 år sedan körde buss.

En polisbil körde gatan upp och ned.

– Bilen är från Polismuseet, har renoverats och blev klar i går kväll, upplyste den pensionerade polismannen Bengt Svensson.

Ur högtalare förkunnades att ”Sverige ska nu gå över till högertrafik” om sex minuter. Bilarna på vänster sida började försiktigt rulla över gatan, även vi i SvD:s motorredaktör Jonas Fröbergs gamla grå tvåtakts-Saab. Inga applåder som när det skedde på riktigt. Däremot en massa fotoblixtar. Alla verkade ha kamera med sig.

– Fantastiskt roligt att få uppleva det här igen, tyckte Eva Ångström.

– För 50 år sedan gick jag i Enskede läroverk och stod på Hornsgatan och hjälpte folk över gatan. Det var risk för att främst unga och äldre skulle titta åt fel håll när de skulle över.

Kungsgatan är i dag klatschigare än för ett halvt sekel sedan. De många små butikerna är ersatta av affärskedjor med engelskinspirerande skyltar. Här talas om shoes och sell out. Vad är det för fel på Rea eller Realisation?

Medan morgonen ljusnade och dyrgriparna – utan skråmor! – kommit på rätt plats sammanfattade Anders Läck, vice ordförande i AHK, morgonen:

– Tror att vi hade 107 veteranbilar som medverkade. Kanske några fler. För tre månader sedan kom jag på idén till detta jubileum. Högertrafiken var historisk sett en så stor, omvälvande händelse att den borde firas. Det tyckte jag då och tydligen var fler av samma åsikt.

Själv kom Anders Läck i en Cadillac Fleetwood Limousine från 1967.

– Bilen tillhörde en gång kung Gustaf Adolf, berättade han.

Infrastrukturminister Tomas Eneroth körde sonen Jespers gula Volvo Amazon från 1964 och deltog livligt i resonemanget på Kungsgatan.

– Engagemanget hos alla värmer, betonade han. Det är inte utan att jag känner historiens vingslag. Högertrafiken blev inte den skräck olyckskorparna kraxat om. Tvärtom minskade olyckorna. Statens högertrafikkommission blev ju också starten på Trafiksäkerhetsverket.

Efter stunden på Kungsgatan bar det av i sakta rullande kolonner ut till Sjöhistoriska museet. Där bjöds på kaffe och smörgås för alla medverkande och där beundrades och lovordades varandras bilar allt medan dolda gäspningar syntes. Morgonen hade varit tidig. Nu var det hög tid att åka hem och sussa. Efter ett minnesvärt jubileum.
