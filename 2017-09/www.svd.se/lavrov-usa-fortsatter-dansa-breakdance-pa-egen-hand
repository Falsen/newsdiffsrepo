Lavrov: USA dansar breakdance på egen hand

Maria Georgieva

MOSKVA Beskedet om att Ryssland måste stänga sitt konsulat i San Francisco och kontor i Washington och New York mottogs med besvikelse i Moskva, där USA:s beslut ses som ett sätt att upprätthålla den diplomatiska balansen mellan de båda länderna.

Rysslands utrikesminister, Sergej Lavrov beklagade genast beskedet och under fredagen utvecklade han sitt resonemang när han talade inför studenter och lärare på det statliga universitetet för internationella relationer, i Moskva.

Ryska utrikesdepartementet kommer att svara så snart de kan bedöma och utvärdera situationen, förklarade Lavrov.

– Vår uppriktiga önskan är att den politiska atmosfären återgår till det normala. Men som du vet – det krävs två för att dansa tango. För mig verkar det som att USA fortsätter att dansa breakdance på egen hand, sa utrikesministern.

Det som har hänt fram tills nu är en del av spelet, är Lavrovs budskap. Han fortsätter att betona att ”någon” inte tillåter Trump-administrationen att göra sitt jobb.

Samma dag som USA:s beslut anlände också Rysslands nya USA-ambassadör, Anatolij Antonov, till Washington.

Han gjorde något så ovanligt som att referera till Vladimir Lenin i samband med sin ankomst till flygplatsen.

– Det är nödvändigt att hålla sig lugn och professionell. För att använda Lenins ord – vi behöver inga hysteriska utbrott, förklarade Antonov och menade att parterna bör hålla huvudet kallt.

Forskaren Mark Galeotti, vid Prags institut för internationella relationer, tror att Ryssland för närvarande kan vinna vissa tid just nu, i väntan på att formulera motsvarande vedergällning. Det kan uppfattas som en enkel strategi om man avser direkt konkurrens mellan två parter, skriver Galeotti i ett meddelande till SvD. Han menar att man får följa situationen närmare för att dra några konkreta slutsatser innan Rysslands svar har kommit.
