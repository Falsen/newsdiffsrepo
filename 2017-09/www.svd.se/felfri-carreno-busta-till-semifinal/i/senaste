Stephens och Williams möts i semifinal

TT

Inför kvartsfinalerna i US Open-tennisen hoppades hemmapubliken på Flushing Weadows i New York på fem amerikanska singelsemifinalister, samtliga fyra på damsidan och en på herrsidan.

Sloane Stephens såg till att det blev jubel direkt. 24-åringen vann en thriller mot lettiskan Anastasija Sevastova, 6–3, 3–6, 7–6 (7–4). Spelarna bröt varandras serve fram och tillbaka i tredje set men till slut avgjordes allt i tiebreak. Där var Stephens hela tiden steget före och hon säkrade segern på första matchbollen.

Den oseedade amerikanskan gjorde comeback efter skada i somras och är för första gången i semifinal i sin "favoritturnering".

– Jag blir tårögd. När jag påbörjade min comeback i Wimbledon kunde jag inte drömma om det här. Otroligt, säger hon i segerintervjun.

Venus Williams är i semifinal efter seger över tjeckiskan Petra Kvitová. Williams vann med 6–3, 3–6, 7–6 efter att ha vunnit det avgörande tiebreaket med 7–2.

Williams, 37, är den äldsta semifinalisten i US Open-historien och den äldsta i en grand slam-turnering sedan Martina Navratilova 1994 i Wimbledon. Amerikanskan vann US Open 1999 och även tio år senare. Hon försvann ur tennisens rampljus under några år då hon fick immunsjukdomen Sjögrens syndrom och har haft flera dalar i karriären sedan dess.

– Jag accepterar inte begränsningar, så det tog ett tag att acceptera några begränsningar. Men nu försöker jag göra det bästa jag kan och fajtas mot alla odds, säger hon.

Regn försenade matcher på Flushing Meadows och gjorde bland annat att sydafrikanen Kevin Anderson inte slog in matchbollen mot amerikanen Sam Querrey förrän minuterna före 02.00 lokal tid. Anderson vann med 3–1 i set och blev den förste sydafrikanen i semifinal i US Open sedan Cliff Drysdale 1965.

Anderson möter spanjoren Pablo Carreño Busta i semifinalen. Den tolfteseedade Busta besegrade argentinaren Diego Schwartzman med 6–4, 6–4, 6–2 på knappt två timmar och har ännu inte förlorat ett set i turneringen.
