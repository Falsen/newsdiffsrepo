Felfri Carreño Busta till semifinal

TT

Pablo Carreño Busta blev först att nå semifinal i US Open-tennisen. Den 12:e-seedade spanjoren besegrade argentinaren Diego Schwartzman med 6–4, 6–4, 6–2 på knappt två timmar och har ännu inte förlorat ett set i turneringen.

– Otroligt. Det här är något jag alltid har drömt om men som jag aldrig trodde skulle inträffa här. Det känns fantastiskt, sade Carreño Busta efter avancemanget.

I de fyra första omgångarna avfärdade 26-åringen från Gijón fyra kvalspelare och Schwartzman, seedad 29:a i startfältet, var lika chanslös. Nu är Carreño Busta en match från sin första grand slam-final, där det skulle kunna bli ett helspanskt möte med Rafael Nadal.

– Det skulle vara fantastiskt att möta honom i finalen men vi måste ta det steg för steg, sade Carreño Busta.
