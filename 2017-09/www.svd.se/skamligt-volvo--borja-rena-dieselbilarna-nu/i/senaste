Jonas Fröberg:
Skamligt, Volvo – börja rena dieselbilarna nu

Jonas Fröberg

Kväveoxid. Kanske låter det tråkigt, som orden landstingsvänthall – eller tandtråd. Vi pratar om ett lokalt utsläpp som orsakar problem hos astmatiker, men det är inte tråkigt.

Det är livsfarligt.

Europeiska miljöbyrån (EEA) slår i sin senaste rapport om Europas luftkvalitet, från 2016, fast att 71 000 personer dör en förtida död i Europa på grund av höga kvävedioxidutsläpp (datan är från 2013). Och den största utsläpparen av kväveoxid i Europa är biltrafiken.

Låt oss nu ta ett annat ord i vår mun:

Skamligt.

I en ny undersökning kryper det fram att nya bilar – som klarar det allra nyaste dieselkravet Euro 6 – släpper ut skyhögt mer kväveoxid i verkligheten än på papperet. Det är biltidningen Auto Motor Sport som genom sin tyska systertidning och den engelska firman Emission Analytics låtit testa 45 nya bilars kväveoxidutsläpp – i verkligheten. I genomsnitt överskrider dieselbilarna utsläppen som utlovas i färgglada broschyrer med 800 procent. Jo du läste rätt: 800 procent. Och Volvo, som satsar hårt på att framstå som miljövänligt, är sämre än genomsnittet. Den nya hyllade suven Volvo XC90 D5 som i sin försäljningsbroschyr utlovar ett utsläpp på 57,5 milligram kväveoxid per kilometer släpper egentligen ut 1 427 procent mer – 878 milligram. Det är också mer än 10 gånger så mycket som det lagstadgade kravet på 80 milligram per kilometer.

Du kan läsa om undersökningsresultaten här.

Några, bland annat Mercedes, har skärpt sig och har fina resultat. Men Volvo står inte ensamt vid skampålen. Opel Mokka, Renault Espace och BMW X1 är ännu sämre än XC90 och vi måste kalla detta vid sitt rätta namn: skamligt.

Hur kan då detta komma sig?

Volvo och de andra har helt enkelt inte tyckt att det varit intressant att införa den effektiva och dyra så kallade ad-blue-reningen som skulle lösa problemet. Men EU:s politiker är också ansvariga: Alla dessa bilar har alltså klarat EU:s körcykeltest – som är häpnadsväckande dåligt. Det fungerar ungefär som om du skulle hålla upp en linjal i ett vardagsrum och mäta utsläppen omsorgsfullt exakt där.

Resten av rummet är upp till bilbolagens etik och moral.

Volvo Cars säger sig, när jag ringer, inte kunna kommentera enskilda mätningar - och poängterar att alla deras bilar lever upp till Euro-6-kraven.

Bilindustrin brukar hävda att nya Euro 6-reningen som började gälla i september 2014 innebär rena dieselbilar. Nu vet vi: Det är fel. Och för alla biltillverkare som vill börja gaffla om att vi inte förstått hur rena nya dieselbilar är: Lyssna på suset, när ni själva faller ner i den stora grop ni själva grävt.

Förlorare är tyvärr även alla som köpt dieselbilar i tron att de är rena. Och det kan få bäring på de nya planerade miljözonerna från 2020 i bland annat Stockholm. Där är förslaget att Euro-6-bilar undantas från förbud. Som det ligger just nu alltså. Om politikerna ägnar 30 sekunder åt undersökningsresultatet kan detta ändras snabbt.

Men det stannar inte där. Tidigare i veckan publicerade dessutom det fristående miljöinstitutet ICCT (som avslöjade VW:s dieselgate) en studie som var lika blamant för bilbolagen: Bara 10 procent av Euro 6-bilarna fram till 2015 klarar EU:s nya verklighetsbaserade körtest som införs nu i september.

Nu måste Volvo och de övriga bilbolagen släppa sargen och börja rena sina dieselbilar. Det är allvar.
