Anders Lindblad:
Målskillnad kan avgöra Blågults väg till VM

Anders Lindblad

Det svenska fotbollslandslaget har skaffat sig ett gyllene läge att ta andraplatsen i gruppen för att spela playoff om en biljett till VM-slutspelet i Ryssland nästa år.

Detta efter 4–0 borta mot ett viljelöst och oorganiserat Vitryssland. Det mesta talar för att sista matchen i kvalspelet, i Amsterdam mot Nederländerna den 10 oktober, blir helt avgörande för vilken nation som tar andraplatsen i grupp A som innebär playoff (dubbelmöten) mot en annan grupptvåa om en biljett till VM i Ryssland.

Sverige har tre poäng och sex plusmål på Nederländerna, med två matcher kvar att spela. I kommande omgång möter Blågult Luxemburg på Friends arena, medan Nederländerna åker till Borisov för att spela mot Vitryssland.

Med tanke på hur svagt Vitryssland agerat den senaste veckan – förlust 1–0 borta mot Luxemburg och 0–4 hemma mot Sverige – kan Nederländerna mycket väl vinna med fem-sex bollar. Det gäller därför för Sverige att inte bara ta tre poäng mot Luxemburg, utan helst vinna med flera mål än vad Nederländerna gör mot Vitryssland.

Jag vill nämligen inte ha en situation där det räcker för det holländska landslaget att vinna med ”bara” två mål i Amsterdam i sista omgången för att snuva Blågult på andraplatsen.

För även om Nederländerna svajat rejält de senaste åren och inte alls är lika bra som tidigare har de kapacitet att köra över vilken motståndare som helst i en direkt avgörande match på hemmaplan.

Efter bottennappet (2–3) mot Bulgarien kom Sverige ut för att ta revansch och återupprätta anseendet. Det såg dock oroväckande darrigt ut första kvarten då ingen vågade ta tag i bollen. Flera spelare ”hängde i luften” och det var bara Emil Forsberg som visade fart och självförtroende.

Men en långboll från Mikael Lustig i 18:e minuten till Emil Forsberg gav det så viktiga 1–0. Forsberg tog emot perfekt och avslutade säkert.

Redan där såg Vitryssland ut som ett slaget lag. Det var samma visa på Friends arena; så fort de hamnade i underläge var det anmärkningsvärt uppgivet över hela linjen.

Vitrysslands otekniska och stabbiga mittförsvar stressades sedan enkelt av Christoffer Nyman som kunde göra 2–0. Före paus hann Forsberg springa ifrån bevakningen på nytt och frispela Marcus Berg till 3–0. Han var också själv nära ytterligare ett mål, men frisparken tog i ribban.

Det var Forsberg som låg bakom det mesta framåt mot stillastående vitryssar. Sverige spelade inte vackert, men effektivt. Inför matchen efterlyste jag att det kollektiva försvarsspelet sattes i första rummet och det var precis vad som gjordes.

Med återerövrade bollar i rätt lägen kom också chanserna framåt. Men även om det stod 3–0 i paus avslöjades också bristerna i det svenska spelet. Enkla bolltapp, missade passningar och förorsakade frisparkar i farliga lägen. Det var tur att Vitryssland var så pass dåliga att de inte förmådde utnyttja de gratischanser som gavs.

Segern var aldrig i fara, men det var först i mitten av andra halvlek som Sverige uppträdde stabilt över hela planen. Bytena, framför allt svarade Viktor Claesson för ett piggt inhopp, bidrog till detta. Frågan är om inte Claesson spelade sig in i startelvan till nästa match, mot Luxemburg.

När Emil Forsberg fixade straff (som Andreas Granqvist säkert satte) tänkte jag mest på målskillnaden. Därför var det oerhört surt att flera svenska jättechanser brändes, inte minst Isaac Kiese Thelin som hade öppet mål men sköt på en försvarares ben.

Nu har Nederländerna nämligen fått vittring på andraplatsen efter 3–1 mot Bulgarien och är ”bara” tre poäng och sex mål efter Sverige i tabellen.

Den svenska trepoängaren var därför helt nödvändig. Och Blågult har andraplatsen i egna händer. Missa inte den chansen!

Robin Olsen

Släppte inga returer på de skott han fick. Plockade ner inlägg. Sattes inte på större problem.

Mikael Lustig

Snygg framspelning till 1–0. Agerade säkert defensivt. Bra i passningsspelet. Visade ledaregenskaper.

Victor Nilsson Lindelöf

Öppnande passning till 3–0. Helt annan säkerhet än mot Bulgarien. Spelade upp sig. Vann dueller.

Andreas Granqvist

Säker straffskytt vid 4–0. Tog tag i taktpinnen efter trevande svensk start. Stark i luftrummet.

Ludwig Augustinsson

Kom fram flera gånger på kanten. Värderade lägen bra. Tog revansch efter den svaga insatsen senast.

Jimmy Durmaz  (ut 67)

Hade svårt komma loss. Såg loj ut i flera aktioner. Var på gång när han byttes ut. Startar han nästa?

Sebastian Larsson

Oerhört nyttig med sitt slit och energi. Visade att han trivs bättre centralt. Taktiskt smart, dödar tid.

Jakob Johansson (ut 69)

Gjorde jobbet utan att glänsa. Viktig att täcka ytor. Temposvag att sätta fart på bollen offensivt.

Emil Forsberg

Låg bakom det mesta framåt. Ett mål, en assist, fixade straff. Teknik, fart och suverän förstatouch.

Marcus Berg

Bra i länkspelet då han skarvar vidare bollen. Målskytt på nytt. Jobbar hårt för laget defensivt.

Christoffer Nyman

Fick chansen från start och tog den. Stressade fram misstag och gjorde viktiga 2–0. Lojal, kämpastark.

Viktor Claesson (in 67)

Starkt inhopp när Sverige hade tappat fart. Agerade med pondus och smartness. Startspelare i oktober?

Gustav Svensson (in 69)

Städgubbe på mitten när matchen redan var avgjord. Spelade enkelt utan att briljera.

Isaac Kiese Thelin (in 85) spelade för kort tid för att betygsättas.
