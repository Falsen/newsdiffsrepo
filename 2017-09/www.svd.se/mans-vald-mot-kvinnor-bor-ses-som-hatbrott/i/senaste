”Mäns våld mot kvinnor bör ses som hatbrott”



Varje år dödas runt femton kvinnor i Sverige av män de haft en nära relation med. Varje år anmäls tusentals våldtäkter och andra sexualbrott. Endast en liten del av alla brott som begås anmäls och ännu färre rapporteras i medierna. På krogar, nattklubbar och festivaler har en tillåtande miljö uppstått där män tar sig rätten till kvinnors kroppar. Sexuella övergrepp är ett samhälls- och folkhälsoproblem som inte kan isoleras till enskilda grupper av förövare. Den gemensamma nämnaren är snarast den bristande respekt för kvinnor – ibland öppen fientlighet – som uttrycks genom dessa brott. De normer som tillåter sådant beteende måste förändras. En sådan förändring bör ges stöd också på lagstiftningsnivå; det bör framgå att brott med kvinnofientliga inslag är särskilt allvarliga.

Mäns våld mot kvinnor har stora likheter med så kallade hatbrott. Hatbrott är brottsliga handlingar som motiveras av en viss typ av fördomar eller fientlighet mot en grupp. Sådana brott betraktas av lagstiftaren som särskilt allvarliga. Sedan 1994 finns en bestämmelse i svensk rätt som säger att brott där gärningspersonens motiv varit att ”kränka en person, en folkgrupp eller en annan sådan grupp av personer på grund av ras, hudfärg, nationellt eller etniskt ursprung, trosbekännelse, sexuell läggning eller annan liknande omständighet” kan leda till strängare straff. När mäns våld mot kvinnor uttrycker en liknande fientlighet, borde inte kön tolkas som ”annan liknande omständighet”? Det finns hittills inga exempel på att regeln tolkats så.

Frågan om att uttryckligen inkludera kön i regleringen av hatbrott har väckts på nytt i Sverige. Redan 1995 föreslog Kvinnofridsutredningen (SOU 1995:60 Del A) att kön uttryckligen skulle skrivas in i straffskärpningsregeln. Enligt förslaget kännetecknandes de handlingar som särskilt skulle kunna bestraffas av att de ”innefattar en kränkning av en annan person på grund av kön och har sin grund i föreställningar om kvinnors lägre värde i förhållande till män” (sidan 426). Någon sådan grund infördes dock inte vid den tiden.

Utöver den demonstrerade fientligheten finns andra likheter mellan hatbrott och våld mot kvinnor. Forskning visar att såväl hatbrott och som våld mot kvinnor som riktar sig mot någons identitet tenderar att skada den enskilde hårdare än andra kränkningar. Skadan drabbar dessutom brottsoffrets grupp. Hatbrotten sänder en signal till hela den grupp som brottsoffret tillhör att de inte är säkra. När en muslimsk person angrips på grund av vad de antas representera skapar angreppet rädsla bland andra muslimer. På samma sätt skapar sexuella ofredanden, våldtäkter och andra typer av våld mot kvinnor rädsla bland kvinnor.

I brottsförebyggande rådets undersökning av befolkningens känsla av utsatthet och otrygghet år 2006 uppgav ungefär en tredjedel av kvinnorna att de känner sig oroliga när de befinner sig ute sent en kväll i sitt bostadsområde eller att de inte går ut ensamma på kvällen på grund av otrygghet. Knappt en tiondel av männen rapporterar motsvarande känslor.

I internationell kriminologisk forskning finns stöd för hypotesen att kvinnors högre generella oro för brott till stor del förklaras av oron för sexuella övergrepp. Oron begränsar kvinnors möjligheter att göra vad de vill, när de vill och riskerar att bli livslång. Rädslan är inte begränsad till offentliga och privata fysiska rum utan är närvarande även på nätet. En rapport från Nordisk Information för Kunskap om Kön (NIKK) visar att kvinnors aktivitet även i det digitala offentliga rummet påverkas av sexistiska kränkningar och hot och kan ses som en del av mäns våld mot kvinnor. Sexualbrotten, precis som hatbrott, begränsar gruppers tillträde till samhället, vilket innebär att utöver skadan utgör dessa brott ett hot mot demokratin.

Att betrakta mäns våld mot kvinnor som hatbrott skulle sända en signal om att de föreställningar som ger upphov till sexuellt våld är oacceptabla. Straffrätten har ett viktigt symbolvärde och kan, tillsammans med andra samhällsinsatser, bidra till att förändra föreställningar om kvinnors underordning i samhället.

Vi vill därför uppmana till en översyn av hatbrottslagstiftningen och en diskussion om mäns våld mot kvinnor bör inkluderas i bestämmelserna om hatbrott.

Caroline Mellgren

docent i kriminologi, institutionen för kriminologi, Malmö högskola

David Brax

doktor i praktisk filosofi

Moa Bladini

lektor i straffrätt och straffprocessrätt vid juridiska institutionen, Göteborgs universitet
