Värktablett kan hämma muskeltillväxt

TT

Att äta höga doser medicin med ibuprofen under lång tid kan hämma muskeltillväxten, både vad gäller styrka och volym hos unga friska personer, enligt studien.

Huvudansvarig för den är Tommy Lundberg, forskare vid Karolinska Institutet.

– Detta är viktigt mot bakgrund av de stora intag som rapporterats hos idrottare men även i befolkningen, säger han till SVT.

Deltagarna i studien fick 1 200 milligram av medicinen varje dag i åtta veckor, en relativt hög, men normal, dygnsdos. De styrketränade två till tre gånger i veckan under kontrollerade former, och tillväxten av musklernas volym och styrka mättes.

De som inte fått ibuprofen ökade volymen på sina muskler ungefär dubbelt så mycket som de som fått det. Skillnaden i muskelstyrka var inte lika påtaglig, men påverkades negativt av ibuprofen.

Forskarna tror att resultaten även gäller andra antiinflammatoriska läkemedel, rapporterar SVT.

– Studien är välgjord och resultaten är tydliga. Intag av NSAID-preparat har tidigare visat sig dämpa den anabola effekten av träning i samband med ett enstaka träningspass, men ingen tidigare studie har undersökt träningseffekt över längre tid, säger Eva Blomstrand, professor i näringsfysiologi vid Gymnastik- och idrottshögskolan, till SVT.

NSAID är en engelsk förkortning för icke-steroida antiinflammatoriska läkemedel. De flesta lättare värktabletter som säljs på apotek och i butiker ingår i gruppen NSAID, exempelvis Magnecyl, Treo och Ibumetin.
