13 år och i fängelse: Mamma, ta mig härifrån

Henrik Sahl Johansson

Sent en kväll såg fotografen Isadora Kosofsky den då trettonårige Vinny komma in i förhörsrummet där barnen fotograferas innan de tilldelas en egen cell.

– Så fort jag fick syn på honom kände jag en mystisk, nästan obeskrivlig känsla av kontakt. Det är svårt att förklara för personer som inte arbetar dokumentärt, men jag drabbades omedelbart av insikten att jag skulle följa den här pojken under lång tid, säger Isadora Kosofsky.

Hon började arbeta som fotojournalist vid 16 års ålder. Redan då hade hon idén att dokumentera ungdomsfängelser, men fick inte tillstånd förrän hon var myndig. Från att hon fyllde 18 år tillbringade hon flera veckor på olika anstalter runtom i USA, tills hon träffade Vinny och under fem års tid följde honom och hans storebror. Resultatet blev fotoserien ”Vinny and David” som nu visas på den franska fotofestivalen Visa pour l'image i Perpignan.

Isadora Kosofsky kom bröderna så nära att hon nästan blev en del av familjen. Men att vinna deras förtroende tog tid. Framför allt David var misstänksam.

– Under hela den första vecka jag tillbringade i deras hus kom han sällan ut från sitt rum. Och det var inte förrän efter ett år som jag kände att han verkligen började öppna sig för mig och låta mig fotografera honom i hans sårbara stunder, säger hon och fortsätter:

– Många undrar hur man blir insläppt i ett sådant sammanhang, till människor som är marginaliserade och lever under svåra förhållanden. Nyckeln är just tid: om du fortsätter komma tillbaka, fortsätter visa att du har ärliga avsikter och att du verkligen bryr dig så kommer människor tillslut att öppna sig.

Hur har den nära kontakten format ditt arbete?

– Efter hand har jag lärt mig att ha en viss distans, men också att försöka vara förstående. Jag tror att jag ofta lyssnar mer än jag fotograferar. Det är först när det uppstår tillit mellan mig och människorna jag avbildar som jag tycker mig kunna fånga dem i deras egen värld, i lugnet. Tillit är så viktig, eftersom man är så sårbar när man blir iakttagen. Om människor känner sig obekväma eller rädda när jag fotograferar dem kommer det att påverka deras beteende, vilket i sin tur inverkar på hur de framställs.

När Isadora Kosofsky mötte Vinny hade han just blivit gripen för att ha knivhuggit en man som attackerade hans mamma. 19-årige David, som fungerar som en fadersgestalt för sin yngre bror, har i sin tur tillbringat flera perioder i fängelse för bland annat bilstöld och narkotikaförsäljning.

Berättelsen om Vinny och David är också berättelsen om ett cyniskt straffsystem. USA har störst antal fängelsekunder i hela världen, även när det gäller ungdomar. Här sitter 22 procent av världens fängelsekunder, och den lägsta åldern på de intagna är 9 år. En stor del av verksamheten är utlagd på entreprenad – 2011 drevs 40 procent av ungdomsfängelserna i privat regi, enligt federala siffror. Det innebär att de intagnas familjer själva får bekosta stora delar av vistelsen, eftersom fängelserna försöker hålla nere kostnaderna så långt det är möjligt.

– Ett barn som fängslas får med sig ett trauma. Det har jag inte minst sett på Vinny, vars upplevelse av att straffas för en handling som i sin tur var en reaktion på ett missförhållande skakade honom djupt. Personligen skulle jag önska att USA började röra sig bort från att straffa barn. Istället borde barn som begår brott få behandling: kriminaliseringen blir en del av deras personlighet och efterlämnar ett stigma och en djup skam, säger Isadora Kosofsky som konstaterar att det i perioder varit känslomässigt svårt att fortsätta arbetet.

– Jag har kämpat med en känsla av maktlöshet, men det är viktigt att påminna mig själv om att det jag gör räcker. Genom att vara på plats och dokumentera blir jag ett vittne som kan rapportera till omvärlden om vad som sker.
