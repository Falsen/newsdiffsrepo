Elmander tvingas till längre vila

TT

Örgryte får klara sig utan Johan Elmander, 36, i fyra till sex veckor. Den förre landslagsanfallaren tvingades kliva av måndagens derby mot Gais och en magnetkameraundersökning visade att han har en blödning i en lårmuskel.

"Han har fått en blödning i biceps lårmuskel och det finns en liten bristning i övergången mellan sena och muskel. Dessutom är det en liten blödning inne i vävnaden. Vi behandlar skadan och är försiktiga med att gå för snabbt fram för då finns det risk för återfall. Det som avgör nu är den kliniska utvecklingen vad gäller smärta, ömhet och muskelfunktion", säger Örgrytes läkare Lars Peterson till klubbens hemsida.

Örgryte ligger på tionde plats i superettan efter 22 omgångar.
