Körsvennen:
Tankar för dagen och Dagens dikt mot social oro

Körsvennen

Glada nyheter! Malmö och stadens kommunala bostadsbolag MKB har länge haft problem med stökiga ungdomar som olovligen drällt i trapphusen. Trappuppgångarna har använts för drogförsäljning och inkräktare har betett sig hotfullt mot boende.

Men nu har man löst problemet, rapporterar Sydsvenskan (6/9).

Kommunen, MKB och polisen har experimenterat sig fram. ”Man testade att spela P1 på hög volym i trappuppgångarna, men ungdomarna stannade kvar”, berättar tidningen.Att döma av brottsutvecklingen tycks P1 inte haft avsedd effekt. På internet spekuleras om stadens gängkrig rentav uppstått i dispyter om huruvida Filosofiska rummet eller Tendens föredras.

Därefter installerades särskilda ”ungdomsskrämmor”. Detta är rörelseaktiverade högtalarsystem som ger ifrån sig obehagligt ljud. Oljudet går ut på en sådan frekvens att det bara kan uppfattas av personer med mycket god hörsel – typiskt sett unga under 25 års ålder.

Men inte heller ungdomsskrämmorna fungerade.

Nu har man dock funnit råd. När polisen påträffar unga män som stökar i trapphusen delar de ut en varning. Dyker ynglingarna upp igen anmäls de för olaga intrång, och döms. Ett halvdussin personer har hittills lagförts men polisen såg effekt redan efter att den första domen fallit.

Nu ska metoden exporteras, skriver Sydvenskan stolt.

Tänka sig. Att tillämpa lagen fungerar.

Vem kunde ana det?
