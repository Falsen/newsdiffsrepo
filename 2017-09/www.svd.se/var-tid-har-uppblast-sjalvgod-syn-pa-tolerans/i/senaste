Anders Q Björkman:
Vi har en uppblåst självgod syn på tolerans

Anders Q Björkman

Det hävdas då och då att politiken inte löper längs en linjär vänster–högerskala, utan snarare i en cirkel där ytterligheter möts. Man pekar till exempel på att Hitler och Stalin, trots att deras totalitära ismer var dödsfiender, i praktiken åstadkom samma resultat: oändligt många döda människor. När det sammanställs listor över historiens värsta massmördare rankas den georgiske paranoikern som snäppet värre än den megalomane österrikaren (Mao Zedong brukar toppa listan och den belgiske kungen Leopold II hamnar på fjärde plats).

Ondska går naturligtvis inte att mäta i matematiska övningar – som att räkna antalet döda – men man kan konstatera att de två system som Sovjetunionen och Nazityskland representerade hade en sak gemensam: de var mycket intoleranta.

Begreppen tolerans och intolerans kan dock vara lika svåra att skilja åt som Hitler och Stalin. De tycks paradoxalt nog också mötas i bägge ändar: tolerans övergår i intolerans.

Vi finner detta fenomen hos vissa av de nya högerpartierna i Europa. I Nederländerna vill Geert Wilders förbjuda islam för att religionen är intolerant. Den tyska AFD-politikern Alice Weidel vill bannlysa huvudduk, eftersom det är en symbol för ”apartheid mellan män och kvinnor”.

I toleransens namn är de intoleranta mot intolerans.

I ett helt annat politiskt läger leder ibland rädslan för att hamna på samma linje som Wilders, Weidel & co i stället till en tolerans gentemot intolerans. Här i Sverige har vi länge kunnat följa en debatt där Vänsterpartiet anklagats för att svika kvinnor som förtrycks, då partiet inte riktigt kan förmå sig att fördöma kvinnoförtryck från muslimskt håll.

På så sätt kan toleransen sägas legitimera intolerans.

Den här typen av tolerans-balansakt skymtar också i den rådande ivern att ta bort statyer, vilken Ricki Neuman skrev om i SvD förra veckan. Leninstatyer ryker i Ukraina, Chang Kai-shek är inte längre önskvärd i Taiwan och i USA sitter general Lee och andra representanter för Sydstaterna inte längre säkra i sina sadlar.

På ett plan påminner statyutrensningarna om Geert Wilders inställning till islam: det man inte tycker om ska inte få finnas. Monumenten anses förkroppsliga intoleranta förtryckare, väcka obehag och måste därför bort. Utöver det vill statybelackarna antagligen provocera de motståndare som anses stå för värderingar som statyerna laddas med.

Och ju mer man tvistar om det, desto mer laddning får de.

I Sverige, där blicken som alltid är följsamt riktad västerut, vill vi inte vara sämre och därför yras det om att vi väl också måste ha några statyer som ska bort. Sedan diskussionen tog fart har jag förstått att ”Sverigevänner” iförda fotbollslandslagströjor i skift har vaktat Karl XII i Kungsträdgården.

Men hur skiljer sig utrensningar av Lee och Lenin från de sprängningar av Buddastatyer som afghanska talibaner genomförde för drygt 15 år sedan? Påminner inte statyraseriet om när IS hackade sönder assyriska stenstoder i Nimrud? Drivkrafterna var kanske inte så annorlunda än de i USA, Ukraina och Taiwan? Antagligen ville även talibaner och IS-terrorister ta bort monumenten för att de väckte obehag hos dem och – inte minst – för att de ville provocera dem de ser som sina motståndare och förtryckare. Det vill säga oss i västvärlden.

Naturligtvis försöker jag själv provocera en aning när jag dristar mig till att nämna Buddasprängningar och vandaliseringen av Nimrud i samma andetag som Lenin- och Lee-rivningar. Självklart är det en milsvid skillnad mellan att riva kulturarv med tusentals år på nacken och att flytta på några bronsstatyer som knappt ens fyllt 100 år. Men lite provokation kan behövas i vår tid, som har en så uppblåst självgod syn på sig själv som tolerant. Så fort andra världsuppfattningar siktas, inte minst ur det förflutna, faller de dock sällan samtiden på läppen. De där dumskallarna från förr var ju så förbannat trångsynta och – just det – intoleranta.

Viljan att förstå lyser med sin frånvaro.

Därför blir jag glad av att läsa den nyligen utgivna ”Vad Cilla Banck visste”, en liten pärla till bok av historikern Peter K Andersson. Han har dykt ner i dagböcker nedtecknade i en stuga i den skånska fiskebyn Arild på 1800-talet och visar på så sätt upp hur en äldre kvinnas världsbild kunde se ut före modernitetens ankomst. Andersson tar Cilla Banck på fullt allvar och försöker på ett djupt respektfullt sätt förstå henne.

Dessutom sätter han ord på mina tankar om vår tids intoleranta tolerans: ”Människor i historien har ofta värderingar och synsätt som i dagens ögon förefaller fördomsfulla och ’oupplysta’ – med andra ord intoleranta. Men genom att sätta vår dom över dessa människor placerar vi oss själva på en moralisk piedestal utan att problematisera de tidsbundna förutsättningar som våra egna värderingar formas av.”

Är det inte dags för oss att kliva ner från den där piedestalen nu?
