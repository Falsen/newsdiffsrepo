Regeringen miljardsatsar – traineejobb försvinner

SvD

– Vårt mål är och förblir EU:s lägsta arbetslöshet 2020, säger  statsminister Stefan Löfven (S) vid en pressträff tillsammans med  finansminister Magdalena Andersson (S).

De presenterar en satsning  på totalt 4,3 miljarder kronor med bland annat fler utbildningsplatser  och investeringar för bättre etablering och matchning.

Regeringen kommer bland annat att utöka platserna i kunskapslyftet  med 32 000 platser. Men även andra utbildningsmöjligheter kommer att  växa.

– Det blir bland annat en enorm satsning på yrkeshögskolan, säger Stefan Löfven.

Det handlar om en permanent utökning av utbildningsplatserna, uppger Löfven.

Regeringen vill också införa en utbildningsplikt för nyanlända. Samtidigt betonar  Magdalena Andersson att alla nyanlända själva har ansvar för sin  etablering.

– Det ska inte finnas några otydligheter kring vilka krav som finns om du kommer till Sverige, säger Andersson.

Arbetslösheten bland utrikes födda är för hög och fler behöver  komma in snabbare på arbetsmarknaden för att arbetslösheten ska  fortsätta att sjunka, anser regeringen.

En del anställningsstöd  kommer nu att förändras. Fem olika stöd blir istället ett  introduktionsjobb, bland de stöd som försvinner finns traineejobben.

Regeringen föreslår också olika åtgärder för att öka sysselsättningsgraden för  utrikes födda kvinnor. Bland annat föreslås insatser under  föräldraledigheten, uppsökande och motiverande studieförbundsinsatser  riktade till utrikes födda kvinnor och satsningar på företagande.

Regeringen  föreslår även att 500 miljoner kronor avsätts som en bonus för att  stötta kommuner och landsting som anställer personer som står långt  ifrån arbetsmarknaden.
