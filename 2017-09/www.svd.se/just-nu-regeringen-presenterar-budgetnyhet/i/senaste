Regeringen miljardsatsar – traineejobb försvinner

SvD

– Vårt mål är och förblir EU:s lägsta arbetslöshet 2020, säger  statsminister Stefan Löfven (S) när han inleder en pressträff  tillsammans med finansminister Magdalena Andersson (S).

De presenterar en satsning på totalt 4,3 miljarder kronor med bland annat  fler utbildningsplatser och investeringar för bättre etablering och  matchning.

Regeringen kommer bland annat att utöka platserna i kunskapslyftet  med 32 000 platser. Men även andra utbildningsmöjligheter kommer att  växa.

– Det blir bland annat en enorm satsning på yrkeshögskolan, säger Stefan Löfven.

Det handlar om en permanent utökning av utbildningsplatserna, uppger Löfven.

Utbildning fungerar för många, men inte för alla, säger Magdalena Andersson.

Hon betonar att alla nyanlända själva har ansvar för sin etablering.

– Det ska inte finnas några otydligheter vilka krav som finns om du kommer till Sverige.

Bland annat tänker regeringen införa en utbildningsplikt för nyanlända.

Arbetslösheten bland utrikes födda är för hög och fler behöver  komma in snabbare på arbetsmarknaden för att arbetslösheten ska  fortsätta att sjunka, anser regeringen.

En del anställningsstöd  kommer nu att förändras. Fem olika stöd blir istället ett  introduktionsjobb, bland de stöd som försvinner finns traineejobben.

SweJa kunskapscenter i Stockholm där pressträffen hålls ägs av statliga Lernia som erbjuder vuxenutbildningar inom vård och omsorg, barn och fritid och svenska som andraspråk.
