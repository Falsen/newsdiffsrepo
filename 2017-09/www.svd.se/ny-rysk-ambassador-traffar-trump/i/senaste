Ny rysk ambassadör träffar Trump

TT

Rysslands nye USA-ambassadör Anatolij Antonov fick "ett varmt och vänligt" mottagande av president Donald Trump. Det rapporterar ryska medier efter fredagens möte, där den nye ryske toppdiplomaten lämnade över sina ackrediteringshandlingar.

– För min del sade jag att vi ser fram emot en förbättring av relationerna mellan våra två länder, sade Antonov enligt nyhetsbyrån Tass.

– Vi, tillsammans med hans medarbetare, hans stab, kom överens om att fortsätta vårt samarbete, fortsätter Antonov.

Han efterträder Sergej Kisljak som har varit en av huvudpersonerna i den rysshärva som överskuggat president Donald Trumps första tid vid makten, efter flera uppmärksammade möten med företrädare för Trumpkampanjen före valet.
