H&amp;M faller – på lägsta nivån sedan 2011

Annakaisa Suni

För första gången sedan hösten 2011 handlas klädjätten H&amp;M:s aktie för under 200 kronor. 199,7 kronor kostar en aktie strax före lunch på måndagen.

Bara i år har aktien backat med drygt 21 procent.

Flera banker och analyshus har sänkt sina prognoser för H&amp;M:s vinst för det tredje kvartalet och sänkt riktkurserna som följd, rapporterar nyhetsbyrån Direkt. Oron ökar för att reor ska ha tyngt kvartalet.

Till exempel sänker Société Générale på måndagen riktkursen för bolaget med 28 kronor till 167 kronor. JP Morgan har sänkt riktkursen till 185 kronor.

– Reor har funnits i årtionden, men om man rear ut på grund av konkurrens inom näthandeln, då är det allvarligt, säger Claes Hemberg, sparekonom på Avanza.

Han tror att aktien kan fortsätta sjunka med 25 kronor till.

– Just nu vill alla se att H&amp;M lyckas på nätet, säger Claes Hemberg.

Småsparare fortsätter att köpa H&amp;M trots att aktien dyker, skrev SvD i juni. Antalet aktieägare i klädjätten hade då ökat med cirka 75 000 sedan toppnoteringen våren 2015. Det innebär att de än så länge förlorat på sin investering.

Under den senaste månaden har bolaget fått cirka 2 000 nya aktieägare, enligt Claes Hemberg.

Huvudägaren Stefan Persson tankade aktier i sitt bolag för hundratals miljoner kronor under våren och sommaren. I början av det här året ägde han 38,5 procent av H&amp;M och i juli var andelen 40,4 procent, enligt Holdings.

Det var 2007, för tio år sedan, som H&amp;M:s aktie för första gången steg över 200 kronor. Efter det har aktien sjunkit under 200-kronorsgränsen under finanskrisen 2009 samt 2011 men sedan tagit sig upp igen.

H&amp;M redovisar det tredje kvartalets omsättning den 15 september och hela kvartalsrapporten släpps den 28 september.
