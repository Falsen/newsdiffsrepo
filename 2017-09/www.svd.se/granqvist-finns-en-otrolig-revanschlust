Tre viktiga poäng ökar Sveriges chanser till VM

TT

Samtidigt som tysken Tobias Stieler blåste för full tid i Borisov och slutsignalen gick i Amsterdam klarnade förutsättningarna. Nederländernas 3–1 mot Bulgarien betyder att Sverige står på 16 poäng mot Nederländernas 13 inför de avslutande två omgångarna i grupp A.

Målskillnaden? Sverige har plus elva, Nederländerna plus fem.

Vinner landslaget mot Luxemburg hemma på Friends den 7 oktober kan – notera kan – Sverige förlora mot Nederländerna i Amsterdam fyra dagar senare och ändå ta andraplatsen bakom förmodade gruppvinnaren Frankrike.

Därför var varje svenskt mål viktigt på Borisov Arena.

Vitrysslands förbundskapten Igor Kruisjenko möblerade om rejält i sitt lag efter förlusten (0_1) mot Luxemburg. Han bygger ett lag för framtiden – och i Borisov fick han snabbt svaret att han har en hel att arbeta med.

Kollegan Janne Andersson kunde gotta sig åt att hans gäng direkt studsade tillbaka från smällen mot Bulgarien i Sofia. Det hackade här och där i inledningsvis, kuggade inte där det borde på en del positioner, men när allt kommer omkring är fotboll en enkel sport.

Gör mål och du vinner ofta.

– Inledningen är inte riktigt handfast. Har man förlorat en match som i torsdags blir det en osäkerhet i nästa match och ett sökande. Vi ger bort några fasta situationer där Vitryssland har sina vassaste vapen och där var jag inte nöjd, säger Janne Andersson.

Enligt den officiella statistiken hade den vitryske målvakten Sergej Tjernik fyra avslut mot sig före pausen. Han släppte in tre av dem. Och det var tre högkaratiga mål.

I tur och ordning:

+ 0–1 (18) Emil Forsberg satte full fart från vänster till höger. Mikael Lustig såg löpningen och lyfte långt. Forsberg behövde en bara touch för att ta ned bollen och rullade in ledningsmålet trots dålig vinkel.

Det var hans fjärde mål i VM-kvalet och en snabb och efterlängtad personlig revansch efter straffmissen och de brända lägena mot Bulgarien i torsdags.

+ 0–2 (24) Christoffer "Totte" Nyman.

Han tappade bollen, men jagade vidare, vann duellen mot mittbacken Michail Sivakov och dunkade in sitt första landslagsmål i första starten i en tävlingslandskamp.

Högt, beslutsamt, utan chans för Tjernik.

+ 0–3 (37) Marcus Berg.

Ännu en diagonallöpning av Forsberg och det vitryska försvaret hade inte lärt sig någonting. Victor Nilsson Lindelöf lyfte, Forsberg tog emot, rundade Tjernik och släppte in till Berg som rullade in ett av sina enklaste landslagsmål.

Fyra avslut på mål gav 75-procentig utdelning.

– Efter de fina målen blir det en transportsträcka. Jag är väldigt nöjd med spelarnas inställning och attityd och hur vi genomför matchen, säger Andersson.

På det svenska minuskontot hamnade Nyman. En våldsam satsning på Tjernik gav gult kort, hans andra i kvalet och han är avstängd mot Luxemburg.

Men Nyman bidrog in i det sista. På hans instick fällde Tjernik Forsberg och Andreas Granqvist placerade in straffen fram till 4–0 med sex minuter kvar.

Frågan är vilken betydelse inhopparen Isaac Kiese Thelins jättemiss får. Han hade öppet mål i slutminuterna, elegant serverad av Viktor Claesson, som kom in för Jimmy Durmaz.

– Vi hade några chanser till och jag hoppas att vi inte sitter om en månad och ångrar att vi inte gjorde fler mål, säger Janne Andersson.
