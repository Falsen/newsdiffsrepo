Vasas Flora och Fauna utan begränsningar

TT

Den Stockholmsbaserade finlandssvenska duon Vasas Flora och Fauna hade börjat göra sig ett namn på den svenska indiescenen och inspelningarna av debutalbumet "Släkt med Lotta Svärd" hade precis avslutats.

Då, mot slutet av 2014, valde Iiris Viljanen, i dag hyllad soloartist, plötsligt att lämna Vasas Flora och Fauna. Enligt duons andra halva, Mattias Björkas, kom avhoppet helt oväntat.

– Jag var ju ett nervvrak där. Vi hade varit vänner väldigt länge och plötsligt sade hon upp kontakten och man lämnas kvar med en massa frågor. Så rent personligt var det väldigt smärtsamt, berättar han.

– Sedan var det så otroligt frustrerande för vi hade inget avtal med något skivbolag. Jag blev kvar med allting själv. Hur skulle jag få ut en skiva med ett band som väldigt tydligt var gjord av en duo, och så fanns inte den där duon kvar?

Drygt ett halvår senare, i maj 2015, släpptes i alla fall skivan. Mottagandet blev varmt och när TT sammanställde drygt 50 kritikers årsbästalistor hamnade "Släkt med Lotta Svärd", ett album starkt präglat av Österbotten, på tredje plats.

– Egentligen kände jag i ett ganska tidigt skede att om vi bara skulle få ut någonting så skulle det gå väldigt bra. Det var mest en lättnadskänsla när det väl gick som det gick, det var ingen överraskning på det viset utan det var mer att jag tyckte att det var tur att vi fick ihop det, säger Mattias Björkas.

Vad som skulle hända sedan med Vasas Flora och Fauna var dock högst oklart. Mattias Björkas ville fortsätta men visste inte riktigt hur.

– Iiris var ju så svårersättlig på väldigt många sätt, inte bara rent musikaliskt. Vi hade målat in oss lite i ett hörn, eftersom skivan var så platsspecifik var det svårt att se hur man på ett trovärdigt sätt bara skulle kunna byta ut henne mot någon Stockholmsmusiker. Det låter så fånigt, att man har något slags etnisk profil när man tillsätter bandmedlemmar, men det hade ju sina skäl, säger han.

Efter att ha plockat in Daniel Ventus på klaviatur och barndomsvännen Tina Kärkinen på sång föll dock bitarna på plats. Vasas Flora och Fauna turnerade under 2015, i fjol kom singeln "Honda monkey" och samtidigt påbörjades arbetet med album nummer två.

Nu stundar släppet – den 15 september landar "Veneziansk afton" på skivdiskarna.

Rent soundmässigt skiljer den sig rejält från "Släkt med Lotta Svärd".

– Vi ville positionera oss som modernister och inte som bakåtsträvare. Om man inte lyssnar jättemycket på ny musik blir det på något sätt som att man backar från ett modernt sätt att göra musik och spelar in saker på lite gammalmodiga sätt, säger Mattias Björkas.

– Men nu tänkte jag att det inte finns någon anledning att göra så. Vi kan inte upprätthålla en illusion av att bara för att vi kommer från landet så har vi inte tagit del av alla de tekniska landvinningar som har gjorts de senaste 20 åren. Vi har alla möjligheter att vara moderna och därför ska vi vara det.

Musikaliskt och textmässigt skiljer sig skivan också åt. Mattias Björkas beskriver den som "mer festlig och samtidigt mer desperat".

– Det är klart sådana som är väldigt förtjusta i det här nostalgiska elementet, de kanske blir lite besvikna. Sedan tror jag också att folk kommer att uppfatta den som modig på något sätt. Men det är inte så att vi tar avstånd från den förra skivan på något vis, det är ganska mycket som går att känna igen.
