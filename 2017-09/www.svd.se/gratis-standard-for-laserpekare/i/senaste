Gratis standard för laserpekare

TT

Sedan Högsta domstolen (HD) slagit fast att det inte är rimligt att ta betalt för standarden för klassificering av laserpekare har det blivit gratis.

Tidigare tog organet Svensk Elstandard 1 091 kronor för att lämna ut dokumentet, men genom ett avtal med Strålsäkerhetsmyndigheten kostar det sedan en tid ingenting.

Enligt strålskyddsförordningen kräver laserpekare av vissa klasser tillstånd för att använda, inneha, sälja eller importera.

"Informationen är fri och tillgänglig för alla vilket innebär att de som handskas felaktigt med starka laserpekare även i fortsättningen kommer att kunna lagföras för brott mot strålskyddsförordningen", säger Martin Lindgren, utredare på Strålsäkerhetsmyndigheten, i ett pressmeddelande.
