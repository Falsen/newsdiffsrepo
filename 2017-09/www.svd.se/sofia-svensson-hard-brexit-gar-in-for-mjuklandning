Sofia Svensson: Hard Brexit går in för mjuklandning



Den brittiska regeringen publicerade onsdagen den 23 augusti ännu ett så kallat Brexit “position paper”. Onsdagens rapport handlade om den avgörande frågan om tillämpning och tvistlösning, och Storbritanniens förhållande till EU-domstolen. Det märkvärdiga var att inga alternativ föreslogs som helt och hållet skulle undanröja EU-domstolens roll. Premiärminister Theresa May sade i oktober:

“Let’s state one thing loud and clear: we are not leaving the European Union only to give up control of immigration all over again. And we are not leaving only to return to the jurisdiction of the European Court of Justice. That’s not going to happen.”

Och i januari, sade hon det igen:

“So we will take back control of our laws and bring an end to the jurisdiction of the European Court of Justice in Britain.”

Rapporten, däremot, föreslår ett antal sätt på vilka EU-domstolen skulle fortsätta att ha inflytande i Storbritannien, även efter att dess direkta behörighet slutar. Den banar väg för en kompromiss om ett nytt rättsligt förhållningssätt efter Brexit och accepterar att EU-domare skulle kunna fortsätta påverka brittiska angelägenheter, åtminstone under en övergångsperiod och i övervakningen av eventuella framtida handelsavtal med EU.

Toryministrar, liksom May, insisterar dock på att Storbritannien fortfarande, till slut, kommer att lämna EU-domstolen, men poängen är att det i rapporten finns tecken på en vilja att kompromissa, att acceptera, och till och med stödja, en brittisk förhandlingsposition som, noterat ovan, är väsentligt annorlunda än den som signalerades för några månader sedan.

Samtidigt har Michel Barnier, EU:s huvudförhandlare, uppmanats av EU:s medlemsstater att inta en kompromisslös hållning när det gäller just EU-domstolen, en hållning som kräver att ingen som helst urholkning av domstolens roll får ske och att direkt jurisdiktion där EU-lagstiftning berörs består.

Få EU-tjänstemän vill inrätta ett nytt rättssystem för en övergångsperiod på två eller tre år, även om den skulle vara nästan identisk med EES-avtalet (den europeiska frihandelssammanslutningsmodellen som Norge, Island, Schweiz och Liechtenstein tillhör).

Även om Storbritannien skulle anta samma modell, vilket är ett alternativ som lyfts i rapporten, skulle en sådan domstol använda den europeiska lagstiftningen och EU-domstolens rättspraxis som grund för domar. Vilket skulle innebära att alla affärsverksamheter som verkar på den inre marknaden fortfarande skulle följa lagar från Luxemburg och inte London.

Det finns två viktiga saker att ta ställning till när det kommer till vad EU-domstolen gör. För det första bedömer den om och när åtgärder borde vidtas mot ett EU-land. För det andra svarar den på frågor som hänskjuts till den av nationella domstolar, så att det finns en bindande och konsekvent tolkning av EU-lagstiftningen.

När Storbritannien lämnar EU kommer det inte längre att vara en part av fördraget och därmed kommer en del av EU-domstolens domsrätt att försvinna. Storbritannien kommer inte längre kunna stämmas som svarande för eventuella händelser som uppkommer efter Brexit exempelvis. I och med det inte sagt att det inte fortfarande kommer att finnas utrymme att lösa tvister om frågor som uppstår före Storbritanniens utträde, liksom under en eventuell övergångsperiod och återkallelser.

En tvistlösningsmekanism är nyckeln till ett konstruktivt brittiskt utträde ur unionen; den behövs både för att se efter ett "skilsmässoavtalet" och för att lösa konflikter som skulle uppstå om Storbritannien och EU ingår ett omfattande frihandelsavtal med varandra. Skulle någon part verkligen vilja att reglerna fastställs av andra sidan?

Det kanske ändå är oundvikligt att den brittiska regeringen accepterar att EU-domstolens rättspraxis kommer att fortsätta ha inflytande även efter Brexit, med tanke på de tvister som kan komma att uppstå och dess natur. Men rapporten är till största del ett diskussionsdokument. Den erbjuder inga lösningar, bara alternativ, men det kanske mest talande är att inget av dessa alternativ är förenligt med en "hard" Brexit som helt och hållet skulle avlägsna EU-domstolens roll.

SOFIA SVENSSON studerar internationella relationer vid King’s College London.
