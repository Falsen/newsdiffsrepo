Just nu: FN i krismöte – ”Nordkorea ber om krig”

SvD

USA:s FN-ambassadör Nikki Haley säger att förslaget från Kina om att frysa flödet av förnödenheter till Nordkorea är en "förolämpning". Tiden för stegvisa åtgärder är förbi, enligt Haley.

USA kommer att lägga fram förslag på nya sanktioner mot Nordkorea. Det nya förslaget ska presenteras i FN inom kort och USA vill ha att det röstas om det på måndag, säger Nikki Haley på det extrainsatta mötet.

Kinas representant uppmanar under mötet till diplomatiska samtal och varnade säkerhetsrådet för att man inte kommer att tillåta kaos och krig på Koreahalvön.

– Situationen på halvön försämras ständigt medan vi pratar, och faller in i en ond cirkel, säger Liu Jieyi, Kinas FN-ambassadör.

– Situationen på halvön måste lösas fredligt. Kina kommer aldrig att tillåta kaos och krig, fortsätter han.

Rysslands FN-ambassadör säger att en militär insats i konflikten på Koreahalvön inte kommer att vara lösningen.

Nordkoreas kärnvapentest är dock något ytterst allvarligt, enligt ambassadören Vasilij Nebenzia.

- Freden i regionen är i stor fara.

Han säger att det finns "ett akut behov av att hålla huvudet kallt och avstå från alla åtgärder som kan eskalera spänningar".

- En samförstående lösning på kärnvapen och andra problem som plågar den koreanska halvön kan uppnås endast genom diplomatiska kanaler, säger Nebenzia.

Sydkorea ska stärka sitt försvar med ytterligare fyra enheter av det omstridda amerikanska robotförsvarssystemet THAAD, säger Sydkoreas försvarsdepartement. På militärbasen i Seongju 30 mil norr om huvudstaden Seoul finns redan i dag två stycken THAAD-enheter.

Beskedet väntas skapa ytterligare spänningar i regionen, eftersom Kina har kritiserat installationen av robotskölden hårt, med motiveringen att systemet underminerar säkerheten i regionen.

Enligt Sydkoreas försvarsdepartement finns det även tecken på att Nordkorea förbereder ännu en robotuppskjutning, men utan att ange när det i så fall skulle kunna ske.

Sydkorea har även genomfört en militärövning med ballistiska robotar som svar på Nordkoreas senaste kärnvapentest. I övningen simulerades en attack mot ett område i Nordkorea där landet testat kärnvapen. Militären anföll "utsedda mål i östkinesiska havet", enligt nyhetsbyrån Yonhap, som citerar militären. Distansen till det simulerade målet var densamma som till testanläggningen Punggye-ri i nordöstra Nordkorea.

Fördömanden mot Nordkoreas kärnvapenprovsprängning fortsätter att strömma in, även från landets närmaste allierade Kina som varnar Pyongyang för att genomföra fler robotuppskjutningar.

- Nordkoreas upprepade kärnvapen- och robottester har placerat Kina i en allt svårare position, säger Shi Yinhong, chef för centret för Amerikastudier vid Renminuniversitetet i Peking.

Även Ryssland har i ovanligt starka ordalag krävt ett stopp för "provokativa åtgärder som destabiliserar situationen".

Samtidigt har konflikten öppnat en spricka i den viktiga relationen mellan USA och Sydkorea, sedan USA:s president Donald Trump på söndagen kritiserade sin sydkoreanske kollega Moon Jae-In.

"Som jag har sagt till dem så fungerar inte deras sätt att försöka blidka Nordkorea, de förstår bara en sak!", skrev han på Twitter.

- Det här antyder att han (Trump) sätter så litet värde på relationerna just nu att han är villig att offentligt angripa sin partner i Seoul, säger analytikern John Delury vid Yonseiuniversitetet i Sydkorea.

USA varnade i går för att hot från Nordkorea kommer att besvaras med full kraft.

- Alla hot mot USA, och USA:s territorier inklusive Guam, och våra allierade kommer att besvaras med massiv millitär respons, en respons som både är effektiv och massiv, sade USA:s försvarsminister James Mattis efter ett möte i nationella säkerhetsrådet med president Trump.
