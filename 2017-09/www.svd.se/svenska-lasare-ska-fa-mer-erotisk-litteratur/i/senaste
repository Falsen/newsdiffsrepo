Svenska läsare ska få mer erotisk litteratur

TT

Word Audio Publishing lanserar utgivningslinjen Risky romance, skriver Svensk Bokhandel. Planen är omkring 25 berättelser per år, och fem till tio av dem är tänkta att komma i höst.

”Romance och erotik är populära men ofta förminskade genrer. Helt tydligt är dock att lyssnare och läsare är väldigt intresserade av att få mer, både i Sverige och globalt", skriver förlaget i ett pressmeddelande.

Forum meddelade i vintras att en del av förlaget helt ska ägna sig åt genren. Nu presenterar man namnet Lovereads och under 2018 ska ett tiotal översatta titlar ges ut. Amerikanska Colleen Hoovers "Förbannade kärlek" är en av de inköpta böckerna. Men förlaget letar också efter svenska romanceförfattare.
