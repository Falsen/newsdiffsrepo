Madsen kan omhäktas i fyra veckor

TT

Hur länge kan en person sitta häktad i Danmark innan en omhäktning eller ett frisläppande måste ske?

– En person kan som längst häktas i fyra veckor och det kan förlängas med samma tidsperiod fram till dess att målet når rätten. Precis som i Sverige kan en person frivilligt gå med på att vara fortsatt häktad, men om den misstänkte protesterar tas saken upp i rätten.

Är det praxis att ha stängda dörrar för allmänhet och media vid misstänkta mordfall i Danmark?

– Det är rätt så vanligt att det är stängda dörrar under häktningsförhandlingar eftersom utredning pågår. Öppna dörrar kan förstöra polisens möjlighet att utreda fallet. Media kan protestera, men då avgör landsretten (hovrätten) om beslutet om stängda dörrar är korrekt. När fallet når en vanlig förhandling i rätten är den dominerande utgångspunkten att dörrarna är öppna.

I Danmark finns referatförbud för exempelvis journalister från förhandlingar i rätten. Hur funkar det?

– Referatförbud är ett alternativ till stängda dörrar, men det används mycket sällan. Media får höra förklaringarna under förhandlingen men rätten kan besluta om att allt eller delar av det som tas upp inte får refereras vidare. Det kan man även begära vid en häktningsförhandling och media kan protestera mot beslutet.

Kan polismyndigheten själv avgöra om de vill gå ut information under utredningen?

– Nej, om det har varit stängda dörrar är även polisen begränsade av vilken information som får lämnas ut. Rätten och försvarsadvokaten godkände exempelvis att polisen fick berätta om att Kim Wall var död och att Peter Madsen sagt att han "begravt" henne till sjöss.
