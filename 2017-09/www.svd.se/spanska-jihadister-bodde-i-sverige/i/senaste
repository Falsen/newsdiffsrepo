Per Gudmundson:
Spanska jihadister bodde i Sverige

Per Gudmundson

Sex dagar efter terrordådet i Barcelona publicerade Islamiska staten en propagandavideo där organisationen tog på sig ansvaret och uppmanade till nya attacker i Spanien. Hoten framfördes på spanska av en jihadist kallad ”Abu Laiz al Qurtubi”.

Bakom täcknamnet döljer sig en 22-årig spansk medborgare som tillsammans med sin lillebror stridit i Syrien sedan åtminstone 2014.

Bröderna bodde i Sverige som barn. Familjen flyttade 2003 till Haninge utanför Stockholm och bodde här något år. Pappan, född 1975 i Tetouan i Marocko och kallad ”Abu Yassin al Andalusi”, greps senare i ett marockanskt antiterrortillslag 2006, och dömdes till 2 års fängelse. Han greps igen 2009, och dömdes till 12 års fängelse.

Marockansk press skrev om hur nätverket han tillhörde sträckte sig från Nordafrika till Spanien – och till Sverige.

I december 2006 greps en svensk medborgare, född 1952 i Tetouan, vid en annan stor antiterrorräd i Marocko. Han var flitig besökare i en extrem lägenhetsmoské i Haninge. Han dömdes till tre års fängelse, men bor i dag i Stockholm.

Vid tillslaget jagades också hans svärson, född 1979, också i Tetouan, men han flydde – först till Spanien och sedan hem till Sverige där han bott sedan 2003. Svärsonen drev här städbolag (tillsammans med bland andra en finlandssvensk konvertit, änka till en svensktuniser som sprängde sig i ett självmordsattentat i Irak 2010), innan han själv stupade i Syrien 2013.

Säkerhetspolisen kallar det för ”det nordafrikanska nätverket”. Det härrör från 1990- talet då sympatisörer till algeriska GIA (av franska Groupe Islamique Armé) och liknande grupper tog nordafrikansk terror till Europa. Sverige var ett av de länder som kunde utnyttjas som bas. GIA:s nyhetsbrev al-Ansar hade postadress i Brandbergen, Haninge.

Namn ur det nordafrikanska nätverket har seglat upp i nyhetsrapporteringen mer eller mindre regelbundet sedan dess.

I en amerikansk räd i Mosul 2008 sprängde sig andremannen för Islamiska staten i Irak till döds. Han var svenskmarockan, född 1965, och ledare i lägenhetsmoskén i Brandbergen.

När fyra personer från Sverige dömdes för att ha försökt iscensätta en massaker på Jyllands-Postens redaktion i Köpenhamn 2010, visade rättegången att männen stod i tät förbindelse med en svenskmarockan född 1961 – en av nätverkets huvudpersoner.

I mars 2016 sköts en algerier, bosatt i Sverige sedan 2010, till döds av belgisk polis. Han hade varit inblandad i terrordåden i Paris året innan, där 130 människor dödades. SVT:s Uppdrag granskning kunde visa vilka kretsar han tillhört i Stockholm – det nordafrikanska nätverket.

Detta är bara ett axplock. Under två decennier har nätverket opererat i Sverige. Det har slussat jihadister till stridszoner i Afghanistan, Irak, Somalia och Syrien. Det har deltagit i dåd i Europa. Det har till och med genomgått en föryngring. Sonen till den svenskmarockan som stupade som andreman i Islamiska staten i Irak, född 1995, har figurerat i två terrorrättegångar i Sverige. Han reste till jihad i Syrien 2012.

Och nu kan alltså nätverket knytas till terrorn i Spanien.

Det nordafrikanska nätverket etablerades i en tid när antalet islamiska extremister sträckte sig till något hundratal i Sverige. Ännu efter tjugo år är efterverkningarna svåra.

I dag är antalet jihadister ”tusentals”, enligt Säpo-chefen. De nätverk som grundläggs idag kommer att generera tio gånger så många terroristincidenter.

Vi kan lindra skadorna genom att göra det lättare att utvisa säkerhetsrisker, och svårare för dem att få uppehållstillstånd. De hot vi inte åtgärdar i dag, kommer att hemsöka oss i decennier.
