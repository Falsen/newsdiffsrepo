”Finlandssvenska talesätt kan kyla nätdebatter”

Ida Vanhainen

– Jag älskar ordspråk. De är varken bundna av tid eller geografi, säger Carola Ekrem, doktor i folkloristik på Svenska litteratursällskapet i Finland.

På skrivbordet vilar hennes senaste bok ”Många krokar i Långdansen – Finlandssvenska ordspråk och talesätt.” Över 600 sidor fullspäckade med allt från präktiga pekpinnar till perversa pikar, på finlandssvenskt vis så klart.

– Jag fick idén till boken när jag gick igenom de enorma arkiv som vi har på Svenska litteratursällskapet i Finland. Där fanns ordspråk och talesätt som sparats ända sedan 1800-talet! Jag tänkte att det var synd att de skulle ligga där och samla damm.

Finlandssvenska ordspråk som är över hundra år gamla – känns inte det lite inaktuellt i dag?

– Det finns de som säger att ordspråk är gammaldags, men jag håller inte med. Många unga använder sig av ordspråk på sociala medier och där tror jag att de kan uppfylla ett viktigt syfte. Ordspråk är fiffiga då de upplevs som mer diplomatiska och skulle kunna kyla ner en och annan nätdebatt.

Carola Ekrem tror inte att det är någon slump att det förekommer så många olika ordspråk och talesätt inom just finlandssvenskan.

– Både inom Sverige och Finland är man världsledande på forskning om ordspråk, och de används mycket flitigt. Finlandssvenskan har en tendens att plocka uttryck från båda språken, vilket leder till en ännu större bredd. För mig spelar det stor roll att sådan här information om just finlandssvenskan bevaras, det är ju mitt modersmål och jag värnar det aktivt.

Finlandssvenska är en varietet av det svenska språket, med vissa finska särdrag beträffande uttal och grammatik. Det talas av 200 000–300 000 finlandssvenskar runt om i Finland.

– Förr i tiden sa man att ordspråk beskrev någon form av nationalsjäl, men det tror jag inte alls på. Jag ser det snarare som ett vittnesmål om den mänskliga karaktären från en viss tid.

Så gamla arkiv kryddas onekligen av en rejäl nypa historia. Carola Ekrem minns att hon ofta förvånades av den värld som ordspråken målade.

– Jag har mötts av mycket mustigt, medeltida språk i stil med ”Nu är det slutvisslat sa gubben och skar av sig läpparna”. Traditioner är ofta rätt så burleska när man skrapar på den polerade historiska ytan. På så sätt är ordspråk en bra inblick i hur vardagen var förr i tiden.

I boken delas de tusentals ordspråken in i 41 olika kategorier baserat på vad de handlar om. Allt från ”Vår herre och djävulen” till det något mer oväntade ”Trollen, vi och de andra”. Carola Ekrem hoppas att boken ska agera som en länk mellan dåtid och nutid.

– Jag hoppas att folk som läser boken börjar fundera mer på ordspråkens roll i dag. Det bästa med ordspråk är ju att de ständigt förändras. I framtiden kanske alla ordspråk är citat från filmer och tv-spel, vem vet?
