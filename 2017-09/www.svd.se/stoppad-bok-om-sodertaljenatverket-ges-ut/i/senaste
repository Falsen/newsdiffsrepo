Nytt förlag tar över – trotsar hot från kriminella

TT

Författaren och journalisten Ann Törnkvists bok "Följ fucking order: Ett reportage om Södertäljemaffian" ges ut i vår. Det är Mondial förlag som väljer att ge ut boken, vars utgivning tidigare stoppats efter påtryckningar från kriminella.

"Trots att boken handlar om den våldsvåg som drabbade Södertälje för sju år sedan berör den ämnen som är högaktuella än i dag; skuggsamhällen, utanförskap, gängkriminalitet och diskriminering. Vi tror på det fria ordet och vi tror att det här är en historia som måste berättas", säger förläggaren Simon Brouwers i ett pressmeddelande.

Boken handlar om den kriminella gruppering som kallas Södertäljenätverket, som bland annat varit en del av det uppmärksammade rättsfall där gängledaren 2014 dömdes till livstids fängelse för anstiftan till tre mord, människorov och utpressning. Bokförlaget Brombergs backade från den planerade publiceringen sedan Törnkvist berättat för förlaget hon kontaktats av familjen till den fängslade.

"Följ fucking order" ges ut den 1 april.
