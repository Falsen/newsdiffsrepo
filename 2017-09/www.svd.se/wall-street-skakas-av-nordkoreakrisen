Wall Street skakas av Nordkoreakrisen

TT

Wall Street skakades av breda nedgångar som följd av ökande spänningar kring Nordkorea. Den östasiatiska diktaturen genomförde i helgen sitt största kärnvapenprov hittills, det sjätte i ordningen.

Marknaderna i USA reagerade på utvecklingen först på tisdagen, eftersom veckan inleddes med helgdagen Labor Day.

USA-börserna väntar sig också en svår månad. September är vanligen en skakig månad för aktiemarknaderna. Det kan förvärras ytterligare om det blåser upp till strid i Washington DC kring den federala budgeten och skuldtaket.

Investerarnas nerver lugnas inte heller av att ytterligare en kraftig storm närmar sig södra USA.

Dow Jones industriindex stängde ner 1,1 procent, Nasdaqs kompositindex backade 0,9 procent och S&amp;P 500 sjönk 0,8 procent.
