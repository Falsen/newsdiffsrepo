Oro för matchfixning inom svensk handboll

TT

Det finns inga indikationer på läggmatcher inom svensk handboll, uppger Peter Gentzel. Tillsammans med huvudsponsorn Svenska Spel och Riksidrottsförbundet arbetar dock handbollen med att informera spelare och ledare om riskerna.

– Vi är medvetna om att vi är spelobjekt på många nivåer och det finns väldigt många olika typer av spel som kan läggas på handboll, säger Peter Gentzel.

Enligt Johan Claesson, RF:s samordnare mot matchfixning, finns det möjlighet till spel på Handbollsligan hos närmare 230 spelbolag världen över.

– Spelet på handboll ökar framför allt i Asien och det är svårt att övervaka, säger Johan Claesson under Handbollsligans upptaktsträff i Malmö.

Spelare i elitlagen, både på herr- och damnivå, ska genomgå en självstudiekurs om matchfixning och under kommande säsong ska RF:s samordnare träffa ledare och spelare i Handbollsligans klubbar.

Handbollens största skandal är fallet med den franska storstjärnan Nikola Karabatic. Den flerfaldige världsmästaren dömdes till dryga böter för en läggmatch 2012 tillsammans med andra spelare i hans dåvarande klubb Montpellier.
