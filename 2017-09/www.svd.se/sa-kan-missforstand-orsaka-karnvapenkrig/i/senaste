Marie Cronqvist:
Så kan missförstånd orsaka kärnvapenkrig

Marie Cronqvist

”Hast du etwas Zeit für michDann singe ich ein Lied für dichVon 99 LuftballonsAuf ihrem Weg zum Horizont”

Så inleddes en av 1983 års största hittar, ”99 Luftballons”, med den tyska gruppen Nena. Den berättade historien om hur några oskyldiga ballonger misstas av militären för kryssningsrobotar mot horisonten, vilket sätter igång en ödesdiger händelsekedja med kärnvapenkrig och total förödelse som följd. I slutet av sången går två överlevare kring i ruinerna och undrar hur det kunde gå så tokigt. Krigsministrar spände muskler och sände iväg bombflyg. Ändå var det ju bara luft.

Kalla krigets historia är fylld av missförstånd och vanföreställningar. Ibland var det tack vare en intensiv underrättelseverksamhet som apokalypsen kunde avvärjas. Flera gånger var kärnvapenkriget nära; ofta nämns Kubakrisen 1962. Mindre känt är det som går under kodnamnet Able Archer 1983. Likheten med berättelsen i ”99 Luftballons” är slående, med den lilla men avgörande skillnaden att världen bestod.

Able Archer var en typ av Nato-övning som genomförts flera gånger. Men av någon anledning fallerade nu det sedvanliga kommunikations- och underrättelseflödet. Det som från början var ett spel, en lek, blev plötsligt allvar när Sovjets underrättelsekällor i Västeuropa rapporterade om oroväckande aktivitet på en rad USA-baser. Som ett svar vidtog Sovjet konkreta förberedelser inför vad som verkade vara en kommande Nato-attack med kärnvapenmissiler mot Östeuropa. Gränsen mellan verklighet och spel var upplöst.

I boken ”Able Archer 83” (2016) berättar historikern Nate Jones om det tidiga 1980-talet. Det är en mörk bild som framträder: oro i Mellanöstern, Pershing II-robotar i Västeuropa, en sovjetisk nedskjutning av ett sydkoreanskt passagerarplan. Och så Nato-övningen som snudd på gick överstyr.

Först efteråt insåg Reagan hur allvarlig situationen hade varit, och Nate Jones menar att det var då Reagan helt ändrade sin ton och uppskruvade retorik. Han talade aldrig mer om ”ondskans imperium” och kom under de följande åren att söka ett mer försonligt förhållande till supermakten i öst.

Det tidiga 80-talet ekar oroväckande i vår egen tid. Vad är verkligt och vad är spel? Som Tom Blanton, chef för National Security Archives, betonar i sitt förord till ”Able Archer 83” är kärnvapen i händerna på nyckfulla individer det främsta hotet mot mänsklighetens fortsatta existens. Ansvarsfulla ledare kan reducera hotet genom att orientera sig i det kalla krigets kommunikationsmissar. Då kan de lära sig att den rätta handlingen ibland är att inte agera alls utan att i stället stanna upp och fråga: ”Vad är det egentligen ni vill där borta, bakom allt ert vapenskrammel, all propaganda, allt huffande och puffande?”

Hade Trump varit aldrig så lite intresserad av att lära sig av den egna historien skulle han ha haft nytta av Jones bok om hur en serie missförstånd en gång för ett kvarts sekel sedan snudd på orsakade ett kärnvapenkrig. Men chansen att han öppnar en historiebok där på golfbanan är förstås försvinnande liten. Och förmodligen lyssnar han inte på Nena heller, fastän han borde.

Marie Cronqvist är docent i historia och lektor i mediehistoria vid Lunds universitet.
