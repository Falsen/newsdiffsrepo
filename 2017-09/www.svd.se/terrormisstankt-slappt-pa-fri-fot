Terrormisstänkt släppt på fri fot

TT

Den man som varit anhållen för förberedelse till terroristbrott har släppts på fri fot.

"Under tiden personen varit anhållen har Säkerhetspolisen genomfört de utredningsåtgärder som ansetts nödvändiga. Utifrån vad som framkommit av dessa har jag i dag beslutat att släppa den anhållne", säger kammaråklagare Ewamari Häggkvist i ett pressmeddelande.

Misstankarna mot mannen kvarstår och utredningen fortsätter. Men åklagaren vill inte gå in på några närmare detaljer om vilka omständigheter som gjort att mannen nu släpps. TT har sökt Ewamari Häggkvist.

Mannen, som är i 35- till 40-årsåldern, greps på tisdagen i södra Sverige. Brottet ska ha begåtts från den 21 augusti och framåt.
