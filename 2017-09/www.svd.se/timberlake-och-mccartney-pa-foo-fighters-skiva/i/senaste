Timberlake och McCartney på Foo Fighters skiva

TT

Justin Timberlake och Paul McCartney – där har ni två av gästerna på Foo Fighters kommande skiva. I en intervju i Rolling Stone berättar bandet att Timberlake körar på skivan och att McCartney spelar trummor på en låt.

– Man tänker inte på honom som trummis, men han gjorde den där låten så jäkla ansträngningslöst, säger Foo Fighters trummis Taylor Hawkins om ex-Beatlen.

Albumet, "Concrete and gold", släpps den 15 september och bland övriga gäster finns Shawn Stockman från r'n'b-gruppen Boyz II Men.
