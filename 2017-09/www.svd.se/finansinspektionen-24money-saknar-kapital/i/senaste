Finansinspektionen: 24Money saknar kapital

Emmylou Tuvhag

Finansinspektionens granskning av inlåningsföretaget 24Money visar att bolaget saknar kapital. 24Money får nu en vecka på sig att visa att bolagets bundna egna kapital uppgår till minst tio miljoner kronor. Den sjunde september ska detta styrkas genom ett skriftligt intyg från bolagets revisor. Intyget ska även innehålla en detaljerad beskrivning av vilka granskningsåtgärder som bolaget har vidtagit.

Utan intyg riskerar 24Money att mista sin registrering som inlåningsföretag, vilket skulle innebära ett slut för bolagets sparkonton utan insättningsgaranti.

– Vår bedömning är att 24Money inte uppfyller kapitalkravet, och de måste nu återställa det snarast möjligt, säger Malin Omberg, chef över verksamhetsområdet Konsumentskydd på Finansinspektionen.

24Money är registrerat hos Finansinspektionen för inlåningsverksamhet och ska därmed enligt lag ha ett bundet eget kapital på minst tio miljoner kronor. Bolagets tidigare revisor har tidigare flaggat för att bolagets bundna egna kapital understeg gränsen under delar av år 2016.

Sedan revisorn inkom med sin anmärkning ska myndigheten ha haft en dialog med bolaget. Finansinspektionen intensifierade sitt arbete efter att ha tagit emot en rapport den 22 augusti i år. Rapporten ska ha innehållit uppgifter om att det finns misstankar om att medel i bolaget har förskingrats.

Som inlåningsföretag har 24Money erbjudit sparkonton utan insättningsgaranti till sina kunder. Kundernas sparande har använts för att finansiera koncernens verksamhet. I april i år uppgick kundernas sparande till drygt 38 miljoner kronor.

I slutet av förra veckan avrådde bolaget kunder från vidare insättningar i det egna bolaget. I dagsläget är det oklart om kunderna kommer att få tillbaka sina pengar.

– Det är väldigt bekymmersamt med den här lagstiftningen. Det finns inget skydd för konsumenter som sätter in pengar på konton utan insättningsgaranti, säger Malin Omberg.
