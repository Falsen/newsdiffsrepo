Janerik Larsson:
En läsarfråga

Janerik Larsson

En läsare som sett i SvD att Jonas Sjöstedt hävdat att välfärdssektorns företag tjänat ”lätta pengar” har skickat denna fråga till mig:

Min fråga är om det är så "lätt"; varför klarar inte kommuner och landsting själva av det?

Här en glimt från den verkligheten:

Sveriges Kommuner och Landsting har nyligen fått in svar från 110 kommuner om hur äldreomsorgen fungerar. Det visar sig att 73 procent av kommunerna har underskott i den äldreomsorg som drivs i egenregi. Det vill säga: När äldreomsorgen drivs i privat regi betalar skattebetalarna en viss ersättning per boende. När verksamheterna drivs i offentlig regi bekostar skattebetalarna först denna peng, och måste sedan ofta dessutom skjuta till extra pengar för att täcka förlusterna.

Förluster är också en viktig fråga inom sjukvården, där landstinget i Västernorrland alltså har tagit täten i att begränsa vinst. Intressant nog är förluster i välfärden en akut fråga i samma del av Sverige. Sommaren 2013 publicerades en rapport på beställning av revisorerna i landstinget Västernorrland. Där kunde vi läsa att hälsovårdscentralerna år efter år gick med ett negativt resultat. Mellan 2010 och 2012 uppgick de samlade förlusterna till 78 miljoner kronor.
