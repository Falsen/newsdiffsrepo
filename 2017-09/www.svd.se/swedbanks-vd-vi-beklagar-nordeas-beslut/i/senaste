Swedbanks vd: ”Vi beklagar Nordeas beslut”

Katarina Hugo

Nordea räknar med att tjäna omkring 1 000–1 100 miljoner euro på en flytt av moderbolagets säte från Sverige till Finland.

– Vi beklagar Nordeas beslut. Dock är Nordea tydliga med att verksamheten på hemmamarknaderna i Norden blir kvar. Vi får återkomma till vad det här kommer att betyda för den svenska bankmarknaden som helhet, säger Birgitte Bonnesen, vd på Swedbank och ordförande i Bankföreningen i en kommentar till SvD.

Handelsbanken tror inte att beskedet kommer att påverka deras verksamhet i någon utsträckning.

– Vi har vårt huvudkontor i Stockholm sedan många år tillbaka och kommer inte att flytta. Handelsbanken är en lokal och digital bank och en av Sveriges största skattebetalare – vi betalar årligen cirka 4-5 miljarder kronor i skatt till svenska staten. Man kan tillägga att vi är den enda svenska stora bank som aldrig har tagit emot stöd och bidrag från centralbank eller stat och skattebetalare, säger Johan Wallqvist presschef på Handelsbanken i en kommentar.

Flytten till Finland innebär att Nordea hamnar under Europeiska centralbankens översyn, i stället för svenska regler.

– Det kommer att innebära något lägre resolutionsavgifter, uppgav Nordeas vd Casper von Koskull på en spontan pressträff på onsdagskvällen. På frågan om han är orolig för att svenska kunder kommer fly banken, säger han att kunderna inte kommer att påverkas alls av den här huvudkontorsflytten.

På Handelsbanken vill man inte spekulera i om Nordeas beslut kan betyda fler kunder till Handelsbanken.

– I vilken utsträckning nya kunder kommer till Handelsbanken från andra banker varierar från kontor till kontor. Vi försöker vara en ansvarsfull bank och arbetar efter en beprövad affärsmodell som utgår från kundens behov och önskemål, säger presschef Johan Wallqvist.
