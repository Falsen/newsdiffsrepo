Dick Harrison:
Det vet vi om våra första drotsar

Dick Harrison

Den första titel, vid sidan av kung, som vi känner till är jarl. Folk med jarlatitel är belagda i runinskrifter långt före vikingatiden, och på 1100- och 1200-talen var det en titel som förknippades både med landets ledande storman och med kungens högra hand i riksstyrelsen. Birger Magnusson – ”Birger jarl” (d. 1266) – var den siste ämbetsinnehavaren. Efter honom skrotades titeln och ersattes med hertig. Det är dock tveksamt om jarlarna skall räknas som ministrar och ämbetsmän. Våra första egentliga riksämbetsmän dyker upp på 1200-talet: drots, marsk och kansler.

När drotsen (lat. dapifer) gjorde entré i Norden är okänt. Troligen existerade ämbetet redan vid 1200-talets början i grannländerna, men i Sverige dröjer det till 1276 innan det nämns i ett brev utfärdat av Magnus Ladulås. Här läser vi om en dominus Magnus dapifer, ”herr Magnus, drots”. Vidare känner vi till drotsen Folke (d. 1281) och dennes efterträdare, Magnus Ragvaldsson (d. 1285). Jämte biskoparna och kanslern tilldelas drotsen särskilda uppgifter i kungens testamente av 1285. Ingenstans sägs dock vari drotsens uppgifter bestod – först i ett senare skede ser vi att drotsen var rättens högste vårdare näst efter kungen. Allt vi vet om våra första drotsar är att de hade en statuspräglad titel som man gjorde en poäng av.

Marsken tycks vid en första anblick vara lättare att komma in på livet än drotsen, men skenet bedrar. Titeln, känd i Sverige sedan 1268, är en förkortning av marschalk (medellågtyska, ”hästsven”) och av allt att döma en ny term för det ämbete som tidigare uppburits av den så kallade stallaren, en man som var verksam inom den kungliga hirden (krigarföljet). Så sent som på 1220-talet hade barnkungen Erik Eriksson haft en stallare vid namn Brynolf Mus. Från andra historiska sammanhang är vi vana vid att associera marsken med överbefälhavarämbetet, men få konkreta belägg ger vid handen att så var fallet i den äldre medeltidens Sverige. Marsken fick inga ämbetsåligganden i det kungliga testamentet av år 1285; det tycks inte ha varit en titel man stoltserade med på samma sätt som titeln drots. Likväl kom marsken Torgils Knutsson att bli det svenska rikets verkliga ledare på 1290-talet – huruvida han gjorde det i egenskap av dådkraftig storman eller i egenskap av marsk är okänt.

En kansler (av senlatinets cancellarius, ”tjänare vid skranket”) var i det medeltida Västeuropa chef för ett kansli. Eftersom skrivkunnighet var ett naturligt krav för ämbetsinnehavaren var denne ofta präst. På 1400-talet kom det svenska kanslersämbetet i praktiken att knytas till Strängnäs biskopsstol. Titelns betydelse i begynnelsen är dock osäker. Man har antagit att de första titelinnehavarna, under Johan Sverkersson och Erik Eriksson, snarast fick titeln som hedersbevisning utan förpliktelser. Först mot 1200-talets slut hade ett verkligt kanslersämbete utvecklats i Sverige.
