Mindre sving i golfbollen ska ge fler hus

TT

Det kända landmärket "golfbollen" vid Bromma flygplats i Stockholm står i vägen för fler bostäder. Regeringen lägger därför 50 miljoner kronor i budgeten på att flytta radarn från flygplatsen, skriver SVT Stockholm.

Golfbollen har sedan 2014, då den uppgraderades, fungerat som radartorn för att kunna söka av hela luftrummet i östra Sverige. Tidigare var den mer en lokalradar.

Men uppgraderingen gjorde även radarn känsligare för störande ekon från byggnader vilket ledde till byggförbud och restriktioner inom området. Framförallt för högre hus. Uppskattningsvis har det drabbat 50 000 planerade lägenheter.

Men en ny anläggning i Uppsala tar snart över golfbollens uppgift och byggförbuden kan hävas. Bostadsminister Peter Eriksson (MP) säger till SVT att regeringen räknar med att en överenskommelse kan slutas till hösten, vilket möjliggör för 10 000 nya bostäder till 2020 och 15 000 ytterligare till 2030.

Den som är ledsen över tanken att landmärket skulle försvinna kan pusta ut – golfbollen blir kvar som en lokal radar för flygplatsen.
