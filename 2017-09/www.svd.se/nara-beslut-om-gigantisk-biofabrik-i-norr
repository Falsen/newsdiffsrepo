Jonas Fröberg:
Stora frågetecken kring gigantisk biofabrik

Jonas Fröberg

En av Sveriges största enskilda industrisatsningar någonsin med runt 15 miljarder kronor och 5 000 nya jobb till en stad med 30 000 invånare. Ett gigantiskt bioraffinaderi där skogsråvara ska användas för att ersätta ett flertal oljebaserade produkter. Och där både Ikea och H&amp;M är med och betalar en förstudie.

Dimman i blicken skingras efter några sekunder, som den gör när man gnuggat sig i ögonen. För det måste man här.

Vi tar det från början: I Domsjö utanför Örnsköldsvik har man i skymundan bedrivit en förstudie sedan i januari. Bakom står forskningsinstitutet Processum, till 60 procent är ägt av staten. Målet är att utreda om man genom ett stort bioraffinaderi kan ska ersättning för ett flertal oljebaserade produkter.  Arbetsnamnet är Flaggskepp Bioraffinaderi och preliminär kostnad är 15 miljarder kronor.

Processum i Örnsköldsvik har sedan 2005 jobbat med framtidens bioraffinaderi: Man drog slutsatsen att en gemensam förutsättning för att skapa nya produkter var storskalighet. Det var upptakten till förstudien som inleddes i januari. Där skissar man på att använda skogsråvara för en årsproduktion av 1 miljon ton cellulosa och 500 000 ton andra produkter – bland annat fiskfoder, biogas, etanol, metanol eller DME. I sig ska anläggningen vara självförsörjande på energi.

Drivande i denna förstudie är Lars Winter, vice ordförande i Processum och till vardags vd på just bioraffinaderiet Domsjö fabriker, som ligger på samma fabriksområde och som förenklat tillverkar bland annat textilier ur cellulosa. Bolaget ingår i det indiska industrikonglomeriatet Aditya Birla som tillverkar textilier.

I slutet av september ska förstudien vara klar – då man ska få svar på om projektet är lönsamt. Nästa steg blir då att skapa finansiering för en projektering – som i sig kostar drygt 100 miljoner kronor enligt Lars Winter. I det fall att projekteringen lyckas ytterligare steg innan en fabrik är verklighet.

Lars Winter menar när jag pratar med honom på telefon på fredagseftermiddagen att projektet är ett mycket lönsamt, men det det finns flera stora olösta frågor.

Den stora frågan är finansieringen, men även framtida kamp om skogsråvaran är en fråga att lösa.

Förstudien kostar 10 miljoner kronor och bekostas till hälften av länsstyrelsen i Västernorrland. Övriga intressenter är Ikea, H&amp;M, Akzo Nobel, Borealis, Domsjö Fabriker, Holmen, Norra Skogsägarna, Norrskog, Nätraälven Skog, Sekab, statliga Sveaskog samt Övik Energi.

I Örnsköldsvik finns en optimism, men också skepsis sedan tidigare projekt. Det var just här i Domsjö som bolaget Sekab hade stora planer på att framställa cellulosaetanol ur svensk skogsråvara – i just en stor fabrik i regionen. Ett projekt som slutade i fiasko, där de kommunala energibolagen i Örnsköldsvik och Skellefteå fick stå för notan. Än är allt på ett mycket tidigt stadium där vi nu får invänta konkreta resultat.
