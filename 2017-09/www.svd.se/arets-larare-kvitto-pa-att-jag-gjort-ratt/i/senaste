Årets lärare: ”Kvitto på att jag gjort rätt”

Maxime Persdotter Wallström

– Jag kände mig lite som en rockstjärna när jag gick upp på scenen, det kommer nog att ta några dagar för mig att smälta det här, säger Vedran Maras.

Han är högstadielärare på Stenhammarskolan i Flen och en av två vinnare av Lärarskapspriset som delades ut under Lärargalan som hölls på Berns i Stockholm på måndagskvällen.

– Vi springer ofta bara mellan klassrummen, det är inte ofta man hinner stanna upp och tänka på vad man egentligen gör. Att vinna ett sådant här pris är ett kvitto på att jag har gjort rätt under mina år som lärare och att jag är uppskattad för det jag gör, säger Vedran Maras.

Den andra vinnaren av Lärarskapspriset blev Elisabeth Ennerberg, religions- och historielärare på Täby Enskilda gymnasium.

– Jag tycker att jag har ett väldigt kul jobb, och det verkar som att eleverna har märkt det! Varje dag får jag träffa elever som är motiverade att lära sig saker och prata med dem om ämnen som intresserar mig, det är lyxigt, säger Elisabeth Ennerberg.

Lärargalan gick av stapeln första gången förra året, i år delades pris ut i åtta kategorier, bland annat i entreprenörskap och i IT och digitalisering. 3 000 lärare i landet var nominerade av 30 000 elever. Enligt arrangören, 22-åriga Beata Kull, är syftet med galan att lyfta det viktiga arbete som görs av lärare runt om i Sverige.

Den svenska skolan och läraryrket diskuteras i dag flitigt, men både Elisabeth Ennerberg och Vedran Maras tycker att bilden som målas upp av skolan är alltför mörk.

– Lärargalan är ett sätt att lyfta yrket och att få fler att vilja bli lärare, säger Vedran Maras.

Elisabeth Ennerberg håller med:

– Läraryrket behöver verkligen ett uppsving, det finns ju så många fantastiska lärare och skolor. Det viktigaste är att man tycker om sitt jobb, det syns och inspirerar eleverna.
