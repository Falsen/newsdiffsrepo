Rök från ryskt konsulat väcker frågor

TT

Brandkåren ryckte ut efter larm om rök från taket på konsulatet, men stoppades i dörren.

– Branden var inte oavsiktlig. De brände något i öppna spisen, säger Mindy Talmadge, talesperson för stadens räddningstjänst.

På fredagen var det 35 grader varmt i San Francisco.

Konsulatet är ett av Rysslands äldsta i USA och ska bommas igen på lördagen. USA beordrade i veckan Ryssland att stänga konsulatet, tillsammans med två kontor i New York respektive Washington.

USA planerar att söka igenom konsulatet, enligt det ryska utrikesdepartementets talesperson Maria Zacharova. USA:s utrikesdepartement vill däremot inte säga om det ska ske.

I ett inlägg på sin Facebook-sida skriver det ryska konsulatet att stängningen förstör för både ryska och amerikanska medborgare som behöver hjälp. I fjol utfärdade beskickningen till exempel över 16 000 turistvisa till amerikaner, enligt inlägget.

Ordern att stänga de ryska kontoren är ytterligare ett tecken på den spända stämningen mellan Ryssland och USA. Tidigare har Moskva tvingat hundratals amerikanska diplomater att lämna Ryssland.

Amerikansk underrättelsetjänst har under lång tid hållit ett vakande öga på det ryska konsulatet i San Francisco och har oroats för att personal har varit inblandad i spionage.

– Regeringen har äntligen förstått att ryssarna hållit på med underrättelsearbete vid konsulatet, och att det har varit så i årtionden, säger Rick Smith, tidigare chef för FBI:s enhet i San Francisco mot ryskt kontraspionage.

Den ryske konsuln Sergej Petrov vill inte svara på frågor om stängningen eller vad som brändes upp i byggnaden.
