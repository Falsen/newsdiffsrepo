Katalonien anklagar Spanien för belägring

TT

Den spanske riksåklagaren riktar brottsanklagelser mot medlemmarna i den regionala regeringen i Katalonien för att ha skrivit under lagen samt medlemmarna i det katalanska parlamentets talmanspresidium för att de tillät omröstningen, rapporterar spanska medier.

Enligt den spanska regeringen är en folkomröstning illegal; landets konstitution tillåter den inte.

Vid en pressträff i Madrid, där frågor inte tilläts, meddelade riksåklagare José Manuel Maza också att han bett tre poliskårer undersöka hur Kataloniens regering förbereder folkomröstningen.

Åklagarordern har gått ut till den nationella polisen Policía Nacional, den delvis militära polisen Guardia Civil samt den katalanska polisen Mossos d'Esquadra.

Reaktionen i Katalonien kom snabbt.

– Det här gör ingenting för att ändra regeringens projekt. När vi nu står inför ett hemligt belägringstillstånd känner vi oss nu tvungna att försvara våra mest fundamentala rättigheter, säger den katalanska regeringens talesperson Jordi Urull enligt nyhetsbyrån AFP.

Centralregeringen har under dagen vid ett extrainsatt sammanträde enhälligt bestämt att anmäla folkomröstningslagen till författningsdomstolen TC. Med start klockan 19 ska TC ta itu med ärendet.

TC har tidigare konstaterat att redan förslaget till lagen strider mot konstitutionen.

Regeringschefen, premiärminister Mariano Rajoy från konservativa PP, träffar under dagen partiledarna Pedro Sánchez från socialistiska PSOE och Albert Rivera från mittenpartiet Ciudadanos. De tre partierna bildar en bred majoritet i det spanska parlamentet mot en katalansk utbrytning.

I ett uttalande slår Rajoy fast att en folkomröstning om självständighet inte kommer att bli av.

– Demokratin kommer att svara, hys inte det minsta tvivel om det, med fasthet, seriositet och värdighet, säger han enligt nyhetsbyrån Europa Press.
