Skandalsiffror för Volvo i utsläppstest

Annakaisa Suni

Volvo hamnar i skamvrån i en mätning av utsläpp som Emission Analytics gjort åt Auto, motor & sport, skriver Dagens industri.

I verklig körning släpper Volvo XC90 D5 ut 15 gånger mer kväveoxid än modellen är godkänd för, visar mätningen.

Även de andra bilmodellerna i testet har högre utsläpp än de godkänts för. I snitt släpper de ut nio gånger mer kväveoxid än vad de godkänts för.

Kväveoxid är avgasen som orsakar stora lokala hälsoproblem i städerna och anledningen till att många städer har beslutat att införa förbud mot dieselbilar. Kväveoxid orsakar bland annat hjärt- och kärlsjukdomar, allergier och lungsjukdomar.

Volvo XC90 D5 och Volvo S90 D4 AWD släpper i testet ut 878 respektive 623 milligram per kilometer, enligt Di. Gränsvärdet för att bli godkänd i klassen Euro 6 är 80 milligram per kilometer.

XC90 D5:s utsläpp i verklig körning skulle inte ens klara miljökraven i Euro 3 från 2001.
