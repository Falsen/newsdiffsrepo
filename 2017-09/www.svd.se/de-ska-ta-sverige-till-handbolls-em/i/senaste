De ska ta Sverige till handbolls-EM

TT

Sävehofduon Olivia Mellegård och Emma Fernis är undantagen. I övrigt består Henrik Signells handbollstrupp till EM-kvalet av idel utlandsproffs, med Bukareststjärnan Isabelle Gulldén i spetsen.

Matcherna hemma mot Makedonien den 28 september och borta mot Färöarna den 1 oktober är dubbelt viktiga, då landslaget också har ett VM, 1–17 december, att se fram emot i år.

"Det här är den enda samling vi har innan vi samlas för VM och vi har tagit ut de 18 spelare som vi tycker är bäst för tillfället. Vi hoppas att kvalveckan ska ge oss fyra poäng men också en möjlighet att spela ihop oss ännu mer inför VM", säger Henrik Signell i ett pressmeddelande.

I kvalet – där Serbien är det fjärde laget i gruppen – går de två främsta, samt den bästa av sju grupptreor, till EM, som spelas i Frankrike i december 2018.
