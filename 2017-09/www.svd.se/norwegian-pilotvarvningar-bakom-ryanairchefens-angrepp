Norwegian: Pilotvärvning bakom Ryanairs angrepp

Tomas Augustsson

För några dagar sedan väckte det uppståndelse när Michael O’Leary, vd för lågkostnadsbolaget Ryanair, kom med ännu ett av sina många drastiska uttalanden. I samband med ett möte med journalister i London uppgav han att konkurrenten Norwegian håller på att få slut på pengar.

Läget är, enligt Michael O’Leary, så allvarligt att Norwegian kan vara borta från marknaden inom fyra-fem månader och inte överleva vintern.

På Norwegian tillbakavisar man uppgifterna. I stället kommer bolaget med en förklaring till vad det är som kan ha retat upp Michael O’Leary så mycket att han gick till angrepp.

Den ligger i att Norwegian håller på att rekrytera många nya piloter till sin expansion och en stor del av dem lockas över just från Ryanair.

– Hittills i år har vi anställt närmare 140 Ryanairpiloter. Hos oss får de fast anställning i ett Norwegianbolag och får marknadsmässiga löner, säger Charlotte Holmbergh Jacobsson informationschef för Norwegian.

Det innebär att omkring en tredjedel av de piloter Norwegian anställt hittills i år kommer från Ryanair. Och fler kan det bli.

Norwegian siktar på att anställa omkring 500 piloter i år och senare ska bolaget också etablera en bas i Dublin, på Ryanairs hemmaplan.

– Det kommer att skapa ännu fler möjligheter, säger Charlotte Holmbergh Jacobsson.

Även om Michael O’Leary vid flera tillfällen tidigare hävdat att Norwegian och andra konkurrenter snart ska gå i konkurs togs hans senaste kommentar på så stort allvar av investerarna att Norwegians börskurs gick ned. Det väcker förstås frågan om det ändå ligger något i hans påståenden.

– Nej, det finns absolut inget fog för det han säger, det är ett nonsensutspel. Norwegian är ett stabilt börsnoterat företag som varit lönsamt de senaste tio åren och vi fortsätter med våra globala expansionsplaner. Det finns inga tecken på att vi inte skulle klara oss, säger Charlotte Holmbergh Jacobsson.
