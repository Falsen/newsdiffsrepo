Ericsson ikapp och förbi Huawei i 5G-racet

Mikael Törnwall

Bakom formuleringar som 5G NR radio for frequency duplex döljer sig en teknik som gör det möjligt för operatören att antingen öka hastigheten för en enskild mobil med fem gånger eller öka kapaciteten för att skicka och ta emot data till och från ett mycket stort antal mobiler med upp till tre gånger.

Det är det senare som är viktigt för operatörerna. Alla som försökt skicka en video från en match på en fullsatt fotbollsstadion vet vad som händer när väldigt många människor vill använda sina mobiler samtidigt. De nya produkterna ska också göra det möjligt för operatörerna att lansera nya tjänster som riktar sig till andra användare än privatpersoner med smarta mobiler.

Det kan skapa förutsättningar för ett större paradigmskifte i industrin. Hittills har utvecklingen till största delen drivits av att privatpersoner med smarta mobiler använder allt mer data.

– Vi har gjort beräkningar som visar att operatörerna globalt skulle kunna öka sina intäkter med 34 procent om till till exempel processindustrier och elbranschen ökade sin användning av trådlös kommunikation, säger Joakim Sorelius som är chef för Ericssons mjukvaruförsäljning för mobilnäten.

Nu är högre kapacitet med 5G inget unikt för Ericsson. Konkurrenterna Huawei och Nokia kan erbjuda precis samma sak. Det som enligt Joakim Sorelius är unikt med Ericssons produkter är en mycket smidigare uppgradering från 4G till 5G. Många av de nya produkternas fördelar kring ökad kapacitet kommer att märkas redan i 4G.

– Vi tog i mars i år beslutet att alla våra 4G-produkter också ska fungera i kommande 5G-nät. Det innebär att operatören kan investera i ökad 4G-kapacitet och veta att den investeringen lever vidare när de uppgraderar till 5G, säger Joakim Sorelius.

För att 5G ska bli en framgång är det helt avgörande med en kostnadseffektiv uppgradering. En rad analytiker, såsom Gartner, är tveksamma till hur mycket mer pengar operatörerna kan tjäna på 5G jämfört med 4G. Det skulle vara svårt att i det läget övertyga dem att göra stora investeringar i ny utrustning som bara fungerar efter att användarna uppgraderat sina mobiler.

I det här fallet kan i vart fall delar av investeringen motiveras med ökad kapacitet för mobiler i det befintliga 4G-nätet.

Med största sannolikhet kommer också Huawei och Nokia att lansera liknande teknik. De är med i samma standardiseringsorganisationer och har därmed tillgång till samma teknik. Men enligt Ericsson är de inte där ännu.

– Vi kan inte se att de ännu har lanserat en direkt konkurrent. Det år svårt att säga exakt men min bedömning är att vi har ett försprång på flera kvartal. Trots att vi kommer att börja rulla ut de nya produkterna under andra kvartalet nästa år har vi redan sett ett enorm intresse från operatörerna.
