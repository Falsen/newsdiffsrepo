Nordeas möte om flytten hålls i Köpenhamn

Johanna Cederblad

Den nordiska storbanken vill inte kommentera uppgifterna.

Vid mötet ska Nordeas styrelse besluta om huvudkontoret blir kvar i Stockholm eller om det ska flyttas till Köpenhamn eller Helsingfors.

Banken sade i förra veckan att mötet hålls den 6 september och att ett besked i huvudkontorsfrågan kommer att lämnas efter mötet. Var själva mötet ska hållas är dock ett känsligt ämne.

"Det här är ett stort undantag att vi ens kommenterar att vi har ett styrelsemöte. Så någonting mer än det som är sagt i pressreleasen kommer jag inte att säga. Vi har gjort ett undantag med att ens kommentera att vi har ett styrelsemöte", säger ir-chefen Rodney Alfvén till Nyhetsbyrån Direkt.

"Vi kommenterar aldrig rykten, vi har kommenterat att vi ska ha ett styrelsemöte på onsdag, vi har inte kommenterat var. Sedan har alla frihet att tro och tycka och allt sådant där men vi kommer inte att kommentera någonting från banken", fortsätter Rodney Alfvén.

Hur ser det ut normalt sett, hålls era styrelsemöten i olika städer?

"Vi kommenterar aldrig något sådant och vi kommer inte att göra det nu heller", avslutar ir-chefen.

Frågan är uppenbart känslig. När Nyhetsbyrån Direkt får tag på en av bankens styrelsemedlemmar blir det direkta svaret "inga kommentarer". Efterföljande frågor om huruvida detta möte ska hållas i Köpenhamn samt om styrelsemötena vanligtvis hålls i Stockholm möts redan innan de ställts färdigt med en högst motsträvig respons.
