106-åringen som ska utvisas – en världsnyhet

Nora Engström

Flera internationella medier har intervjuat den 106-åriga Bibikhal Uzbekis familj, som hjälpte henne att fly från islamistiska extremister. Nu hotas världens äldsta flykting av utvisning från Sverige, skriver bland annat The Guardian och The Independent.

The Guardian beskriver den äldre kvinnans farliga resa från Kunduz i Afghanistan över berg, genom skogar och öken till Europa och Sverige – och att hon nu har fått avslag på sin asylansökan.

Tidningen har talat med kvinnans anhöriga, som berättar att de inte ville berätta åt henne om utvisningen.

– Mina systrar grät, och hon frågade varför, berättar barnbarnet Mohammad Uzbeki till The Guardian. Då förstod hon att hon hade fått ett avslag på sin asylansökan. Efter det har hennes hälsa försämrats märkbart, bland annat har hon drabbats av en stroke, berättar familjemedlemmarna.

Även Al Jazeera skriver om den 106-åriga kvinnan och har intervjuat Mohammad Uzbeki.

– Jag förstår inte varför. Varför får hon inte stanna? Hon ser inte, hon talar inte, hon kan inte gå. Hon är sjuk, säger Mohammad Uzbeki till Al Jazeera.

Kvinnans familj konstaterar också i intervjun att hon inte klarar av resan tillbaka till Afghanistan. Familjen kommer att överklaga beslutet och hoppas att beslutet ändras så att kvinnan får stanna i Sverige.

Kvinnans historia väckte internationell uppmärksamhet 2015, då hon och hennes familj var på ett flyktingläger i Kroatien. I november 2015 anlände familjen till Sverige och de ansökte om asyl. Innan flykten till Europa vistades familjen illegalt i Iran i 8 år.

Bibikhal Uzbeki fick avslag på sin asylansökan i juni. Enligt Migrationsverket ska kvinnan nu återvända till Afghanistan eller något annat land som är villigt att ta emot henne.
