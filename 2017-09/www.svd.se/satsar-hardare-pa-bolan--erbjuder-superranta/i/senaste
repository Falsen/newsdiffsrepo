Satsar hårdare på bolån – erbjuder superränta

Frida Bratt

Hittills har Nordnet-kunder som har 2,5 miljoner kronor i samlat sparande hos banken också kunnat teckna bolån. Men nu sänker banken denna gräns för att få fler att välja Nordnet som bolånebank. En miljon kronor i sparande behöver kunden från och med den 6 september ha för att kunna teckna bolån hos Nordnet.

– Men det är för hela familjen och inklusive tjänstepension. En miljon är absolut mycket pengar men har du två tjänstepensioner är det inte omöjligt att komma upp i den summan, säger Eva Trouin, Sverigechef på Nordnet.

Nordnets bolånekunder kommer att erbjudas en ränta på mellan 0,69–1,79 procent. I dag ligger snitträntorna på omkring 1,5–1,6 procent.

Vilken ränta som erbjuds beror helt på hur mycket sparkapital man har samlat hos Nordnet. Har man en miljon kronor i sparkapital, inklusive tjänstepension, så kommer Nordnet att ge en ränta på 1,19 procent. Räntan på 0,69 procent är det dock få som kommer att kunna få – för det krävs ett sparkapital på 10 miljoner kronor hos Nordnet. Hur många Nordnet-kunder som idag kan få räntan på 0,69 procent vill banken dock inte uppge.

– Vi tycker att det här är en transparent modell. Kunden ska inte behöva hålla på att förhandla, utan det här är den ränta som erbjuds, säger Eva Trouin.

Banken kommer inte att erbjuda längre bindningstider, samtliga räntor är rörliga. Och den som vill bli bolånekund får heller inte vara högbelånad. Kunden kommer bara kunna låna upp till 50 procent av bostadens värde.
