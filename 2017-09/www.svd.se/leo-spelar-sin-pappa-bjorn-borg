Björn Borgs son: "Jag vill bli topp tio i världen"

Kristin Westesson

I våras sökte storfilmen ”Borg”, filmen om Björn Borgs liv, efter personer som kunde spela tennislegendaren som ung. Det var svårt att hitta folk, helst skulle de både kunna spela tennis och likna tennisspelaren – något som Leo gjorde. När alla provfilmningar var klara var det till slut han som fick rollen som sin far i åldern 9–13 år.

–  Jag fick provfilma ganska många gånger. Kanske fem ­gånger. Till slut tyckte de att jag var bra, och då fick jag rollen, ­berättar Leo.

När han fick veta att det var sin egen pappa han skulle spela var det först en lite annorlunda ­känsla.

–  I början kändes det lite konstigt och märkvärdigt. Men efter att jag fått öva så kändes det inte konstigt längre, säger han.

Att Leo lever med personen han skulle porträttera framför kameran hade han stor nytta av under inspelningen.

–  Jag tyckte det var bra. Då kunde jag fråga saker om när han var ung, hur han gjorde då och hur det kändes. Han kunde ge mig ganska många tips. Jag tror det är lättare att spela en person som man känner, än att spela någon annan.

–  Jag visste att pappa var så stor, men jag visste inte så mycket om hans barndom. Det var ­roligt att få veta mer, säger Leo.

Att visa många olika känslor, och ansiktsuttryck, har varit den största utmaningen för Leo. Han fick mycket hjälp av Maggie Widstrand, rollbesättaren som var med och valde honom till rollen. Han har också fått öva mycket hemma, på egen hand.

–  Då har jag mest läst manus och filmat mig själv med min telefon för att bli van. Jag har tränat på replikerna, alla känslor och sådant.

Precis som sin far är Leo en stor talang i tennis. Han har spelat sedan han var tre år, och i dag tränar han två timmar varje dag. Det är det absolut roligaste han vet. Målet är att kunna leva på tennisen, och vara bland de tio bästa i världen.

–  Jag får offra en del tid med kompisar och så, men det är det värt. Det är ju tennis jag vill spela, säger han.

Att ha en pappa som är världskänd tennisstjärna kan vara en nackdel ibland.

–  Alla vet om det på tennis­planen. Jag brukar inte tänka på det, men ibland vill man inte att folk ska veta. Alla tror på en och det kan skapa mycket press.

Och trots att far och son är väldigt lika och att Leo går i pappas fotspår med tennisen finns det olikheter.

–  Pappa hade en konstig backhand. Han slog med tvåhandsfattning. Jag slår inte som han, ingen gör det. Hans backhand var jättekonstig, säger Leo och skrattar.

SvD Junior förklarar sammanhang och berättar om de viktigaste nyheterna så att barnen förstår och blir intresserade. Tidningen innehåller inga annonser – bara läsning.

Läs mer om junior här om du vill prenumerera!
