Australien röstar om samkönade äktenskap

TT

Högsta domstolen i Australien har gett klartecken för den omdiskuterade poströstningen kring tillåtandet av samkönade äktenskap.

Landets premiärminister Malcolm Turnbull välkomnade beslutet, efter att domstolen avvisat protester mot röstförfarandet.

– Vi uppmanar alla australier att delta, att göra sin röst hörd, sade han enligt nyhetsbyrån AFP.

Poströstningen väntas inledas nästa vecka, med ett förmodat resultat först i november. Skulle folket rösta ja kommer parlamentet att hålla en omröstning, där ledamöterna är fria att rösta som de vill. Blir det ett nej från folket hålls ingen omröstning i parlamentet.
