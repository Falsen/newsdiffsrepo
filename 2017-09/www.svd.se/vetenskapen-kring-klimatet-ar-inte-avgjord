”Vetenskapen kring klimatet är inte avgjord”



Det finns en väldig stor iver att göra vetenskapen till ett lydigt slagträ i diskussioner om miljö och klimat. Särskilt populärt är försöken att brännmärka meningsmotståndare som ”förnekare” (SvD Debatt 7/9).

Tyvärr visar detta på ett fundamentalt missförstånd om vad vetenskap är. Forskare utgör inte en församling som försöker söka sanningen genom omröstningar och där majoritetens linje vinner. Tvärtom. Forskning frodas och utvecklas när idéer ifrågasätts och olika teorier bryts mot varandra. Historien visar att majoriteten av forskarna inte sällan satsar på fel häst. Och utan dessa motsättningar fungerar forskning som metod inte särskilt bra.

När det gäller klimatvetenskapen så stämmer det att de flesta beräkningar antyder ett samband mellan förhöjda halter växthusgaser som koldioxid och ett varmare klimat. Hur starkt detta samband är debatteras fortfarande livligt. Och vi vet att ett stort antal andra faktorer påverkar klimatet. Dit hör moln och partiklar som påverkar jordens strålningsbalans samt havens viktiga roll att reglera klimatet över lång tid. Inte minst spelar slumpen en stor roll som kan ge långvariga förändringar utan synbarlig anledning. Sammantaget har detta gett upphov till de många och kraftiga klimatförändringar som vi känner ifrån historien.

Att bedöma eventuella skadeverkningar av ett varmare klimat är en mycket svår fråga eftersom den handlar om hur man väger för- mot nackdelar som med nödvändighet blir subjektivt. Ingen kan hävda att det klimat som rådde före industrialiseringen var det optimala för mänskligheten.

De finns många som likt författarna av debattartikeln om vetenskapsförnekande vill rädda världen undan ett tänkt hot och gärna tar till starka ord. Man tenderar då att förtränga klimatfrågans komplexitet vilket inte är ett vetenskapligt förhållningssätt. Ändamålet helgar inte medlen. Tvärtom sänker den långa rad av överdrifter och förenklingar som medier och politiker basunerar ut i ämnet trovärdigheten för dem som ärligt oroar sig för problemet. Den som söker sanningen bör istället gynna tvivlarna. För om tvivlarna trots ärliga chanser misslyckas så kan man börja tro att nuvarande idéer är korrekta. Om tvivlarna istället smutskastas och stigmatiseras så missar man den chansen. Ty för vetenskapen är det mycket lättare att visa att något är falskt än att det är sant.

Tyvärr kan man inte bortse ifrån att många numera har ett tänkt klimathot som en garanti för sin utkomst. Därför bör man noga granska egenintresset från dem som propagerar för denna fara på samma sätt som man bör tolka uttalanden från exempelvis oljeindustrin försiktigt.

Svenska politiker agerar som om klimatfrågan vore en nationell angelägenhet vilket är en allvarlig vanföreställning. Att exempelvis få koldioxidintensiv industri att flytta utomlands löser absolut ingenting. Propagandavärdet är det helt styrande.

Slutligen kan konstateras att den amerikanske president som har gjort det mest ovetenskapliga uttalande om klimatet är den föregående. Han uttalade om klimatet att ”the science is settled” – vetenskapen är avgjord. Till det vill man säga att vetenskapen aldrig är avgjord, det är just det som är dess storhet. Åtminstone inte på komplexa och ännu mycket outforskade områden som klimatet.

Steven Jörsäter

docent i astronomi, vice ordf Svenska Meteorologiska Sällskapet

Lennart Bengtsson

professor emeritus, tidigare chef för prognoscentret, ECMWF i Reading, England och för Max Planck Institutet för Meteorologi i Hamburg
