Syriska styrkor rycker fram i IS-område

TT

Den syriska militären och dess allierade avancerar i snabb takt i provinsen Dayr al-Zawr (Deir Ezzor), som terrorgruppen IS till stora delar kontrollerat sedan 2014.

Provinsguvernör Mohammad Ibrahim Samra säger till nyhetsbyrån Reuters att armén väntas till provinshuvudstaden (med samma namn) inom timmar och att människor redan gett sig ut på gatorna för att fira.

Stora delar av staden – och de regeringsstyrkor som finns där – har varit belägrad av terrorgruppen sedan 2015. De drygt 90 000 människor som enligt FN varit instängda i staden har till stora delar överlevt genom förnödenheter som släppts ned från luften.

IS är hårt pressat från flera håll och har tappat mark både i Syrien och i Irak. Nyligen återtog irakiska styrkor ett av IS sista fästen i landet, staden Tal Afar i norr. I Syrien har USA-stödda rebellgrupper intagit den gamla stadskärnan i al-Raqqa, som varit terrorgruppens självutnämnda huvudstad i landet.
