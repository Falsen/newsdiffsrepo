Löfven: Så ska inte ett lotteri skötas

TT

Socialdemokraterna har fått in hundratals miljoner kronor i vinst från lotterna som säljs av den ekonomiska föreningen A-lotterierna. Enligt DN:s granskning har lotter sålts till personer som redan har skulder hos Kronofogden – och sedan 2014 har över 8 000 kunder hamnat hos Kronofogden för att de inte betalat sina lotter.

Men nu är det slut på det. Det socialdemokratiska lotteriet Kombispel slutar att skicka kunder till Kronofogden, skriver Dagens Nyheter. Dessutom kommer lotteriet framöver att ta kreditupplysningar på nya kunder för att förhindra att skuldsatta köper lotter.

"Kombispel har tillstånd av lotteriinspektionen att sälja lotter på faktura. Däremot är det viktigt för Kombispel att ta ett samhällsansvar och inte medverka till skuldsättning", skriver Kombispel i ett pressmeddelande där åtgärderna presenteras.

Statsministern och S-ledaren Stefan Löfven säger att partiledningen kontaktade det egna lotteribolaget efter DN:s avslöjande om förhållanden som Löfven uppger att han inte kände till.

– Vi tog kontakt med lotteriet i går när vi fick reda på det här, det är inte meningen att vi ska sätta människor i skuld för att de köper lotter eller att ta människor till kronofogden, så ska inte ett lotteri skötas.

Samtidigt säger han att lotteriverksamheten är viktig för partiet.

– Lotterier är en viktig del av många folkrörelser och en intäkt som är bra som vi har använt i många år. Men det får inte ske på det sätt som vi har fått reda på nu.
