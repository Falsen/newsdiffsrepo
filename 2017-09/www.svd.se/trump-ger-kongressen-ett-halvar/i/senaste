Efter Trumps besked – Mexiko välkomnar unga

TT

Företagsledare, fackföreningar, religiösa grupper, oppositionspolitiker och många inom Trumps egna parti Republikanerna har gått ut och kritiserat beslutet att riva upp skyddet för människor som illegalt kom till USA när de var under 16 år.

Beslutet innebär en mycket oviss framtid för närmare 800 000 unga.

Så kallade "dreamers" – många latinamerikaner, nu i tjugoårsåldern – blir illegala invandrare och riskerar att utvisas inom mellan sex månader och två år.

– Det här är det enda hemlandet jag känner till, säger Ivan Ceja, en 26-årig student som innefattas av Daca och kom till USA som spädbarn.

– Min framtid är här. Jag kommer inte att lämna utan att kämpa.

Samtidigt aviserar Mexiko att det finns möjligheter för de berörda längre söderut. Landet utbildningsdepartement uppmuntrar nu nämligen "dreamers" av mexikanskt ursprung att söka arbete som lärare i engelska vid landets lärarhögskolor. Mexiko har nyligen omformulerat sina utbildningsmål rörande det engelska språket, men anser att det saknas tillräcklig kompetens i lärarkåren.

Trump sade efter beslutet om Daca att han "bryr sig mycket om de människor vi talar om, och känner en stor kärlek till dem". Han uppmanade kongressen att lagstifta om en omfattande invandringsreform.
