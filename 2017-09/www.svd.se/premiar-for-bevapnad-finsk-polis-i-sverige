Premiär för beväpnad finsk polis i Sverige

TT

Finsk polis får nu för första gången agera i Sverige. I och med dagens demonstration på Victoriatorget i Haparanda-Tornio görs en gemensam insats mellan svensk och finsk polis, under svensk ledning, rapporterar P4 Norrbotten.

Det är första gången den nya lagen, som trädde i kraft den 1 juli, används i Sverige. Lagen innebär att svensk polis kan få förstärkning från andra länder och även göra egna insatser över gränsen.

Vid demonstrationen i Haparanda-Tornio tilldelas de finska poliserna vissa polisiära rättigheter och har bland annat samma rätt som svenska poliser att använda skjutvapen.

Innan lagen trädde i kraft kunde utländsk polis bara utöva polisiära insatser på svensk mark i snäva undantagsfall.
