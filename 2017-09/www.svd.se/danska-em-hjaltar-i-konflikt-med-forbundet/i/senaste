Danska EM-hjältar i konflikt med förbundet

TT

Fotbollsdamernas spelarfack, som också förhandlar för U21-landslaget, och Danmarks fotbollsförbund DBU har hamnat i en tvist om huruvida spelarna ska betraktas som anställda.

– Spelarna är inte anställda av DBU. Det är klubbarna som är arbetsgivare. En viktig skillnad för oss, säger DBU:s kommunikatör Jakob Høyer.

Förhandlingarna har pågått sedan 2016 och har nu strandat. Avtalet löpte ut på tisdagen. Nästa vecka spelas träningslandskamp mot Nederländerna och VM-kvalmatch mot Ungern. Danmark riskerar att spela med ett försvagat lag.

– Vi vill kunna spela matcherna. Därför måste förhandlingarna om ett kollektivavtal ske nu, säger landslagsstjärnan Pernille Harder.

DBU:s ståndpunkt stöds av Danmarks idrottsförbund och Team Danmark. Rent praktiskt är det dock inget som hindrar en fotbollsspelare från att ha två arbetsgivare, enligt arbetsmarknadsforskaren Flemming Ibsen.

Fotbolldamerna är också missnöjda med att EM-bonusen på motsvarande 100 000 kronor inte har betalats ut trots att deadline var i söndags.

– Det är helt oacceptabelt att DBU inte följer avtalet och ger oss vad vi förtjänar, skriver landslagsbacken Theresa Nielsen i ett mejl till DR.

DBU beklagar det inträffade och lovar att omgående betala bonusen.

När Danmarks herrlandslag fick ett nytt avtal 2015 var det efter meningsskiljaktigheter och hot om strejk.
