Lärare erkänner barnporrbrott

TT

Läraren hämtades till förhör på torsdagen men släpptes efter erkännandet. Enligt polisen finns för närvarande inga misstankar om att brotten ska ha begåtts på mannens arbetsplats.

Läraren arbetar sedan drygt fem år på en högstadieskola i Västerås. Skolans rektor uppger att det inte finns några misstankar om att elever råkat illa ut i samband med det misstänkta brottet.

– Nej, det finns inga indikationer om att det skett övergrepp, säger rektorn till TT.

Skolans personal, elever och vårdnadshavare informeras nu om det inträffade. Läraren är avstängd från sin tjänst under utredningen.

Mannen, som är skäligen misstänkt för barnpornografibrott, är alltså inte frihetsberövad. Därtill krävs att det finns risk för fortsatt brottslighet eller att den misstänkte försvårar eller förstör utredningen.

– Jag antar att det inte finns några sådana skäl i det här fallet, eftersom man har tagit dator och annat i beslag, säger Anders Hedström, polisens presstalesman i Västmanland.
