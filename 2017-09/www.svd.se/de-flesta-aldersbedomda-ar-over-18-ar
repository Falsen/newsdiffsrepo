De flesta åldersbedömda är över 18 år

TT

De allra flesta asylsökande ungdomar som hittills har åldersbedömts är av allt att döma 18 år eller äldre, enligt Rättsmedicinalverket (RMV).

Fram till den 31 augusti hade Migrationsverket skickat 7 898 ärenden avseende ålderbedömningar i asylärenden till RMV, av vilka verket har åldersbedömt och skickat utlåtanden för 4 107 personer.

Av dessa är 3 961 asylsökande av manligt kön (96,4 procent) och 146 av kvinnligt kön (3,6 procent).

I motsvarande 83 procent av fallen (3 415 av ärendena) bedömer RMV att undersökningen talar för att den undersökta är 18 år eller äldre.

I en procent av fallen (44 ärenden) bedömer myndigheten att undersökningen möjligen talar för att den undersökta är 18 år eller äldre, medan myndigheten bedömer att 15 procent av de personer som hittills bedömts (621 ärenden) möjligen är under 18 år.
