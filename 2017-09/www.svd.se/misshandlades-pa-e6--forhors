Misshandlades på E6 – förhörs

TT

Förhör hålls i eftermiddag med en bilist som misshandlades av en lastbilschaufför på E6 utanför Kungälv.

Händelsen, som inträffades i onsdags, filmades av en annan bilist och videon publicerades av Aftonbladet. Den visar hur en blå Postnord-lastbil svänger fram och tillbaka mellan filerna och hindrar en personbil från att köra förbi. Lastbilen prejar slutligen bilen som tvingas stanna. Den uniformerade chauffören kliver ut och utdelar flera slag mot bilisten.

– Jag är fortfarande grymt upprörd och händelsen är så klart totalt oacceptabel. Den berörda chauffören har fått lämna sitt jobb, han arbetade hos en av våra underleverantörer, säger Per Ljungberg, kommunikationschef på Postnord, till Aftonbladet.

Först på fredagsförmiddagen fick polisen tag på den misshandlade mannen, som alltså förhörs inom kort. Den misstänkte chauffören är ännu inte förhörd.

– I nästa läge får åklagare ta ställning till om någon ska hämtas till förhör, misstänkt för det här brottet, säger Tommy Nyman, informatör vid polisens region Väst, till TT.
