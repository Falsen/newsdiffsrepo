Misstroendevotum mot Linde kan bli aktuellt

Johannes Ledel

Tidigare på fredagen avslöjade SvD att Säpo vid flera tillfällen larmat EU- och handelsminister Ann Linde om säkerhetsproblemet i samband med Transportstyrelsens it-upphandling, när hon var statssekretare åt dåvarande inrikesministern Anders Ygeman. Trots att hon vid tillfället var högst ansvarig för krishantering inom regeringskansliet så sammankallade hon aldrig några möten om situationen.

Moderaternas rättspolitiske talesperson Tomas Tobé, som också är ordförande i justitieutskottet, säger att uppgifterna är ”besvärande”.

– Tyvärr så visar detta att det antingen handlar en bred inkompetens att hantera rikets säkerhet från Löfvens regering eller, kanske ännu allvarligare, att man har tänkt att helt mörka detta för svenska folket.

I somras hotade Alliansen och Sverigedemokraterna att rikta misstroendevotum mot statsråden Anna Johansson, Anders Ygeman och Peter Hultqvist. Två av statsråden avgick senare, men hotet om en misstroendeförklaring mot Peter Hultqvist kvarstår. Enligt Tomas Tobé är det inte uteslutet att ett misstroendevotum också kan komma att riktas mot Ann Linde.

– Misstroendefrågan handlar i grunden huruvida riksdagen har ett förtroende för ett statsråd eller ej. Vad det gäller Ann Linde så är det oerhört besvärande om hon har underlåtit att agera trots tydliga Säpo-rekommendationer, så det kan absolut finnas anledning att återkomma i den här frågan.

Men ni vill inte säga i dag om ni planerar något misstroendevotum mot Ann Linde?

– Nej, det återkommer vi till i fall det skulle bli aktuellt. Men det är klart att de uppgifter som nu har framkommit förstärker en bild av att det nu är ett flertal personer, statssekreterare och statsråd, som verkar ha underlåtit att ta sitt ansvar.

Riksdagsledamoten Mikael Oscarsson (KD), som var en av de politiker som KU-anmälde regeringen för hanteringen av it-skandalen, tycker också att uppgifterna är upprörande.

– Det här visar på en avsaknad av kommunikation och en dysfunktionalitet som är bedrövande. Det ställer också frågan om vad det är mer för viktig kommunikation som inte når fram och som inte medarbetarna förstår.

Mikael Oscarsson vill inte heller säga om partiet planerar att försöka väcka ett misstroendevotum mot Ann Linde, men säger att uppgifterna som framkommit om hur regeringen hanterat it-skandalen vid Transportstyrelsen är så graverande att hela regeringen kan ifrågasättas.

– Man kan inte utesluta misstroende mot någon minister i det här läget, säger Mikael Oscarsson.
