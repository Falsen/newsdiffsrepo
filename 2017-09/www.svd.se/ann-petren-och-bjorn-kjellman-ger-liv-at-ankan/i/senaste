Den tatuerade änkan
”Änkan 2.0” både haltar och rusar fram

Lars Ring

En dag får Ester Pershagen nog. På julafton av alla dagar. Hennes faster har just gått bort och ändå skriker familjen efter julbord, klappar och öl. Ester bestämmer sig för att äntligen, efter alla dessa år, börja tänka på sig själv. Hon flyttar till den lägenhet hon ärvt av fastern och börjar använda hennes förråd av mycket dyra, mycket blommiga klänningar.

Lars Molin skrev tv-filmen ”Den tatuerade änkan” 1998. Den blev en stor framgång, med Mona Malm som kvinnan som äntligen tog för sig. Stycket är en klassisk revolt- och revanschkomedi, som ”Shirley Valentine” eller en sentida Pygmalion. Vi jublar med Ester som vaknat ur sin dvala och vi förbannar hennes giriga och egoistiska man och barn.

Jonna Nordenskiöld har skapat en ny version av dramakomedin - en ordentlig renovering får man säga. Handlingen är flyttad till Stockholm, rollfigurerna är omgjorda. Det här är ”Änkan 2.0”.

Scenvarianten bygger nästan helt på två personer: Ann Petrén som Ester och Björn Kjellman som hennes manliga harem. Han spelar fyra olika roller och vädrar hela dialektskåpet – plus en finfin danska. Han är lika mycket utanför scenen för att kläs om, som på den. Dessa båda är den klippa iscensättningen står på, och som gör den sevärd.

Ann Petrén är förstås totalt genomcharmig som Ester och Björn Kjellman cirklar som ett bi runt hennes nyupptäckta sexualitet. Ändå ger manus knappast tid till vare sig spelmässig eller psykologisk fördjupning. Henrik Johansson och Emma Peters spelar otacksamma barn. William Spetz har fått en roll som rart nördig granngrabb. Mona Malm, originalänkan, får vara röst åt den döda fastern som hela tiden uppmuntrar Ester att leva livet.

Ester vägrar vara vit mans slav – för att tala med Sonja Åkesson. Budskapet är det inget fel på, men uppsättningen har ännu inte hittat sin rytm. Den haltar, hakar upp sig och rusar fram genom berättelsen med raketfart.

Produktionen är kanske tänkt att fara landet runt, därav den enkla scenografin med ett antal dörrar som dansar runt på scenen och en mycket enkel ljussättning. Kombinationen Molin & Petrén är med sin varma, genuina folklighet som gjord för att bli lyckosam. Till den punkten har uppsättningen dock ännu inte kommit. Nu stressar den fram och alla tänkta feel-good-känslor hinner inte fästa.

Rätt synd på så rara ärtor.
