”Samtliga Floridabor måste vara beredda att evakuera”

TT

Minst 14 människor har hittills konstaterats döda efter orkanen Irmas framfart över Karibien. Nu drar den vidare mot Kuba och Haiti, där ovädret kan få katastrofala konsekvenser.

I USA och Florida har uppemot en miljon människor beordrats att lämna sina hem inför monsterorkanens ankomst. Nu har orkanen nedgraderats till kategori 4, men kan ändå göra väldigt stor skada.

Omfattningen av orkanen Irma är mycket större än orkanen Andrew som 1992 drabbade just Florida. Andrew, som kostade cirka 26 miljarder dollar i ödeläggelse, var till sommaren 2005 den värsta naturkatastrof som drabbat USA innan Katrina svepte in över främst Louisiana och dödade 1 800 människor.

Evakueringen inför Irmas ankomst gäller även president Donald Trumps Donald havsnära och fashionabla egendom Mar-a-Lago, som ligger i Palm Beach County – direkt vid havet. Donald Trump köpte den privata klubben, som beskrivs som en lyxig resort, 1985. Uppger Miami Herald.

Enligt president Trump är Florida väl rustat för ovädret.

– Florida är så väl förberett som man kan vara inför något sådant, nu är det bara att vänta och se vad som händer, säger han enligt nyhetsbyrån AFP.

Också stater som ligger norrut, som Georgia samt North och South Carolina, är förvarnade inför orkanens framfart:

– Det är bäst att hela sydöstra USA vaknar upp och är uppmärksamma. Det kommer att bli fullständigt förödande, säger Brock Long, chef för den amerikanska katastrofmyndigheten Fema.

Sent på fredagen, eller tidig lördag lokal tid, väntas Irma nå fastlandet. Den beräknas då ha avtagit något i omfattning, från 5 till 4 mätt i orkanstyrka.

I Miamiområdet råder redan akut brist på bensin. Speciella leveranser får nu poliseskort till bensinstationer där köerna ringlar långa.

Även flygplatserna är fyllda av köande människor som söker sig bort från Florida, där över 20 miljoner människor bor.

Orkanen Irmas framfart följs i detalj från olika väderstationer. CNN rapporterar två tänkbara scenarior med en mer västlig riktning upp mot Tampa och en östlig där orkanens centrum skulle komma direkt mot Miami i Dade County med nästan tre miljoner innevånare.

Men eftersom Florida bara är cirka 150–200 km brett lär hela delstaten drabbas mer eller mindre. Ovädrets omkrets då det sveper in över Karibien beräknas vara minst 500 kilometer.

Den kraftiga orkanen har redan orsakat stor förödelse i Karibien. Det är ännu oklart hur många som sammanlagt har omkommit i orkanen då det löpande kommer rapporter från olika håll.

Minst fyra människor har bekräftats döda på de amerikanska Jungfruöarna, meddelar myndigheterna.

Tidigare har uppemot 14 dödsoffer rapporterats från sex öar. Reuters rapporterar fyra döda från Saint-Barthélemy, tre från Puerto Rico, en från Barbuda, en från Barbados, och en från Anguilla. Fyra personer har omkommit på Saint-Martin, enligt AFP.

När orkanen drog in över Karibien var vindarna som hårdast 83 meter per sekund, en intensitet som varade i 33 timmar. Det är den längsta tiden en storm hållit samma styrka sedan satellitövervakning började på 1970-talet.

Enligt den senaste uppdateringen från det amerikanska orkancentret NHC, har vindstyrkan gått ned till 78 meter per sekund i samband med att orkanen drar in mot Bahamas.

Irma har nu nedgraderats till kategori 4, men bedöms fortfarande som mycket farlig, uppger NHC, enligt AFP.

Orkanen väntas dra in över Florida fredag natt och myndigheterna varnar för havsvattennivåer på nästan åtta meter över de normala tidvattennivåerna. Elbolag planerar att stänga av kärnkraftverk och varnar för att miljontals hushåll och företag kan bli strömlösa i veckor efter ovädret. Orkanen drabbar ett USA som fortfarande kämpar med följderna av orkanen Harvey.

– När (orkanen) Harvey drog in över Texas så gick den rakt in landet och blev ganska snabbt svagare. Irma däremot ser ut att kunna behålla mycket av sin styrka, säger meteorologen Jason Setree till nyhetsbyrån Reuters.

Dock verkar det som om grannländerna Dominikanska Republiken och Haiti inte drabbats lika hårt som prognosen varslade om, uppger CNN. Orkanen har svängt av i en mer nordlig bana.

Enligt den senaste uppdateringen från det amerikanska orkancentret NHC, har vindstyrkan gått ned till 78 meter per sekund i samband med att orkanen drar in mot Bahamas.

1,2 miljoner människor har redan drabbats av Irma, en siffra som kan stiga till 26 miljoner, enligt Röda korset.
