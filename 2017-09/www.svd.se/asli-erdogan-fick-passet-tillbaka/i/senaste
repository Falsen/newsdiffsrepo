Asli Erdogan fick passet tillbaka

TT

Den turkiska författaren Asli Erdogan har fått tillbaka sitt pass av de turkiska myndigheterna, uppger Turkish Minute. Erdogan frigavs från fängelset i december förra året efter att ha suttit fängslad i 132 dagar.

I juni i år hävde en domstol det utreseförbud från Turkiet som vilat över Asli Erdogan. Tidningen Evrensel rapporterar att författaren lagt ut en bild av sig själv med passet i handen och att hon tackat bland andra Pen International för hjälpen med att få tillbaka det.

Det är dock oklart om Asli Erdogan kommer att resa till Tyskland för att ta emot Erich Maria Remarques fredspris den 22 september. Den 50-åriga författaren är känd för böcker som "Den mirakulöse mandarinen" och "Staden i den röda kappan".
