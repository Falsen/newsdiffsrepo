Personal på kvinnoklinik måste börja bära larm

TT

Våld och hot har blivit en så svår del av vardagen att personalen på kvinnokliniken vid Skånes universitetssjukhus i Malmö numera ska bära ett så kallat bråklarm.

– Det stämmer. Här skjuter de inte varandra, än så länge i alla fall. Men i sjukvården generellt är tonen inte lika trevlig som den har varit. Man visar inte samma respekt för vårdpersonalen, säger Pia Teleman som är verksamhetschef för kvinnosjukvården på Skånes universitetssjukhus i Lund och Malmö, till tidningen Vårdfokus.

Det är personal på klinikens gynekologiska akutmottagning, förlossningen och BB i Malmö som ska bära larmen, enligt Teleman.

Också personalen på akuten på Karolinska universitetssjukhuset i Solna ska bära larmdosor, av samma orsaker.
