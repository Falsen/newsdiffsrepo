Belgare pekas ut som ny ordförande i Ericsson

Jan Almgren

Valberedningen jobbar nu intensivt med att vaska fram en ny ordförande till den krisande telekomjätten. Ronnie Leten, tidigare vd på Atlas Copco och ordförande för Electrolux, är enligt uppgift till SvD aktuell för ordförandeposten och har intervjuats av valberedningen i processen att hitta Leif Johanssons efterträdare. Redan nästa vecka har valberedningen ett nytt möte där man hoppas kunna spika namnet på Ericssons nya ordförande.

Det var i början på sommaren som Leif Johansson oväntat ställde sin plats till förfogande, efter det har det spekulerats i vem som ska ta över.

– Ronnie är med bland de handfull personer som valberedningen tittat närmare på den här veckan. Med stark förankring i Wallenbergssfären är det kanske inte allas favoritkandidat men samtidigt är det svårt att blunda för att han är en duktig ledare, säger en person med insyn i rekryteringsprocessen till SvD.

Det var i januari som Ronnie Leten chockade börsen genom att meddela att bolaget där han var vd, Atlas Copco, skulle styckas i två bolag och att han lämnar vd-posten. Han hade då också planer på att flytta tillbaka till Belgien.

Då spekulerades det i en eventuell oenighet bakom avhoppet, men att Ronnie Letens namn nu dyker upp som toppkandidat till ordförandeposten i Ericsson tyder på att han i högsta grad är att räkna med när styrelsepusslet ska läggas även i andra storbolag under hösten. Han lär också komma bra överens med Ericssons vd Börje Ekholm.

Valberedningen har sedan i somras tittat brett och förutsättningslöst på en lämplig efterträdare till Leif Johansson. Namn som har utvärderats men som fallit ifrån har varit amerikanska 3M:s ordförande Inge Thulin. Han uppges aldrig ha varit tillfrågad eftersom man till slut ansåg att Ericssons styrelse behövde en ordförande med mer erfarenhet av svensk bolagsstyrning. Även ett annat styrelseproffs från Wallenbergssfären, Tom Johnstone, bland annat i Investors styrelse och tidigare mångårig vd för SKF, har funnits med i diskussionerna men är inte längre aktuell enligt uppgifter till SvD.

Andra namn som som fortfarande kan vara aktuella för valberedningen är vd Börje Ekholm, Johan Molin, vd på Assa Abloy också Autolivs vd Jan Carlson finns med, som SvD kunde berätta om i början på juli. Även Ericssons tidigare vd, Carl Henric Svanberg, har nämnts i sammanhanget. Men det är en lösning som många anställda och facket skulle reagera emot, menar källor till SvD.

Det kommer vara oklart in i det sista om när en en ny ordförande kan tillträda. Det beror på när den person som valberedningen föreslår kan komma loss. Blir det inom ett par månader så kommer man kalla till en extra stämma för att ersätta Leif Johansson, blir det först en bit in till nästa år kommer förslaget lämnas fram till ordinarie stämma, uppger källor till SvD.
