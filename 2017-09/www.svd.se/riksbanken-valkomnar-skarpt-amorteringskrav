Riksbanken backar upp skärpt amorteringskrav

Emmylou Tuvhag

Fredagen är sista dag för remissinstanserna att tycka till om Finansinspektionens förslag om skärpt amorteringskrav.

Förslaget innebär att alla som tar ett nytt lån och har en bolåneskuld på mer än 4,5 gånger bruttoinkomsten ska amortera 1 procentenhet mer än med nuvarande krav. För de högst belånade innebär det en amortering på 3 procent av bolånet per år.

Riksbanken var en av de sista att lämna in sitt svar. Myndigheten har länge pekat ut de svenska hushållens höga och stigande skuldsättning som ett allvarligt hot mot den finansiella stabiliteten, och efterfrågat fler åtgärder för att bromsa utvecklingen.

Nu ger Riksbanken förslaget om skärpt amorteringskrav tummen upp, och ställa sig därmed i samma led som andra tunga remissinstanser såsom Konkurrensverket, Boverket och Europeiska Centralbanken.

”Åtgärder som ökar motståndskraften hos hushållen är nödvändiga och bör införas skyndsamt”, skriver Riksbanken i ett pressmeddelande.

Men förslaget saknar inte motståndare.

"Förslaget om skärpt amorteringskrav kopplat till skuldkvoten bör inte genomföras. Det skapar ökad komplexitet i ett redan komplicerat regelverk", skriver Bankföreningen i sitt remissvar.

Bankföreningen delar Finansinspektionens och andra myndigheters bedömning att en fortsatt snabb ökning av bostadspriser och hushållens skuldsättning kan innebära risker för svensk ekonomi. Men att ytterligare detaljreglera hushållens möjligheter att låna pengar är inte rätt väg framåt, enligt Bankföreningen.

Även Villaägarna och LO-förbundet är starkt kritiska, och Riksrevisionen anser att förslaget är ofullständigt. Också kammarrätterna i Stockholm och Jönköping anser att förslaget delvis är ofullständigt.

De nya reglerna föreslås träda i kraft den 1 januari 2018, men för att amorteringskravet ska börja gälla krävs regeringens godkännande.
