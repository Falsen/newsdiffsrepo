Lydia Wålsten:
Fidget spinner-generation välkomnar robotarna

Lydia Wålsten

Det verkar som att fidget spinners har en lugnande effekt. I en ny undersökning från World Economic Outlook av vad unga tycker om världen svarar 80 procent att ny teknik skapar nya jobb. En tredjedel kan tänka sig operera in teknik i armen eller hjärnan om det förbättrar deras kognitiva eller fysiska prestationer.

Samtidigt pågår en livlig debatt om robotisering, inte minst i USA. I fokus står en studie av MIT:s Daron Acemoglu, känd för den bästsäljande boken ”Why nations fail”. I studien visar han att 670 000 jobb har försvunnit i USA över en 17-årsperiod. Men Josh Bivens som leder Economic Policy Institute menar att media skruvat Acemoglus resultat och att de 40 000 jobb som försvinner varje år egentligen är mycket lite jämfört med andra faktorer i ekonomin. Wall Street Journals ledande ekonomiska kommentator Greg Ip håller med: ”Vi överlevde excel, vi kommer överleva artificiell intelligens” (2/8).

Robotprognoser är omänskligt svåra. Även om tekniken blir mer avancerad är det inte säkert att företag byter ut människan. Om priset på arbetskraft faller, kommer företag, paradoxalt nog, att bli mer benägna att anställa.

Historiskt sett har andra branscher vuxit fram när arbetskraft frigjorts. I juni kom en ny studie som presenterades för Europeiska Centralbanken där 19 länder mellan 1970–2007 analyserats. Forskarna konstaterade att även om robotiseringen gjort att jobb försvunnit i vissa sektorer, har antalet arbetstillfällen ökat när produktiviteten höjts.

Men hotet om robotiseringen är den ultimata medieberättelsen, i skärningspunkten mellan apokalyps och anarki, och medieflödet svämmar över av dystopier utan historiska perspektiv. Mot den bakgrunden är det skönt att ungdomar inte verka läsa tidningen längre.

För det finns inte brist på andra saker som oroar unga. Klimatförändringarna toppar den globala listan, men efter det skiljer det sig åt. I Afrika och Mellanöstern är det krig och religiösa konflikter som oroar. I Europa är det ekonomisk ojämlikhet och diskriminering. Robotoptimism är en sak som fortfarande förenar.
