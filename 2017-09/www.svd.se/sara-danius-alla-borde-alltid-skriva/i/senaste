Sara Danius: ”Alla borde alltid skriva”

Ida Vanhainen

Varför är det viktigt att just unga skriver?

– Alla borde alltid skriva. Man förstår saker och ting bättre om man formulerar sig.

– Men det är inte alltid lätt. När jag var ung skrev jag bara noveller på uppdrag av min svensklärare. Läraren tyckte att mina teman var typiska för min ålder – självmord och död. Jag tror kanske att det var menat som en komplimang. Jag försökte också skriva ett referat av en basketmatch på uppdrag av min klubb. Då satt jag och stirrade oavbrutet på den tomma sidan och hade ingen aning om hur man bar sig åt. Det blev aldrig något referat. Glömmer det aldrig.

Har du några tips till unga som skriver?

– Jag säger som författaren Svetlana Aleksijevitj: Skriv om det du verkligen känner till – människor som står dig nära, syskon, föräldrar eller annat. Ingenting hindrar dig från att skriva egentligen. Men ett hyggligt självförtroende hjälper.

Vad är det som gör en bra novell?

– En bra novell är koncis och överraskande. Den har början, kulmen och slut, och däremellan kan allt hända. Man kan rent av få en ny syn på koncepten ”början, kulmen och slut” av en riktigt bra novell.
