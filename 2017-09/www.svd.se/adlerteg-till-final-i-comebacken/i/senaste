Adlerteg till final i comebacken

TT

Tävlingscomebacken blev lyckosam för gymnasten Jonna Adlerteg. Hon kvalade in till final i barr vid världscuptävlingen i Szombathely i Ungern.

– Hon är väldigt glad över att vara tillbaka på tävlingsgolvet. Hon har haft en bra känsla och tycker det ska bli kul att tävla i morgon igen, säger förbundskaptenen Sebastian Melander till Radiosporten.

Trots ett fall i avhoppet noterades Adlerteg för poängen 13,366 vilket räckte för att nå lördagens final.

Adlerteg slog igenom med EM-silver 2013, men fick de senaste åren förstörda efter två knäskador på elva månader. Världscuptävlingen i Ungern är hennes första tävling på nästan ett och ett halvt år.
