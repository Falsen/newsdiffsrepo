Rikspolischefen bröt mot säkerhetsregler

TT

Upplägget innebär att Polismyndigheten har struntat i att kryptera den känsliga informationen med en lösning som har godkänts av Försvarsmakten.

Enligt Militärens underrättelse- och säkerhetstjänst (Must), bryter tillvägagångssättet mot Säkerhetsskyddsförordningen. För att få göra avsteg från reglerna behövs ett tillstånd från regeringen – som inte finns, bekräftar regeringskansliet för Ekot.

Rikspolischefen kan inte själv fatta beslutet att inte följa Säkerhetsskyddförordningen – och det går inte att missförstå, enligt Must.

– Nej, det är mycket tydligt, säger Pia Gruvö, IT-säkerhetschef på Must, till Sveriges Radio.

Uppgifterna bär flera likheter med den pågående IT-skandalen på Transportstyrelsen, där flera avsteg från lagar har lett till allvarliga säkerhetsbrister. Skandalen var ett faktum. En generaldirektör, två statsråd och en statsekreterare har hittills avgått i kölvattnet till händelsen.

I polisens personal- och lönesystem finns bland annat uppgifter om anställda och innehåll med bäring på rikets säkerhet.

I ett beslut från april 2015 som Eliasson skrivit under, och som Ekot och P4 tagit del av, framgår det att han är medveten om riskerna:

”Att inte använda sig av ett krypteringssystem godkänt av Försvarsmakten innebär en risk att signalskyddet inte är tillräckligt säkert för den information som ska kommuniceras...”.

Vare sig Dan Eliasson eller Polismyndigheten vill kommentera uppgifterna, utan hänvisar i stället till ett pressmeddelande:

"Vi känner oss trygga med att polisens tekniska lösningar är utformade och införda i enlighet med gällande regelverk. Som en del av den fördjupade genomlysningen och den kontinuerliga kvalitetssäkringen av vår informationssäkerhet har vi även begärt råd och vägledning från Säkerhetspolisen", skriver polisens IT-chef Tomas Landeström.
