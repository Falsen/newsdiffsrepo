Rikspolischefen bröt mot säkerhetsregler

TT

Rikspolischefen Dan Eliasson har gett privata företag åtkomst till känslig och hemlig information från Polismyndighetens personal- och lönesystem, avslöjar Sveriges Radio Ekot och P4 Stockholm.

Enligt Must, Militära underrättelse- och säkerhetstjänsten, bryter det mot Säkerhetsskyddsförordningen.

Radion har sökt rikspolischefen som avböjer att kommentera. Men i ett beslut från april 2015 som Eliasson skrivit under, och som Ekot och P4 tagit del av, framgår det att han är medveten om riskerna:

”Att inte använda sig av ett krypteringssystem godkänt av Försvarsmakten innebär en risk att signalskyddet inte är tillräckligt säkert för den information som ska kommuniceras...”.

Polisen skriver till Ekot att man inte vill kommentera detta.

”Vi känner oss trygga med att polisens tekniska lösningar är utformade och införda i enlighet med gällande regelverk”.
