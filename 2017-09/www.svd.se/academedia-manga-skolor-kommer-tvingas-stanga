Academedia: Många skolor kommer tvingas stänga

Erik Jerdén

På söndagen kom det fram att regeringen och Vänsterpartiet kommer att föreslå ett vinsttak för privata välfärdsföretag inom skola och omsorg. Sveriges största skolkoncern Academedia är ett av bolagen som kommer att påverkas om förslaget blir verklighet.

– Det är katastrofalt och det är det yttersta beviset på den företagsfientliga regering vi har, säger Johan Andersson, vd på Mellby Gård AB som är storägare i Academedia.

Enligt honom är det är ett hot mot det fria företagandet ”av sällan skådat slag” som kommer leda till en ”massnedläggning utan dess like” av välfärdsföretag.

– Man måste generera en vinst för att kunna utveckla sin verksamhet. Vinst är ju ett kvitto på att man gör bra saker. Stänger man möjligheten att kunna tjäna pengar då kommer de här verksamheterna att lägga ner, säger han.

Vad kommer det få för konsekvenser för Academedias skolor?

– Det är samma sak där, förslaget kommer att slå mot alla friskoleaktörer såklart. Det är solklart att det är många enheter som måste läggas ner om det här förslaget går igenom.

Han tror däremot inte att regeringen kommer få igenom förslaget i riksdagen. Hans tolkning är att Socialdemokraterna lägger fram förslaget för att blidka Vänsterpartiet så att de stödjer regeringens höstbudget.

– Jag tror inte ens de själva tror det är möjligt, och det är det inte för en majoritet av riksdagen är emot det här, säger han.

Skolkoncernen Kunskapsskolans ägare Peje Emilsson är även han kritisk till förslaget.

– Jag är inte förvånad men det är naturligtvis ett förslag som aldrig kommer bli verklighet. Det kommer aldrig kunna genomföras, säger han.

Både han och Johan Andersson tror att vinstbegränsningarnas vara eller inte vara kommer bli en valfråga.

– Ja, det kommer säkert att bli en valfråga, säger han.

Arbetsgivarorganisationen Vårdföretagarnas näringspolitiske chef Håkan Tenelius är också han kritisk.

– Regeringen ägnar sig åt ett cyniskt spel med centrala delar av vår välfärd. Vinsttaket skull ta död på företag som levererar minst lika bra, ofta bättre kvalitet än offentliga utförare. Den valfriheten skulle berövas dem om detta blev verklighet säger han i ett pressmeddelande.

Sjukvårdsföretag är undantagna i regeringens förslag men Håkan Tenelius tror ändå att branschen kommer påverkas.

– Att sjukvården undantas denna gång, men ska bli föremål för en ny utredning om hur vinsterna ska begränsas, är ingen tröst. Det betyder att den våta filten blir kvar. Företag kommer inte att våga starta eller växa, säger Håkan Tenelius.
