EU håller fast vid att inte förlänga gränskontroller

TT

– Det kommer inte att bli någon förlängning. Gränskontrollerna går mot sitt slut om två månader. Förhållandena för att godkänna dem finns inte längre, sade EU:s migrationskommissionär Dimitris Avramopoulos vid en presskonferens.

Redan i maj sade EU-kommissionen att kontrollerna måste avskaffas i november och att det då var sista gången som Sveriges, Danmarks, Tysklands, Österrikes och Norges undantag från den fria rörligheten inom Schengenområdet förlängdes.

Om den svenska regeringen anser att de fortfarande behövs får den försöka motbevisa EU-kommissionen och övertyga övriga EU-länder om att de ska förlängas.

Ett väntat besked från EU som vill ha en återgång till helt fri rörlighet, enligt Morgan Johansson.

– Nu kommer det att bli en diskussion i EU-kretsen. Det finns en rad länder som har de här gränskontrollerna, Tyskland till exempel, säger han till TT.

Även terrorfrågan kommer att vägas in i diskussionen, enligt Johansson.

Johansson vill inte säga om regeringen kommer att ta strid gentemot EU för att få fortsätta med gränskontrollerna.

– Det är för tidigt att uttala sig om, om vi vill fortsätta med det här (gränskontrollerna), säger Johansson.

Effekterna av slopade gränskontroller är också för tidigt att säga något om, enligt ministern.

– Det är den bedömningen vi måste göra, vi har hela tiden sagt att vi inte vill ha tillbaka 2015 års situation, säger Johansson.

Om nu Sverige vill fortsätta med de gränskontrollerna, men EU säger nej finns ett alternativ.

– Då finns en annan laglig grund att använda, att hänvisa till risken för den inre säkerheten. Frankrike har gränskontroller på den basen, med hänvisning till bland annat terrorn. Den möjligheten kan finnas för länder som vill fortsätta, men huruvida vi ska utnyttja den är för tidigt att säga, säger Johansson.
