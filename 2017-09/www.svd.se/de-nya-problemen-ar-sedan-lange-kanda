Paulina Neuding:
De nya problemen är sedan länge kända

Paulina Neuding

Kaoset vid Karolinska Sjukhuset efter två skjutningar på kort tid har mötts med stort allvar både från regeringen och oppositionen. Justitieminister Morgan Johansson säger att ”De som hotar ska sys in”. Inga bortförklaringar eller ursäkter.

Flera politiska debattörer är lika kompromisslösa. ”Sjukhusen ska vara fredade zoner. De kriminella gängen och klanerna ska sättas på plats”, kräver DN:s ledarsida.

Men varför först nu? Att Sverige drabbats av ett nytt fenomen med hot mot sjukhus, särskilt i samband med skjutningar, har varit känt åtminstone sedan vapenvåldet tog fart under tidigt 2010-tal.

Sjukhusledningarna har känt till det. Tjänstemän har vetat om det, och åtgärder har vidtagits därefter. Nya säkerhetsrutiner har införts på sjukhus i bland annat Stockholm, Göteborg, Malmö och Södertälje, som ett svar just på hoten kopplade till gängkriminalitet och skjutningar.

Också för polisen är problemet väl känt. Det finns ett etablerat tillvägagångssätt med avspärrningar och utplacering av poliser i sjukhuskorridorer och väntrum. När polisen spärrade av Karolinska och tog plats på akuten för att kunna evakuera patienter och anställda, var det alltså inte ett improviserat svar på ett okänt fenomen.

Inte heller bland journalister har frågan varit obekant. Sydsvenskan har skrivit om problemen kring akuten i Malmö i flera års tid. För två år sedan skrev jag på denna sida om akutmottagningar som hotades efter att ha tagit emot skottskadade patienter.

En förklaring till senfärdigheten skulle kunna vara att problemen framträtt som tydligast i Malmö, och för många är Malmö förmodligen avskrivet som ett hopplöst fall. Karolinska är däremot en svensk nationalklenod.

Redan för drygt fem år sedan skrev Sydsvenskan om att en uppretad folkmassa på ett hundratal personer – så kallade anhöriga – samlats utanför akuten i Malmö efter en skottlossning och försökt ta sig in. Dörrarna låstes, polisen fick skydda ingångar mot mobben utanför och patrullera inne på akuten.

Som en åtgärd mot problemen just i samband med skjutningar är det sedan sex år obligatoriskt för personalen på akuten i Malmö att ha larm på sig. Det finns numera också kameror, väktare och färdiga flyktvägar.

Men problemet är alltså inte unikt för Malmö. Efter en skottlossning mot Sahlgrenska universitetssjukhuset i Göteborg 2013, skärptes säkerheten också där.

En annan sannolik förklaring till att det här blir en politisk fråga först nu är att aggressionerna mot sjukhus – liksom till stor del aggressioner på bibliotek och simhallar – är en fråga som sorterar under problemkomplexet immigration och misslyckad integration. Det har helt enkelt varit känsligt och otacksamt att uppmärksamma.

Konsekvensen är att man visserligen känner väl till problemet inom den institution som drabbas. Arbetsgivare, tjänstemän och polis vet. Säkerhetsåtgärder vidtas. Journalister vet.

Hur långt senare kan politiker och opinionsbildare upptäcka frågan, och vara trovärdiga i sitt allvar och sin kompromisslöshet?
