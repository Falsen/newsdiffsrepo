”Förtroendet för Sverige skadat av regeringsslarv”

Joel Dahlberg

Ulf Kristersson ser två negativa effekter av Nordeas flytt, det ena är signalvärdet vad gäller Sverige som ett bra land för företagande och det andra är att Sverige nu förlorar tillsynen över landets största bank.

– Det här är riktigt dåligt, säger han.

Han säger att regeringen bär en del av skulden på grund av den politik som förts vad gäller nya skatter för banksektorn.

– Först var det bankskatten och sedan släppte man det och istället kom förslaget om en nykonstruktion av resolutionsavgiften. Det skapade en oförutsägbar regulatorisk miljö, säger Kristersson.

– Jag tror att det först bara handlade om att regeringen vill ha in mera pengar. Sedan var de slarviga i sina uttalanden så att det nästan lät som att det är bra om Nordea flyttar.

Ulf Kristersson tror att Nordeas beslut att flytta kan få konsekvenser framöver.

– I en internationell konkurrens där andra länder gör allt de kan för att locka till sig företag, så är det klart att det är en jättedålig signal. Det är svårt att säga vilka konsekvenser det kan bli men det ger intrycket av att regeringen inte på allvar bryr sig om att företag växer eller att man väljer att ha sina huvudkontor någon annanstans.

Ulf Kristersson får medhåll av sina allianskollegor. Mats Persson, Liberalernas ekonomisk-politiske talesperson, tycker att regeringen bär ansvaret för flytten.

”Detta är dåligt för Sverige. Den rödgröna Regeringens politik driver Nordea och därmed kvalificerade jobb och skatteintäkter ur landet. Det är häpnadsväckande att vi har en finansminister som inte bara driver en politik så att företag lämnar landet, utan som dessutom välkomnar det.”, skriver Mats Persson i ett uttalande.

L:s partiledare Jan Björklund twittrade om flytten:

Också Centern kritiserar regeringen.

”Nordea har de senaste åren fått ett flertal motstridiga besked från regeringen. Skatter har föreslagits och dragits tillbaka i flera omgångar. Självklart har denna osäkerhet varit en del av analysen som ligger bakom flyttbeslutet”, skriver Emil Källström, ekonomisk-politisk talesperson för Centerpartiet, till Di.se.

C-ledaren Annie Lööf twittrade om flytten:
