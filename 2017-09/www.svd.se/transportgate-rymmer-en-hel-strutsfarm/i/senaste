Tove Lifvendahl:
Transportgate rymmer en hel strutsfarm

Tove Lifvendahl

Vad ska man kalla beteendet hos en statssekreterare som upprepade gånger får varningar från Säpo om att det föreligger risk för att känslig information kan hamna i orätta händer, men väljer att inte agera? Oppositionen använder ord som ”besvärande” (Tomas Tobé) och ”bedrövande” (Mikael Oscarsson) om EU- och handelsminister Ann Lindes icke-agerande under tiden hon arbetade som högsta tjänsteman hos inrikesminister Anders Ygeman. Det är visserligen kutym att oppositionen anser regeringen vara båda delarna, men i det här fallet tycks det dessvärre finnas saklig grund för de kritiska omdömena.

”Här verkar inte bara en hund ligga begravd, snarare en kennel”, skrev ledarsidans vikarie Anna Charlotta Johansson i juli när denna härva började nystas upp. ”När man jobbat på insidan av Regeringskansliet känner man igen en mastodontskandal när man ser den.” (SvD 21/7)

Det är en mastodontskandal, och att grava försummelser i detta härad leder till att förtroendet för ansvariga prövas i riksdagen, är rimligt. Motsatsen vore ett underkännande av sakens allvarliga natur.

Linde var högst ansvarig för regeringskansliets krishanteringsarbete, men valde att inte sammankalla några möten trots Säpos varningar. Även när det gäller flyktingkrisen hösten 2015 föreligger frågetecken; den utvärdering som regeringen lät göra pekar på att det fanns information som hade kunnat påverka ifall prognoserna från Migrationsverket hade gjorts kända, vilket Linde bestrider.

Frågan är om inte den mer adekvata zoologiska benämningen på regeringens beteende stavas struts. Att strutsen vid fara skulle sticka sitt huvud i sanden är emellertid en faktoid (strutsen försvarar sig genom att sparka med benen, fly eller lägga sig platt på marken).

Strutsarna är kända för sina små hjärnor. Att göra en plump jämförelse med höga ämbetsinnehavare vore mig främmande; däremot går tankarna lätt till det som i dag räknas som strutsens viktigaste produkt, nämligen skinnet. Det påminner om reptilskinn och är mycket slitstarkt.

Om politiker har sagts att det är någon som har så tjock hud att vederbörande kan stå upprätt, trots att denne saknar ryggrad. Regeringens hantering av Transportgate har visat sig rymma en hel strutsfarm.
