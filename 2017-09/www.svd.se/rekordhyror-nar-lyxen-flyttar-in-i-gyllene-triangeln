Rekordhyror när lyxen flyttar in i gyllene triangeln

Johan Hellekant

Det finns cityfastigheter där adressen betyder nästan allt. Bästa butiksläge i kvarteren längs Biblioteksgatan och Birger Jarlsgatan i Stockholm är nu uppe i hyresnivåer på 25 000 kronor per kvadratmeter, eller nära 4 miljoner kronor i årshyra för ett attraktivt hörnläge om 150 kvadratmeter.

– Från det att Gucci etablerade sig, är den nedre delen av Birger Jarlsgatan läget för den riktiga lyxen, konstaterar Bengt Axelsson som är något av branschnestorn för förmedling av exklusiva butikslägen i Sverige.

Som chef för detaljhandelsrådgivningen hos den internationella fastighetsförmedlingen CBRE beskriver han den gyllene triangeln: Landets dyraste butikslägen hittar man i området Birger Jarlsgatan-Biblioteksgatan-Norrmalmstorg.

Det är en lång rad varumärken som befäster den guldkantade profilen: som Chanel, Prada, Celine, Ralph Lauren, Louis Vuitton, Gucci, Acne, Rodebjer, Filippa K, Hope.

– Men det inte på Östermalmssidan, utan på västra sidan av Birger Jarlsgatan och inåt Norrmalm som hyrorna i city är högst. Och det är praktiskt taget fullt, berättar Bengt Axelsson.

Det är när stadsdelar och städer landet runt förlorar handel till förmån för perifera handelsplatser samt e-handel, som många fastighetsägare sluter sig samman kring gemensamma strategier. Bakom ”Bibliotekstan” som begrepp och varumärke för landets lyxigaste affärsstråk står fastighetsägarna, i synnerhet Hufvudstaden.

– En stor del av mitt jobb handlar om att utveckla Biblioteksgatan. Där vill vi hitta rätt mix av svenskt och skandinaviskt mode med internationella premium- och lyxmärken. Men på senare år har även mötesplatser kring mat och dryck blivit viktigt, säger Emanuel Westin, affärsutvecklingschef för butiker hos Hufvudstaden som äger 70 procent av fastigheterna på Biblioteksgatan.

Det finns förstås andra gatustråk som också utvecklas i Stockholms city. Dit hör Kungsgatan samt kommande år även området vid Centralstationen och Citystationen. Men etableringen av ”Bibliotekstan” för lyx är unik. Tesen är att premiummärken står emot e-handelns intrång bättre. En väska som kan kosta 40 000 kronor klickas sällan hem på internet.

– De här butikslägena är något helt annat än show room för e-handel. Riktigt fina butikslokaler i centrala Stockholm är svårt att hitta. Det händer att företrädare för de utländska märkena kommer hit, ser sig runt och pekar på en hörnlokal där det redan finns en annan rörelse. Läget är så viktigt för varumärkena, att får de inte ta över en viss lokal, så får det vara, berättar Cecilia Gunnarsson, analytiker vid CBRE.

Klart är att Bibliotekstan vill vara ”en destination” för kunder som är redo att avsätta tid i butikerna. I gräddan av lyxsegmentet pysslas kunden om, får lite uppvaktning, ibland med bubbel. Man får prova, känna och klämma innan man bestämmer sig.

Trenden att bra shopping också ska erbjuda matupplevelser påverkar också Bibliotekstan. Klart är att mat- och restaurangkonceptet Eataly flyttar in på 3 000 kvadratmeter i före detta Röda Kvarn under hösten. ”Med italiensk passion och svensk envishet önskar vi ge det bästa av Italien”, heter det från Pelle Lydmar, vd och delägare i Eataly Sverige.
