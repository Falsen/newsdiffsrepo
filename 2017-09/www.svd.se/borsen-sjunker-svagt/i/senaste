Börsen avslutade veckan svagt uppåt

TT

Bland vinnarna fanns Astra Zeneca, vars aktie steg 0,7 procent trots att bolaget varnat för att man packat kortisonpreparat i en förpackning för hjärtmedicin.

SAS-aktien steg med 1,9 procent efter beskedet om att flygbolaget har gjort upp om ett treårigt kollektivavtal med danska piloter.

Mest nedåt drog aktien i gruvbolaget Boliden som föll 2,1 procent. Även tungviktare som telekomtillverkaren Ericsson och klädkedjan H&amp;M backade, 0,8 respektive 0,4 procent.

Kinesisk handelsstatistik stärker bilden av att tillväxten är stabil i landet trots åtstramningar. Men på marknaden är många investerare oroliga för att Nordkoreas kärnvapentest och provskjutningar på senare tid ska följas av nya provskjutningar i helgen.

Dollarn har fallit till den lägsta nivån sedan början av 2015 sedan ECB-chefen Mario Draghi indikerat att de första stegen mot att montera ned stödköpsprogrammen kan tas redan i höst.

De ledande Europabörserna stängde blandat. Frankfurtbörsens DAX-index steg 0,1 procent, CAC-index i Paris tappade marginella 0,02 procent medan Londonbörsens FTSE-index gick ned 0,3 procent.
