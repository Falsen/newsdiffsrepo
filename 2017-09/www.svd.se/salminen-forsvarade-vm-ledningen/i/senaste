Salminen försvarade VM-ledningen

TT

Max Salminen behåller ledningen i finnjolle-VM i Ungern.

I den sjunde seglingen på Balaton-sjön slutade OS-guldmedaljören i starbåt från 2012 på femte plats. Med fyra seglingar kvar – tre med hela startfältet samt medaljracet med de tio bästa båtarna på söndag – är den snart 30-årige svensken sju poäng före Ed Wright, Storbritannien, och Jonathan Lobert, Frankrike.

"Viktigast är att alltid vara med uppe i toppen och att inte få något riktigt bottennapp och samla på sig 115 poäng i ett enda race. Jag tycker att jag håller ihop min strategi väl och fokuserar på det som jag ska göra för stunden", säger Salminen i ett pressmeddelande.

Johannes Pettersson, startfältets andre svensk, blev 33:a på torsdagen och föll från 29:e till 34:e plats sammanlagt.

På grund av svaga vindar under stora delar av dagen blev det bara en segling.
