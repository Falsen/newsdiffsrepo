Stephen King hyllar Bill Skarsgård

TT

Stephen King sällar sig till hyllningskören inför lanseringen av "It" – nyinspelningen av hans skräckklassiker "Det" från 1986. I en marknadsföringsfilm säger sig skräckförfattaren ha blivit så glatt överraskad att han redan sett filmen två gånger.

– Jag hade förväntningar, men jag var inte förberedd på hur bra den faktiskt var. Den är annorlunda, men är ändå något som publiken kommer att relatera till, säger han.

King berömmer även svenske Bill Skarsgård för rollen som den mordiske clownen Pennywise.

– Skarsgård var fantastisk som Pennywise, och han hade stora skor att fylla.

Vad Kings lovord faktiskt betyder återstår att se. Nyligen hyllade han "The dark tower", filmatiseringen av hans "Det mörka tornet", men filmen har totalsågats av kritiker och verkar bli en ekonomisk flopp.
