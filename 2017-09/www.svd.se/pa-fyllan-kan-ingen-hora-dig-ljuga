Margit Richert:
På fyllan kan ingen höra dig ljuga

Margit Richert

Vi är aldrig vakna längre än till tiotiden, så det är obegripligt att klockan hunnit bli halv fem på morgonen när vi lunkar hemåt. Tiden har börjat bete sig annorlunda sedan vi lämnade Sverige.

I Georgien virvlade den fram: en dag kunde öppna sig till flera nya, likt ryska dockor. Här i Mexiko är tiden som den vildhonung mayaindianerna säljer på torget. Trögflytande, gyllene. Varje ögonblick är en insekt innan kådan stelnat till bärnsten.

Vi måste ha suttit på stranden i timmar, för nattluftens svalka är hypnotiserande i ett klimat där allt mäts i avståndet till närmaste fläkt. Vi sörplar snabbt ljumnande öl från närbutiken. Traktens ungdomar hänger vid trappen till den lutande lilla fyr som har blivit Puerto Morelos alldeles egna landmärke. 1967 lyckades en orkan inte riktigt välta den, och varför då räta upp den igen? Det kommer nya orkaner. Det gör det alltid.

En ambulerande försäljare erbjuder tortillachips och chilisås ur en tvättkorg. En annan man viskar förföriskt om kokain. Vänsterhanden har han i ett smutsigt bandage; ögonen är snälla.

Vår lilla fiskeby går aldrig riktigt och lägger sig, och därför är den också alltid sömnig. En mamma betraktar sina två små flickor, båda med strama flätor och rosa klänningar. Ett smällfett tyskt par röker gräs alldeles intill de badande barnen. Några poliser patrullerar längs med bandet av ruttnande tång som den senaste stormen fått havet att spy upp, men de verkar mest vilja njuta av samma havsbris som alla andra.

På väg hem mot lägenheten passerar vi dem. Vissa sociala regler är universella och redan första gången vi gick förbi tomten förstod vi att här bor byns skam.

Huset är hastigt sammankastat av mintgrönt målade bambustänger, presenningar och ståltråd. Hunden är strykrädd och lismande, hela tomten är täckt av skrot. Rostig metall, ruttnande trä, plast. Överallt i världen dessa växande drivor av värdelös plast.

Det står ett par bord mitt i alltsammans. Mannen gestikulerar åt oss att slå oss ner – han har noterat att vi har ett par sexpack dyr importöl, gissar vi cyniskt och halar upp en åt honom. Två medelålders kvinnor tvärs över bordet vaknar ur en sittande sömn. De får varsin öl, ler vimsigt och somnar genast om. En hord ankungar pilar mellan stolsbenen. ”Pato!” utbrister jag lyckligt på min begränsade spanska. ”Patito!” På fyllan diminutivar jag som en lingvistisk gud.

Vad är det som luktar så förbannat gott? Karln flinar svajigt upp sig och leder oss till en nygrävd, hastigt övertäckt grav. Den ryker. Jag vet precis vad det är. Cochinita pibil, hel spädgris marinerad i syrlig apelsin och illrött annattofrö, inslagen i bananblad och tillagad i grop med kol och heta stenar. Autenticitet tar tid, och tid är ofta fattigdomens enda tillgång.

Visst kommer vi imorgon när grisen är klar? Det lovar vi dyrt och heligt, i trygg förvissning om att på fyllan kan ingen höra dig ljuga. Men vi lämnar kvar påsarna med öl när vi vinglar den sista biten hem. På så vis har vi alla förlorat och vunnit ungefär lika lite.
