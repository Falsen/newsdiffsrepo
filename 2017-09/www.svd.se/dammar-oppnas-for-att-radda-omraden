Dammar öppnas för att rädda områden

TT

Myndigheterna i Houston i USA planerar att öppna luckor i överfyllda dammar och medvetet släppa ut vatten i vissa områden för att rädda centrala delar av staden.

Invånare i de västra delarna av mångmiljonstaden uppmanas att evakuera inför att vattet ska släppas på.

Vattenmassorna kommer att flöda ner mot upp till 20 000 bostäder, som redan översvämmats tidigare i veckan. Inga hus som klarat sig torrskodda i stormen Harvey ska drabbas.

Över en miljon människor lämnade sina hem efter det att stormen Harvey slog till i delstaten Texas. 50 personer har bekräftats döda, eller tros ha omkommit. Fortfarande pågår arbetet med att söka igenom översvämmade bostadsområden efter människor som inte kunnat ta sig därifrån.

Stormen bedöms vara en av de mest kostsamma som slagit till mot USA. President Donald Trump har till kongressen begärt 7,9 miljarder dollar, motsvarande cirka 63 miljarder kronor, i ett första steg för att hjälpa de drabbade.
