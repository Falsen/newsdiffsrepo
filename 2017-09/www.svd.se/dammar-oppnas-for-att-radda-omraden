Kritiserad Trump tillbaka i Texas: ”Det var tufft”

TT

– Vi behöver resurser nu. Eller faktum är, låt mig omformulera det: vi behöver resurserna i går, säger Sylvester Turner, borgmästare i den översvämningsdrabbade staden Houston.

Stormen Harvey bedöms vara en av de mest kostsamma som har slagit till mot USA. Trump har begärt 7,9 miljarder dollar, motsvarande cirka 63 miljarder kronor, av kongressen i ett första steg för att hjälpa de drabbade.

Myndigheterna i Houston ska öppna luckor i fulla dammar och släppa ut vatten i vissa områden för att rädda centrala delar av staden. Invånare i de delarna av mångmiljonstaden uppmanas att evakuera inför åtgärden.

Vattenmassorna kommer att flöda ner mot upp till 20 000 bostäder, som redan översvämmats tidigare i veckan. Inga hus som klarat sig torrskodda i Harvey ska drabbas.

Över en miljon människor lämnade sina hem efter att Harvey slog till i Texas. 50 personer har bekräftats döda, eller tros ha omkommit. Fortfarande pågår arbetet med att söka igenom översvämmade bostadsområden.

Turner säger att 40 000–50 000 bostäder i Houston-området drabbats, och att hjälpen från Washington behövs akut.

Paret Trump landade i Houston med presidentplanet Air Force One, och presidenten kom bland annat för att prata med drabbade och träffa frivilliga räddningsarbetare – något han inte gjorde vid besöket tidigare i veckan.

Paret kritiserades för bristande medkänsla och distansering under det förra besöket, då presidenten i stället höll tal till anhängare i staden Corpus Christi. Att Melania Trump hade skor med stilettklackar på väg till katastrofområdet har också väckt stor uppmärksamhet.

Vita huset har dock framhållit att Trump förra gången höll sig undan från Houstonområdet för att inte störa räddningsinsatserna.

Nu var agendan en annan, och presidenten delade ut matpaket och kramade barn på ett tillfälligt boende i Houston.

– Fast det var tufft har det varit en underbar sak. Jag tror att till och med för landet att se det, för världen att se. Det har varit vackert, sade presidenten.
