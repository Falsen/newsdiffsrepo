Fortum anmäls för asbest i Jämtland

TT

Kemikalieinspektionen åtalsanmäler energiföretaget Fortum för att ha utsatt ett 40-tal elektriker för asbest. Enligt Kemikalieinspektionen har Fortum genom import släppt ut varor på marknaden som innehåller det hälsofarliga ämnet, rapporterar P4 Jämtland.

Det var när generatorer i tre vattenkraftverk byttes ut som delar i fem leveranser beställdes från Ryssland.

Fortum har uppgett att det inte förekommit asbest i själva utrustningen utan att det ska röra sig om kontaminering, enligt radion, men Kemikalieinspektionen anser att det finns oklarheter i ärendet som leder till misstankar om brott.

Sven Höckert från Östersund, regionalt skyddsombud för Elektrikerförbundet, säger till P4 Jämtland att det finns en oro hos de som har blivit utsatta.

– En gång hade kanske inte varit så farligt, två gånger lite mer oro, men tre gånger... "vad drog vi egentligen i oss"? säger Sven Höckert.
