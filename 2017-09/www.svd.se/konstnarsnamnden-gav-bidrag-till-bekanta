Konstnärsnämnden gav bidrag till bekanta

TT

I ett av fallen har en ledamot och musiker beviljat arbetsstipendium till en musikkonstnär som personen själv har spelat och turnerat tillsammans med. Granskningen pekar ut flera liknande situationer.

Enligt experter borde ledamöterna ha anmält jäv och därmed inte deltagit i besluten. Men några sådana krav ställs inte i Konstnärsnämndens policy.

– Bara för att man är vän eller känner en person så behöver man inte vara jävig, säger Konstnärsnämndens ordförande Gunilla Kindstrand till Kaliber.

– Det är ju fel, det är ju rakt upp och ned fel, säger Olle Lundin, professor i förvaltningsrätt vid Uppsala universitet.

Konstnärsnämnden säger nu att de ska se över sin policy.

Jan Granvik, Musikerförbundets ordförande, välkomnar översynen:

– Jag förstår att det inte är helt lätt och okomplicerat att navigera i det här, men utgångspunkten är ju att man ska vara försiktig, säger han till TT.

Musikbranschen är liten och om man är på den nivån att man själv kan bedöma vilka som kan få stipendier ligger det i sakens natur att man också har ett brett kontaktnät, framhåller Jan Granvik.

– Vad är vänskap? Jag känner massor av musiker men det betyder inte att jag är vän med särskilt många ändå. Med det sagt är det viktigt med tydliga riktlinjer.

Sveriges författarfond, som delar ut arbetsstipendier till författare, har ett annat förfarande. Där anmäler ledamöterna jäv och den som känner en sökande är varken med i beredningen eller i beslutsfattandet.
