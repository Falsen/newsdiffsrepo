Bibikhal, 106, ska utvisas – nu går hon inte att nå


Det skulle ordna sig. Bibikhal Uzbeki hade nått det stora flyktinglägret Opatovac i Kroatien. Volontärer med munskydd och skyddshandskar hjälpte henne den sista biten. Hon hade fått ett riktigt mål mat och en egen brits att sova på.

Det värsta var nu över. Alla i familjen levde. Hon hade fått sina sår omlagda.

I Europa började det bli höst och den tunna tältduken stod inte emot den kyliga vinden. Bibikhal hade svept sin gröna yllesjal runt huvudet och fått hjälp att vira en brunblommig filt runt benen. Hennes åldrade händer skakade en aning när hon satt på kanten av sin brits. På fötterna hade hon ett par svarta galoscher.

Det var då en journalist från nyhetsbyrån AP fick syn på henne. Barnbarnet Mohammed, som kunde lite engelska, berättade att den gamla kvinnan var 105 år och hade klarat flykten från Afghanistan genom Iran och Turkiet – trots att hon nästan var blind.

Bibikhal hade fått rida på en häst under långa etapper eftersom hon inte orkade gå. Men hon hade fallit av flera gånger och slagit sig i huvudet.

När bergsstigarna var som brantast gick det inte att rida. Då fick Mohammad, och den då 67 år gamla sonen Mohamedullah, turas om att bära henne på ryggen.

De hade ont om vatten och mat under de långa vandringarna. På morgonen och kvällen fick de var sin bit bröd av smugglarna. Vatten fick de hämta när de passerade någon gård.

I Iran hade polisen skjutit skarpt på flyktingarna. Vid ett tillfälle klev Bibikhal och familjen bokstavligen över en barnfamilj som hade blivit träffade av kulor längst stigen mot den turkiska gränsen.

– Fortsätt! Stannar någon kommer vi alla att dö, hade smugglarna ropat.

På vägen passerade de också familjer som hade gett upp – som inte orkade inte mer. De hade satt sig ner på marken för att dö.
