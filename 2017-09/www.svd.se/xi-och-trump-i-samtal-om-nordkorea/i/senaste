USA: Frys Kim Jong-Uns tillgångar

TT

Sanktionerna, om de antas, är ett svar på Pyongyangs senaste kärnvapenprov. Den föreslagna resolutionen innehåller även ett stopp för nordkoreansk textilexport samt ett förbud för att anlita nordkoreansk arbetskraft utomlands.

Svartlistade fraktfartyg från Nordkorea kommer att kunna stoppas av alla länder, enligt utkastet. En omröstning om resolutionen är inplanerad på måndag.

Kinas president Xi Jinping diskuterade Nordkoreakrisen med sin amerikanske kollega Donald Trump på onsdagen. Efter samtalet sade Trump att en militärt ingripande mot Nordkorea inte står högst på agendan, även om han fortsatte att sväva på frågan.

– Vi får se vad som händer, sade Trump.

– President Xi vill genomföra någonting. Vi får se om han kan göra det eller inte. Men vi kommer inte att ha tålamod med det som händer i Nordkorea, sade Trump på onsdagen.

Efter Nordkoreas senaste kärnvapentest sade USA:s FN-sändebud Nikki Haley att det slutna landet "ber om krig".

Xi underströk vid telefonsamtalet med Trump återigen att Peking vill se en lösning av krisen genom dialog och andra åtgärder, inte militärt.

Washington har motsatt sig varje form av dialog med Pyongyang så länge Nordkorea inte avbryter sina kärnvapen- och robotprogram.

Pekings förslag att Nordkorea avbryter sina vapenprogram i utbyte mot att Sydkoreas och USA:s regelbundna militärövningar vid Koreahalvön upphör har avvisats av Washington.
