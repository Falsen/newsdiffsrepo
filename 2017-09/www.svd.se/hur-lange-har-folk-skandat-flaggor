Hur länge har folk skändat flaggor?

Dick Harrison

Och så var det dags igen. Är det OK att skända flaggan eller inte? Bör en amerikan uppröras när landets många fiender bränner stjärnbaneret? Bör vi förskräckas över Carl Johan De Geers och andra radikalers uttryckliga förolämpningar av vår egen flagga? Och hur länge har folk hållit på med sådant?

Svaret på de första frågorna hamnar knappast på mitt bloggbord, men den sista kan vara värd en kommentar. Beroende på hur vi definierar flaggor kan svaret bli antingen ”jättelänge” eller ”bara i modern tid”.

En av de mest betydelsefulla skändningarna genom tiderna ägde rum år 1191. Det var mitt under tredje korståget, och grädden av Europas aristokrati hade tagit sig till Främre Orienten för att kriga mot sultan Saladin, som några år tidigare hade erövrat Jerusalem. I spetsen stod den tysk-romerske kejsaren Fredrik Barbarossa, den engelske kungen Rikard Lejonhjärta och den franske kungen Filip II. Fredrik drunknade dock i Mindre Asien, vilket kraftigt försvagade den tyska kontingenten och frambesvor en hierarkisk kris, eftersom den engelske och franske kungen var statusmässigt likställda. Frågan om vem som var ledare för de kristna styrkorna blev därmed öppen, och alla bevakade sina intressen. När Acre (idag Akko i Israel) föll för korsfararna den 12 juli 1191 skyndade sig hertig Leopold av Österrike att hissa sin fana på stadens citadell.

Rikard blev ursinnig över österrikarens tilltag, eftersom han stod långt under honom själv i rang. Den engelske kungen lät demonstrativt riva ned fanan från citadellkrönet. Leopold blev så kränkt att han hoppade av korstågsprojektet och återvände hem. Något år senare fick han sin hämnd. Rikard, som slutit stillestånd med Saladin på hösten 1192, reste tillbaka till England landvägen. Trots förklädnad blev han igenkänd, och Leopold var inte sen att fängsla honom. Resten av historien tillhör – tack var tv:s tradition att sända Ivanhoe varje nyår – svensk allmänbildning.

Skändning av fanor var alltså redan på medeltiden en välkänd och effektiv politisk symbolhandling. Det var inget man gjorde lättvindigt. Det var något som var dömt att få allvarliga konsekvenser.

Men då talar vi alltså om fanor, militära markörer, inte om nationsflaggor. Sådana fanns inte, eftersom nationalstaterna inte existerade. Fanan, som var knuten till personen eller dennes familj, hade en praktisk betydelse eftersom den förkunnade för omvärlden vem som rörde sig över slagfältet eller utanför stadsmurarna. Först i ett senare skede, när stormännens territoriebaserade familjeföretag omvandlades till riken och nationer, började fanorna bli flaggor av nutida snitt, särskilt till havs. I de flottstyrkor som skapades på 1500- och 1600-talen utvecklades nationella flaggor som sände signaler till omvärlden om rikenas och kungarnas makt och pretentioner, både i krigs- och fredstid.

Verkligt betydelsefulla blev flaggorna i den nationalistiska era som inleddes med franska revolutionen. Ingen flagga har blivit lika hyllad och skändad som trikoloren, revolutionärernas ärkesymbol, som på 1800-talet upplevde en fascinerande berg-och-dalbana, från att vara sinnebilden för fosterländskhet till att förkastas som höjden av politisk inkorrekthet. Ännu på 1870-talet var den så kontroversiell att Frankrikes tilltänkte kung, greven av Chambord, vägrade ta över tronen om inte flaggan avskaffades, med följd att det då trikolorvänliga Frankrike blev republik. Den svenska nationsflaggan blev verkligt känd på landbacken först 1890-talet, sedan man börjat ordna flaggfester på Skansen. Det vill säga, då lärde sig stockholmarna hur nationens färger såg ut. Övriga svenskar tog flaggan till sitt hjärta först efter OS 1912 och under första världskriget, då nationell sammanhållning blev viktigare än förut.

Av detta följer att dagens typ av flaggskändning är ett modernt fenomen. Det är först när vi lärt oss att identifiera nationen med dess flagga som vi kan ta illa vid oss om någon är stygg mot den. För en sjöofficer var dylikt beteende kränkande redan på 1600-talet och 1700-talet, men för oss andra är det ett 1900-talsfenomen.
