”Utan skattebetalarna hade Nordea inte funnits”



När Nordeas ordförande Björn Wahlroos säger att det var Nordbanken som skattebetalarna räddade under 90-talskrisen och inte Nordea, så visar han prov på en skrämmande historierevisionism. Eller för att tala klartext, han storljuger. Självklart är det samma bank, visst har den genomgått förändringar via uppköp och sammanslagningar sedan 90-talskrisen men utan skattebetalarnas insats under 90-talskrisen hade det inte funnits något Nordea.

Faktum är att en historisk genomgång av Nordea som bank visar att denna banks viktigaste resurs varit dess starka band till den svenska staten. Den visar också att Nordea som bank sedan 1980-talet velat tvätta av sig detta band till staten, och det var den stora anledningen till att just Nordea (då Nordbanken) blev sittande med svindlande kreditförluster när 80-talets lånefest var över.

Ironiskt nog kommer Nordeas starka band till staten från den bankkris i modern tid som kan mäta sig med 90-talskrisen, nämligen 20-talskrisen. Under denna period var det inte fastigheter som var det stora investeringsobjektet utan industriaktier. Ett stort antal viktiga banker var via krediter, eller eget ägande  – antingen direkt eller via dåtidens shadow banks (så kallade emissionsbolag) – överexponerade mot dessa industriaktier. När konjunkturen svek efter första världskrigets slut hotades många viktiga bankers existens. Svaret blev, då liksom på 1990-talet (och 2008), att inrätta en så kallad Toxic Asset Fund som sanerade bankerna genom att ta låta skattebetalarna skjuta in friskt kapital i bankerna mot att man fick ta hand om bankernas dåliga tillgångar.

Denna fond som finansierades av skattebetalarna och alltså var statlig fick namnet AB Kreditkassan. På 1970-talet beslutade man att slå samman postens bankverksamhet med AB Kreditkassans (eftersom båda var statliga), resultatet blev Post & Kreditkassan sedermera PK Banken. I och med denna sammanslagning fick banken direkt tillgång till i princip alla svenskars bankaffärer. Offentliga löner, till exempel, gick samtliga via PK Banken. En enorm resurs.

När avregleringen kom under 1980-talet stod således PK Banken egentligen väl rustade. Under den kreditexpansion som följde var dock ord som ”småsparare” och ”staten” i det närmaste tabu. I ett försök att tvätta bort denna lite tråkiga stämpel och visa att man var en ”riktig affärsbank” bytte man namn till Nordbanken och inledde en aggressiv utlåningspolitik för att vinna marknadsandelar. Detta ledde i sin tur till de svindlande kreditförluster som gjorde att Nordbanken (nu Nordea) var tvungen att räddas eller gå under.

I denna situation hade Nordbanken igen glädje av sin nära relation till den svenska staten, staten var nämligen största aktieägare i banken. Dessutom var det fortfarande så att alla offentliga verksamheters löneutbetalningar gick via Nordbanken. Så hur mycket den nytillträdda borgerliga regeringen än ville ha marknadsregler så kunde man inte låta sin egen bank gå under. Speciellt inte som detta skulle ha allvarliga effekter på hela det offentliga betalningssystemet. Resultatet blev som alla vet att Nordea räddades genom inrättandet av ytterligare en Toxic Asset Fund finansierad av skattebetalarna mitt under brinnande kris, nämligen Securum.

Man kan givetvis fundera över huruvida skattebetalarna eller Nordea haft mest nytta av varandra, men tveklöst är att utan skattebetalarnas insats under 1990-talets kris hade inte Nordea funnits.

Att Nordea nu väljer att flytta till Finland ska i det långa loppet inte ses som en misstroendeförklaring mot Sverige, inte heller ger det några oönskade negativa effekter till omvärlden om Sverige som företagarland som kusinerna Wallenberg oroar sig för (SvD). Däremot visar det förhoppningsvis att det starka svenska bankoligopolet och det osunda starka inflytandet som de största bankerna har över svensk politik är på väg att luckras upp. Något som i förlängningen främjar sund, regelbaserad konkurrens.

Anders Ögren

docent i ekonomisk historia vid ekonomihögskolan Lunds Universitet
