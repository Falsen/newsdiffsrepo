Länderna som pekas ut i Ericssons sparpaket

Peter Alestig

Ericssons affärer i Europa och Latinamerika har haft en närmast katastrofal utveckling det senaste året. I årsredovisningen för 2016 konstateras att försäljningen i marknadsområdet har backat med 15 procent på årsbasis.

Första halvåret i år visade inga tecken på ljusning – försäljningen i regionen fortsatte backa. Den här gången med 13 procent mot samma period förra året.

Och nu har Ericssons ledning alltså bestämt sig att radikalt minska antalet anställda på flera av de svaga marknaderna – ett av de länder som sannolikt drabbas hårt är Brasilien, enligt uppgifter till SvD. Det trots att det är en marknad där man i senaste kvartalsrapporten konstaterar vissa ljuspunkter. Enligt uppgifter till SvD kommer omkring hälften av de anställda i landet, omkring 9 000, att få gå.

En annan marknad som sannolikt får se omfattande nedskärningar är Mexiko, där Ericsson konstaterar att försäljningen också backat – utan att precisera hur mycket.

När det gäller Europa är nedskärningsplanerna oklara, men bedömare som SvD har pratat med pekar på att det finns samordningsmöjligheter på mindre marknader som kan slås ihop. Ett exempel på sådana marknader är tysktalande länder i Europa.

SvD har pratat med flera analytiker, där dock få vill kommentera Ericssons sparplaner. Ett undantag är Anders Elgemyr, vd och strateg på Jarl Securities. Han vill inte spekulera i vilka marknader som kan drabbas men påpekar att den här typen av åtgärder tycks nödvändiga för Ericsson.

– Vad ska de göra? De måste spara. Det finns för många lager med chefer på många håll, säger han.

Och även om det är dystra nyheter för Ericsson, påpekar han att det nog är rätt taktik att ta till med ett ordentligt sparpaket med en gång. Redan för ett år sedan rapporterades om personalflykt från Ericsson, till följd av det tuffa läget – och nu riskerar läget att bli värre, menar Anders Elgemyr.

– De signaler jag får är att folk lämnar bolaget, och det är de som är bäst som lämnar först. Det bara ökar när man skär ner i flera omgångar, så det bästa man kan göra är att ta i ordentligt med en gång och sedan försöka bygga upp något igen.

Och internt på Ericsson tas nyheten emot med viss frustration.

– Jag är inte säker på att siffran som uppges är korrekt, men ingen rök utan eld. Och att läsa i SvD att 14 000 ska lämna är naturligtvis inte kul, det skapar ingen positiv stämning bland mina medlemmar, säger Per Nordlander, ordförande på fackförbundet Sveriges Ingenjörer på Ericsson.

Per Nordlander påpekar att sparpaket i tid av lägre försäljning är något naturligt – även om det är ”mer brutalt” den här gången.

– Men på det stora hela har vi något riktigt bra på gång i Ericsson just nu, det känner jag, säger han.

Det är dock inte en bild som delas av Anders Elgemyr, som menar att sparpaketet knappast är någon räddning för telekomjätten. Inte heller 5G, som är huvudämnet när Ericsson blickar framåt, ser Elgemyr som lösningen.

– Nej, det är det inte. För varje ny generation teknik, tappar Ericsson marknadsandelar. Deras största problem är att de fortfarande är så operatörsfokuserade. Och när operatörernas betydelse minskar, då minskar också Ericsson per automatik. Det är ett problem som Ericsson aldrig har tagit tag i, och det måste man göram säger Anders Elgemyr.
