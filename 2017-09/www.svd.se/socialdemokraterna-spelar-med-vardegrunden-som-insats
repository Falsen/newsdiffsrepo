Tove Lifvendahl:
Socialdemokraterna spelar med värdegrunden som insats

Tove Lifvendahl

På luciadagen i fjol presenterade S/MP-regeringen lagförslaget att likställa spelmissbruk med substansmissbruk. Från och med 1 januari 2018 får personer med spelproblem samma rätt till hjälp och stöd som personer med alkohol- eller drogproblem.

Cirka två procent av den vuxna befolkningen har spelproblem enligt Folkhälsomyndigheten. För drygt 30 000 personer är problemen så allvarliga att det kan röra sig om beroende. Till detta ska läggas de 170 000 anhöriga, varav nästan hälften är barn, som lever med detta. Det krävs bara ett litet mått av fantasi för att förstå hur de nära mår – stress, konflikter, lögner och en ekonomisk situation som är skör och otrygg.

Så vad gör vi? De instrument som finns för att möta den här sortens samhällsproblem är ofta trubbiga. Finns det ett grundläggande missbruksproblem når generella lösningar sällan särskilt långt. Mellan ett och noll uppstår ofta därför en kompromiss.

I Sverige är det tillåtet att sälja spel och lotter enligt vad som stadgas i Lotterilagen (1994:1000). Men att sälja spel och lotter på kredit är förbjudet, av skälet att man vill skydda utsatta mot skuldsättning. Det går att förstå tanken bakom den lagen.

Men det finns en aktör som beviljats undantag. Det är Kombispel, ett av Sveriges största spelbolag. Det drivs gemensamt av Socialdemokraterna och SSU som en del av koncernen A-lotterierna. Alla vinster går till partikassan. De senaste tio åren det blivit över 500 miljoner kronor. Det motsvarar en tredjedel av partiets egna intäkter, statsbidragen exkluderade.

Dagens Nyheter har efter en genomgång av spelbolagets ärenden hos Kronofogden visat att A-lotterierna och Kombispel under perioden januari 2014–augusti 2017 har ansökt om betalningsföreläggande 9 774 gånger för sammanlagt 8 079 personer. Ett 90-tal personer har flera olika skulder till koncernen och har medgivits köpa nya lotter på kredit, trots att de redan utgör ärenden hos Kronofogden. Även personer som har varit skuldsatta under en lång tid har kunnat köpa lotter på kredit (DN 5/9).

Ett av svenskans mest missbrukade och utnötta ord är värdegrund. Det sägs vara viktigt, men definitionen är ofta fluffig och efterlevnaden därmed svår att mäta. Men här finns ett uppenbart exempel på när frånvaron av en etiskt trovärdig hållning lyser i rött.

Socialdemokraterna måste nog fundera över sin värdegrund; ska man fortsätta locka skuldsatta människor att spela mer på kredit i sin vinstmaskin, samtidigt som man talar högtidligt om vad politiken ska göra för spelmissbrukarna? Helheten är så fruktansvärt frånstötande.
