Torbjörn Isacson:
Flytten till Finland löser inte Nordeas problem

Torbjörn Isacson

Även om aktiekursen steg direkt så finns det långsiktigt en hel del problem kvar att lösa för banken, där de infekterade diskussionerna kring flytten skapat ytterligare bekymmer.

Bara det faktum att avgörandet först dragits i långbänk, och sedan togs under ett utdraget styrelsemöte, visar på att det inte är ett självklart beslut, utan att det finns olika viljor i styrelsen.

Att sedan styrelseordförandens och vd:ns hemland tog hem spelet är ingen skräll. Det ligger snarare i linje med de signaler som bankens både starke och kontroversielle ordförande Björn Wahlroos skickat ut.

De stundtals heta diskussionerna har skapat dåliga relationer både mellan Nordea och den svenska regeringen, och mellan de nordiska länderna.

Nordea har anklagat regeringen för att komma med helt orimliga pålagor, medan regeringen stundtals haft ett likartat språkbruk tillbaka, där man emellanåt kunnat utläsa budskapet att det är lika bra att banken försvinner och med den en stor risk.

Och trots att den svenska regeringen backat allt mer så bommar Nordea alltså igen det svenska huvudkontoret.

Den prestigekamp mellan de nordiska länderna som diskussionen utvecklats till kommer också att sitta i. För både Danmark och Finland har det uppenbart varit en fjäder i hatten att försöka lugga Sverige på ett viktigt huvudkontor.

Det är heller inte så att det inte funnits en diskussion riskerna med att bli säte för Nordea. Eftersom Finland har en mindre ekonomi än Sverige så blir landet nu mer beroende av finanssektorn.

För Stockholm som finanscentrum är beslutet ännu en kalldusch.

Frågan om ett stort huvudkontor gäller både realekonomi och prestige. Det handlar om investeringar i olika former av infrastruktur och attraktiva kringtjänster som i sin tur skapar spridningseffekter.

Andreas Hatzigeorgiou, chefsekonom på Stockholms Handelskammare, konstaterade redan före beslutet att man inte kan luta sig tillbaka även om Nordea hade stannat.

Nu blir uppförsbacken ännu brantare.

Flera svenska kunder, stora som små, har också uttryckt stort missnöje med bankens flyttplaner, och hotat att lämna banken. En del kunder kommer säkerligen att göra det efter onsdagens beslut, missnöjet lär vara tydligt på sina håll den närmaste tiden.

Även om den effekten klingar av med tiden så har det tuffa och långsiktiga arbetet med att återvinna kundernas förtroende långtifrån försvunnit. Som SvD Näringsliv skrev på onsdagen så har Nordea cementerat sin bottenplats ytterligare i årets upplaga av Finansbarometern. Medan Swedbank, som är näst sämst, tagit ett stort kliv framåt genom att öka sitt snittbetyg från 3,3 till 4,0 så har jumbon Nordea backat ytterligare, från 2,9 till 2,7. Bland småföretagen är Nordeas betyg en fullständig katastrof.

Diskussionen om huvudkontorets placering har kommit som lök på laxen ovanpå en rad andra bekymmer, alltifrån dåliga e-tjänster, kundföraktande uttalanden från Björn Wahlroos och dåligt kundbemötande till de så kallade Panamabreven.

På sikt är det avgörande att banken lyckas lyfta sina betyg. Annars är risken uppenbar att många kunder kommer att vända sig någon annanstans, oavsett var huvudkontoret ligger.
