Rektorer får större makt över partier i skolan

TT

I förslaget till ändringen i skollagen får rektorerna en central roll.

– Det är rektor som bestämmer, säger gymnasie- och kunskapslyftsminister Anna Ekström (S) när hon presenterar lagrådsremissen.

Förslaget innebär att rektorn ska kunna begränsa inbjudan till demokratiskt valda partier som sitter i riksdagen, kommunfullmäktige, landstings- eller regionfullmäktige eller Europaparlamentet. Rektorn kan även göra ett annat urval, så länge det görs på objektiva grunder.

Skolorna får dock inte utesluta ett parti enbart på grund av att det har åsikter som uppfattas som odemokratiska.

– Rektorer har ibland avstått från att bjuda in politiska partier, eftersom reglerna varit oklara, säger Anna Ekström.

Bakgrunden till lagförslaget är erfarenheter från den förra valrörelsen, då det bland annat förekom att elever demonstrerade mot besök av Sverigedemokraterna. Många rektorer frågade sig var gränsen för skolans öppenhet skulle dras, då risken för bråk och kontroverser stal tid och resurser. Dåvarande utbildningsministern Jan Björklund (L) tillsatte en utredning i augusti 2014 och i januari 2016 presenterade utredaren Johan Hirschfeldt sitt betänkande.

Anna Ekström vill att reglerna ska börja tillämpas under våren 2018.
