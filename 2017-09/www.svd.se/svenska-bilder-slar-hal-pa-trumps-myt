Svenska bilder slår hål på Trumps myt
Ida Vanhainen

Igår kväll hände något i Sverige. I Nora pågick en armbrytningsmatch, i Kållered brast en villrådig vän ut i gråt och i Naimakka kokades en gryta renskav.

Fotoboken ”Last night in Sweden” har fått sitt namn från den amerikanske presidentens uppmärksammade uttalande tidigare i år och den visar just vad som hände igår kväll i Sverige. Hundra svenska fotografer visar oss hur en vardagskväll kan se ut på platser runt om i landet.

Fotografen och förläggaren Jeppe Wikström står bakom initiativet och han berättar att han länge velat göra något som kunde vara en motvikt till mediernas svart-vita världsbild. När han hörde Trumps utspel förstod han att han hittat den perfekta ursäkten.

– Av de som hörde uttalandet var det nog fler än jag som tänkte ”Vaddå, det har ju inte hänt något i Sverige?” Men sen tänkte jag ett varv till. Då kom jag på att massor av saker säkert hänt. Vardagliga saker som händer hela tiden, trots att de sällan syns i media.

Så föddes tanken om det unika fotoprojektet – att dokumentera vardagskvällar runt om i Sverige. Drygt sju månader senare kommer boken ut och det första exemplaret levereras med kurir till Vita huset.

– Det var hela tiden vår avsikt att Donald Trump skulle få boken. Jag tvivlar att han ens läser böcker men som tur är finns det många bilder att titta på så han kommer nog kunna ta till sig buskapet.

På onsdag är det öppningsvernissage på Fotografiska museet, då ställs ett urval av bokens foton ut. Jeppe Wikström hoppas att boken kan vara av intresse även inom Sverige.

– Skildringar av landsbygden saknas ofta i svensk media vilket lätt ger bilden av att Sverige bara är storstäder med ett bihang av skog. Urvalet i boken strävar efter att ge en mer rättvisande bild. Därför tycker jag att boken är relevant även för svenska läsare.
