Rysk regissör kvar i husarrest

TT

En rysk domstol har beslutat att regissören Kirill Serebrennikov ska sitta kvar i husarrest, och avvisar hans överklagan.

Den prisbelönte teater- och filmregissören sattes i husarrest i augusti. Han anklagas för att ha lagt beslag på över 68 miljoner rubel, motsvarande över 9 miljoner kronor, i kulturstöd från staten och riskerar att dömas till fängelse i tio år.

Regissören, som är konstnärlig ledare för Gogolteatern i Moskva och har regisserat uppsättningar på Bolsjojteatern, kallar anklagelserna "absurda".

Kritiker anser att åtalet är en attack mot kulturen. Många ledande ryska kulturpersonligheter och internationella artister har engagerat sig i Serebrennikov och propagerar för att åtalet ska läggas ned.

En talesperson för Kreml har nekat till att fallet har koppling till politik och censur, och säger att det helt handlar om ekonomi.

Domstolen har även beslutat att Serebrennikov ska ha rätt att röra sig i sin del av staden under två timmar varje kväll.
