Satsar kvarts miljard på nytt grönt datacenter

Mikael Törnwall

Av det nya datacentret finns än så länge bara en bygglovsansökan och en ritning, men det nya företaget Multigrid hoppas att kunna starta byggandet i mars 2018 och att de första servrarna ska kunna flytta in lokalerna i januari 2019.

Affärsiden är att hyra ut lokaler komplett med strömförsörjning, internetaccess och kylning till andra it-företag som placerar sina servrar i datacentret.

Storleken är på 5MW, vilket kanske inte säger så mycket. Men som jämförelse kan nämnas att den totala kapaciteten på alla kommersiella datacenter i Stockholm i dag är omkring 60 MW.

I en första fas satsar Multigrid 60 miljoner på den nya byggnaden, men fullt utbyggt ska datacentret kosta 300 miljoner över tre år.

– Planen är att ganska snart få in de första kunderna och sedan finansiera den fortsatta utbyggnaden med kassaflöde, säger vd Mattias Ganslandt som närmast kommer från jobbet som affärsutvecklingschef på Fortum Värme.

Multigrid är det senaste exemplet på den växande datacenterbranschen i Stockholm. Tidigare har såväl internationella bolag som Interxion och svenska aktörer som Banhof datacenter här.

Multigrid hakar på trenden med att återvinna energi från kylningen av servrar som fjärrvärme. Via ett samarbete med Fortum kommer energi att värma upp bostäder och kontor i Kista. Enligt bolaget ska spillvärmen räcka för att värma 10 000 bostäder.

Just möjligheten att återvinna värme är en av Stockholms stora fördelar framför orter med kallare klimat, som Luleå, där Facebook nyligen byggt ett stort datacenter. Detta tack vare det väl utbyggda fjärrvärmenätet. Även Interxion återanvänder sin kylning tillsammans med Fortum.

– Vi är dock det första datacenter som byggs från grunden för att återvinna energi som fjärrvärme, säger Mattias Ganslandt.
