Anders Ydstedt: Den tyska modellen är inget föredöme



I söndags var det dags för den enda tv-duellen mellan Angela Merkel och Martin Schulz före valet den 24 september. Mätningarna pekar ut Merkel som solklar debattvinnare.

Mycket handlade om utrikespolitik och migration och sam-synen var stor. Affärstidningen Handelsblatt skrev att det verkade som att Schulz sökte jobb som kanslichef i nästa Merkel-regering. Den enda gång som det riktigt hettade till i debatten var om den så kallade Pkw-Maut, det vill säga en vägavgift för person- bilar.

Schulz ifrågasatte Merkels trovärdighet. I förra valets stora tv-duell lovade nämligen Merkel ”att med mig blir det ingen Pkw-Maut”. Nu sade Merkel att det blir ingen Pkw-Maut för tyskar – en viss skillnad vilket Die Welt omedelbart konstaterade på Twitter. Merkel hade dock rätt i att det inte blivit någon Pkw-maut under innevarande mandatperiod och kanske får hon rätt till slut.

För att få ihop den stora koalitionen 2013 mellan CDU, CSU och SPD tvingades parterna till långa förhandlingar. Politiken för mandatperioden slogs i detalj fast i ett 185 sidor tjockt koalitionsfördrag. CSU:s absoluta krav var att det tyska vägavgiftssystemet för lastbilar, Toll Collect, skulle utvidgas till personbilar.

I Bayern fanns kritik mot att transittrafiken skapar trängsel och inte betalar för sig. Kommunikationsminister Alexander Dobrindt (CSU) har dock haft svårt att realisera löftet. Förutom Merkels motstånd har problemen varit många.

Det började med protester från Nederländerna och Österrike mot lagligheten. CSU hade lovat att avgifterna inte skulle drabba tyska bilister och ville ha ett undantag – vilket EU motsatte sig. Nu ska bilskatterna sänkas för tyskar motsvarande vägavgiftskostnaden. Därav Merkels nya position. Det stora problemet är det befintliga vägavgiftssystemet, Toll Collect, som är komplicerat; både dyr teknik i bilarna och 300 broar med övervakningskameror.

Sedan den två år försenade starten 2005 av Toll Collect pågår en rättsstrid mellan bolaget och tyska regeringen på många miljarder euro om olika tekniska problem. Till på köpet är innehållet i konflikten hemligt, vilket irriterar många. Och som om detta inte vore nog så genomförde polisen den 10 maj i år en razzia mot Toll Collects huvudkontor.

Sedan utvidgningen av systemet 2012, har bolaget tagit många miljoner euro för mycket betalt för administration. Att som från början tänkt, bara utvidga Toll Collect, har inte visat sig möjligt. Precis före valet genomförs nu en upphandling med målet att införa vägavgifter tidigast 2019. Beslutet är redan överklagat av Österrike, så trots enorma politiska prestigeförluster är det oklart om vägavgifter för personbilar överhuvudtaget blir verklighet. Kanske kommer Europadomstolen ”infria” Merkels vallöfte från 2013.

Att CDU/CSU blir störst i valet är tämligen klart men de kommer att behöva stöd. Proceduren med koalitionsförhandlingar kommer därför att upprepas i höst. Blir det en ny stor koalition med SPD lär förhandlingarna bli tuffare.CDU/CSU gjorde stora sakpolitiska eftergifter 2013 till SPD, bland annat lagstadgad minimilön och sänkt pensionsålder.

SPD kommer sannolikt att kräva mycket mer, eftersom man sett sig som förlorare på samarbetet med Merkel. Återstår att se om det blir nya komplicerade frågor som Pkw-Maut att hantera.

I Sverige sade för övrigt regeringen i vintras nej till ett utredningsförslag om kilometerskatt. I stället har det hänvisats till just den tyska modellen. Vi får hoppas att de som nu arbetar med frågan även läser i tyska medier om alla svårigheter.

ANDERS YDSTEDT är rådgivare till företag och organisationer i Sverige och Tyskland.

anders@scantechab.se
