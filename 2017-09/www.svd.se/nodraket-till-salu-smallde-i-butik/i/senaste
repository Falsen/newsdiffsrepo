Nödraket till salu smällde i butik

TT

En second hand-butik i Jönköping fick utrymmas vid lunchtid i dag, sedan en nödraket fallit ner på golvet och smällt av i lokalen.

Enligt polisen var nödraketen uppenbarligen till salu, utan att personalen riktigt visste vad det var. Raketen orsakade en kraftig rökutveckling när den aktiverades, men ställde i övrigt inte till med större skada än ett brännmärke på golvet.

– Det finns en datummärkning på sådana här nödraketer, när de blir gamla kan de bli farliga. Den här hade gått ut för flera år sedan, säger Jan Callas, räddningstjänstens insatsledare, till Jönköpings-Posten.
