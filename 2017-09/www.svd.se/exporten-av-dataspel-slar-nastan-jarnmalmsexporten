Exporten av dataspel slår nästan järnmalmsexporten

Mikael Törnwall

Om man bara ser till omsättningstillväxt blev 2016 ett svagt år för de svenska dataspelsföretagen. Tillväxten på 6 procent är inte mycket för en bransch som dubblerats på tre år.

Enligt branschorganisationens talesperson Per Strömbäck handlar det till stor del om bokföringstekniska effekter beroende på att flera av de största svenska bolagen numera har utländska ägare.

– Jag ser hellre till antal anställda, som ökade med 15 procent förra året. Det är en mycket bättre indikation på hur tillväxten kommer att se ut framöver, säger han.

I slutet av 2016 hade de svenska dataspelsföretagen nästan 4 300 anställda. Per Strömbäck tror att branschen kommer att ha över 6 000 anställda om tre år.

– Vi gjorde nyligen en enkät som visade att de största företagen planerar att anställa 500 personer de kommande två åren. Och det var före nyheten att Ubisoft öppnar i Stockholm och anställer 100 personer.

99 procent av försäljningen går på export. Det betyder att den svenska exporten av dataspel nu är värd nästan lika mycket som exporten av järnmalm.

En stor förändring är att antalet kvinnor ökat kraftigt. 2016 ökade andelen kvinnliga anställda på spelbolagen med 20 procent, låt vara från låga nivåer. I slutet av förra året var 18 procent kvinnor, vilket bara kan anses vara godkänt i ljuset att motsvarande siffra 2010 var 10 procent.

– Jag tror att en viktig förklaring är att hela branschen breddats och fått en mycket större publik. Dataspel är inte längre ett manligt reservat, säger Per Strömbäck.

Något som kan bli ett hot för branschen är att den helt domineras av ett fåtal stora bolag. De båda jättarna King och Mojang står för en majoritet av omsättningen och cirka två tredjedelar av branschens samlade vinst på åtta miljarder kronor.

– Det är dock positivt att också resten av branschen tjänar pengar. Det finns ett ganska stort antal bolag som tjänar tiotals eller hundratals miljoner kronor vare år.

Det som Per Strömbäck ser som den största utmaningen för branschen är i stället tillgång till personal.

– Jag tror att vi skulle kunna växa ännu snabbare om företagen bara kunde rekrytera talanger i tillräcklig omfattning. Vi har redan en bra utbildning i Sverige, men det skulle behöva satsas ännu större resurser på det. Vi har också en utmaning när det gäller att ta in utländsk arbetskraft. Där ser vi fortfarande att anställda nekas tillstånd ofta efter små administrativa missar.

Ett område som förbättrats betydligt senaste åren är tillgång till kapital. Det är mycket lättare i dag än för bara några år sedan för en spelutvecklare att hitta en finansiär.

– Det finns fortfarande en del flaskhalsar. Till exempel kan det vara en utmaning för ett företag som behöver låna pengar att få en bank att förstå värdet av intellektuellt kapital, så många företag dras med onödigt höga räntekostnader.
