Trump presenterar plan för migrantprogram

TT

Trump-regeringen väntas meddela att han sätter en slutpunkt för Daca. Programmet ger människor som olagligt kommit till USA som barn, i sammanhanget kallade "dreamers" (drömmare), rätt att stanna och arbeta.

Rent formellt innebär Trumps beslut en förlängning, men bara med ett halvår. Det är tidsfristen han ger kongressen att lagstifta i frågan.

Företrädaren Barack Obama fick inte igenom någon lagstiftning, och skapade därför Daca genom en presidentorder 2012.

USA:s justitieminister, Jeff Sessions, ska meddela planerna klockan 17 svensk tid, men kommer inte att svara på några frågor, enligt justitiedepartementet.

New Yorks guvernör, demokraten Andrew Cuomo, och statens rättsliga myndigheter svär att de ska stämma Trump i domstol om han skrotar programmet.

Cuomo säger i ett gemensamt uttalande med delstatens högste åklagare Eric Schneiderman: "Presidentens åtgärd kommer att vända upp och ned på livet för hundratusentals unga människor som vuxit upp i Amerika".

Delstaten Washingtons högste åklagare Bob Ferguson hotar även han med rättsliga åtgärder. "Jag kommer att använda alla rättsliga verktyg som står mig till buds för att försvara de tusentals 'drömmare' som finns i Washington", skriver han.

Ferguson, Schneiderman och ytterligare 18 höga delstatsåklagare skrev till Trump i juli, att om presidenten tänker avsluta programmet ska de försvara det med "alla tillgängliga medel".

Trump får även tungt motstånd i sitt eget parti. Representanthusets talman Paul Ryan och den republikanske senatorn Orrin Hatch har bett presidenten att inte upphäva programmet. Nu säger deras partikamrater James Lankford och Tom Cotton, båda inflytelserika senatorer, samma sak. Även många kända företagsledare har manat Trump att hålla fingrarna borta.

Programmet har hittills godkänt knappt 800 000 unga människor.

Att riva upp Daca var ett av Trumps vallöften, men de senaste månaderna har det varit mer oklart var han står.

– Vi älskar "drömmare". Vi älskar alla, sade han nyligen.
