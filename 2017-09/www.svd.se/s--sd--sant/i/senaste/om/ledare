Janerik Larsson:
S + SD = SANT?

Janerik Larsson

Daniel Suhonen från tankesmedjan Katalys skriver i dag på Aftonbladets debattsida att han inte litar på Ulf Kristerssons besked om hur denne ser på relationen till Sverigedemokraterna.

Något annat budskap från Suhonen var givetvis inte att vänta.

Det finns två aspekter på Suhonens tankar som sällan dyker upp i debatten, men som kan vara värda att föra fram.

Den ena utgörs av den faktor i svensk politik som just nu nästan ingen tycks bry sig om. Eftersom så mycket handlar om parlamentariskt läggspel (med fokus på SD) efter riksdagsvalet nästa höst glöms för det mesta en liten detalj bort: väljarna.

Riktigt hur de tycker och tänker återstår att se, men opinionsutvecklingen efter riksdagsvalet 2014 kan ändå tolkas som att det finns en betydande rörlighet vad gäller väljarsympatierna.

Den andra utgörs av den eviga socialdemokratiska ambitionen att ständigt inneha statsministerposten i Sveriges regering.

Även om just Suhonen kanske inte tror på det idag är jag övertygad om att den dag kan komma då S-ledningen förklarar att SDs historia numera är just historia och att eftersom SD ger sig stöd till en S-regering i frågorna X, Y och Z bildas nu en S-regering baserad på parlamentariskt stöd från SD.

Det kanske rentav kan bli en regering med parlamentarisk majoritet - vem vet.

I det läget kommer Daniel Suhonen skriva en artikel om hur SD numera är ett arbetarparti....
