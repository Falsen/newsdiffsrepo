Trots miljardvinsten: ”Vi måste tjäna mer pengar”

Tomas Augustsson

SAS gjorde en nettovinst på 1,5 miljarder kronor det senaste kvartalet, nästan en fördubbling jämfört med samma kvartal året före. Det beror bland annat på att försäljningen ökade när fler valde att flyga med SAS.

En annan förklaring är att besparingsprogrammet haft effekt. Fast enligt planerna ska det bli fortsatta kraftiga besparingar de kommande åren.

Blir det några förändringar av sparkraven efter att det gått så bra det senaste kvartalet?

– Nej, men det ger oss energi att fortsätta omställningen av SAS. För vi ser också att prispressen fortsätter, att vi ser ut att få en flygskatt i Sverige och att vi har stora lån som förfaller. Så vi behöver tjäna pengar, mer än vi gör nu, säger Rickard Gustafson.

Flera flygbolag, inte minst SAS svåraste konkurrent Norwegian, satsar allt mer på att flyga långlinjer. Framför allt handlar det om nya linjer till USA.

Även SAS har dragit igång med flera nya långlinjer både mot USA och Asien.

Har ni några planer på ytterligare långlinjer?

– Det är väldigt spännande med nya långlinjer men då måste man också ha plan att flyga med. Vi får inga nya långlinjeplan förrän 2019 när vår första Airbus A350 kommer.

Hur ser det ut med planen för Europatrafik, en del av era plan är ju rätt gamla?

– Vi står inför att lägga en stor order under hösten och det handlar om någonstans mellan 40 och 50 plan som kostar en halv miljard kronor styck, säger Rickard Gustafson.

Fast det räcker inte med det. SAS har också 19 stycken A320 Neo på ingång från en tidigare beställning och 8 stycken A350.

Totalt handlar det om beställningar värda omkring 50 miljarder kronor om man går på de officiella listpriserna som flygbolagen alltid får stor rabatt på.

Är du orolig för om ni klara så stora investeringar?

– För att klara det måste man ha en intjäning som bär. Det innebär också att vi måste anpassa SAS ännu mer till hur vår industri utvecklas och till exempel flyga mer under sommaren för att sedan skala ned verksamheten under vintern när inte så många vill flyga.

Ni har precis fått till ett avtal med era svenska piloter men deras kolleger i Danmark och Norge har varslat om strejk eftersom ni inte kommit överens. Hur långt ifrån varandra står ni?

– I Danmark har de krav som innebär kostnadsökningar på 20 procent. I Norge handlar det om 25 procent. Vi vill hålla ökningen i nivå med vad andra löntagare får och det innebär en ökning på omkring 2 procent. Vi kan inte ge piloterna i Danmark och Norge tio gånger mer än vad andra löntagargrupper får, säger Rickard Gustafson.

Varslet om konflikt gäller från 11 september i Norge och från 16 september i Danmark. De svenska piloterna har slutit ett treårigt avtal men var förra året ute i en konflikt.
