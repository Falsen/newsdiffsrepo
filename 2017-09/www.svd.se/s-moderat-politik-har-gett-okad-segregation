S: Moderat politik har gett ökad segregation



Vi delar problembilden med risken att nybyggda bostäder blir alltför dyra så att de med lägst betalningsförmåga inte har råd med ett eget boende. De förslag som M-politikerna presenterar (31/8) kommer endast gynna de som redan har en bostad. Vi socialdemokrater vill i stället att fler ska ha råd att efterfråga de bostäder som byggs.

Moderaternas främsta förslag är som vanligt skattesänkningar. Förslagen innebär skattereduktioner som inte fungerar, och är bara bra för de villaägare som kommer få ökat värde på sitt hus. Som bäst kommer det på marginalen bidra till ett ökat utbud av bostäder. Bostadsbristen vi ser i dag är baksmällan av Moderaternas ovilja att bygga hyresrätter och vurm för att ombilda allmännyttan vilket lett till ökad segregation. Moderata krav på marknadshyror skulle också slå hårt mot många resurssvaga hushåll.

I dag lever många inte minst unga och nyanlända på en cynisk svart andrahandsmarknad. Det är viktigt att regelverket för andrahandsuthyrning stramas upp så att människor inte utnyttjas.

Alla kommuner måste ta ett gemensamt ansvar för nyanlända. Vissa kommuner i Stockholms län tar ett oproportionerligt stort ansvar medan andra smiter undan. Vi vill därför i enlighet med den senaste S-kongressens beslut, att regeringen ser över EBO-lagstiftningen.

Många unga vuxna har svårt att hitta sin första bostad. Enligt siffror från 2016 bor 54 procent av länets 20–24-åringar fortfarande hemma hos sina föräldrar. Detta förhindrar unga att starta sitt eget liv. Därför vill vi att regeringen möjliggör för ungdomar att få ett statligt lån för kontantinsats och ett subventionerat bosparande.

Nybyggnation är avgörande för att vi ska lösa bostadsbristen. Men vi måste se till att fler har möjlighet att efterfråga de bostäder som byggs. Då kan också bostadsbyggandet bidra till att minska sociala skillnader och därigenom stärka regionens tillväxt och konkurrenskraft. Det behöver byggas fler små hyresrätter till rimlig hyra.

Den rödgröna regeringen satsar på en rad insatser för ökat bostadsbyggande. Bland annat har man infört investeringsstöd för hyresrätter, byggbonus för kommuner som bygger mycket samt lagt förslag om regelförenklingar. Vi S-politiker i Stockholms län välkomnar dessa åtgärder, men vill gärna se ännu fler reformer som gör att fler kan efterfråga de bostäder som byggs. Moderaternas politik har redan prövats och visat sig vara verkningslös.

Jens Sjöström (S)

landstingsråd i opposition, Stockholms läns landsting

Claes Thunblad (S)

kommunstyrelsens ordförande, Järfälla kommun

Ebba Östlin (S)

kommunstyrelsens ordförande, Botkyrka kommun

Jan Valeskog (S)

biträdande finansborgarråd, Stockholms stad

Mikael Lindström (S)

kommunalråd i opposition, Värmdö kommun

Ulrika Falk (S)

kommunstyrelsens ordförande, Norrtälje kommun

Arne Öberg (S)

kommunalråd i opposition, Solna kommun

Boel Godner (S)

kommunstyrelsens ordförande, Södertälje kommun

Arne Närström (S)

kommunalråd i opposition, Salems kommun

Camilla Janson (S)

kommunstyrelsens ordförande, Upplands-Bro kommun

Peter Schilling (S)

kommunalråd i opposition, Sundbybergs stad

Meeri Wasberg (S)

kommunstyrelsens ordförande, Haninge kommun

Freddie Lundqvist (S)

kommunalråd i opposition, Sollentuna kommun

Mathias Bohman (S)

kommunstyrelsens ordförande, Upplands Väsby kommun

Ann-Christine Furustrand (S)

kommunalråd i opposition, Österåker kommun

Patrik Isestad (S)

kommunstyrelsens ordförande, Nynäshamns kommun

Ibrahim Khalifa (S)

kommunstyrelsens ordförande, Sigtuna kommun

Hanna Svensson (S)

kommunalråd i opposition, Ekerö kommun

Bengt Sandell (S)

gruppledare, Vaxholms kommun

Märtha Dahlberg (S)

kommunalråd i opposition, Nykvarns kommun

Annica Gryhed (S)

kommunalråd i opposition, Täby kommun

Jaana Tilles (S)

kommunalråd i opposition, Vallentuna kommun

Sara Heelge Vikmång (S)

kommunalråd i opposition, Huddinge kommun

Malin Olsson (S)

gruppledare, Lidingö kommun

Anita Mattsson (S)

kommunalråd i opposition, Tyresö kommun

Khashayar Farmanbar (S)

kommunalråd i opposition, Nacka kommun

Jan Lilja (S)

gruppledare, Danderyds kommun
