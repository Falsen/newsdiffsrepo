Madsen misstänkt för mord: ”Nästan allt talar mot honom”

Karin Thurfjell

Enligt Peter Madsens förklaring dog Kim Wall i en olyckshändelse när han klättrade före henne upp i u-båtens torn, halkade och kom åt en tung lucka som träffade Kim Wall i huvudet. Det framkom under omhäktningsförhandlingen i Köpenhamns tingstätt, som på måndagen beslutade att häkta Peter Madsen i ytterligare fyra veckor misstänkt för mord. Kim Wall och Peter Madsen hade träffats tidigare på dagen, den 10 augusti, då journalisten Kim Wall intervjuat Madsen och sedan frågat om hon fick följa med ut på en tur med den danske uppfinnarens u-båt.

Madsen uppger att han hörde ett ”bump” när luckan slog igen och sedan såg Kim Wall ligga på golvet under tornet, och att blod rann ut över golvet. Efter att ha konstaterat att hon var död lade sig Madsen att sova några timmar, för att sedan hissa upp Kim Walls kropp i u-båtstornet och slänga den i havet. När han tog upp kroppen i tornet åkte Kim Walls skor, strumpbyxor och trosor av. Hur det gick till kunde Peter Madsen inte förklara, men han sade att det inte var något sexuellt inblandat och han nekade också till att ha styckat kroppen. Madsens plan var att sedan sänka u-båten och ta sitt eget liv, uppgav han inför rätten. Men när båten sjunkit ville han istället komma i land för att träffa sin fru.

Kim Walls torso har hittats i havet, och enligt åklagaren Jakob Buch-Jepsen har huvud, armar och ben avsiktligt avlägsnats med en såg och tyngts ner med hjälp av en typ av rör som också hittats i Peter Madsens verkstad. Ett vittne har uppgett för polisen att hen sett Peter Madsen på väg mot sin verkstad med en såg i handen samma dag som u-båten försvann.

Kim Walls blod har också hittats i u-båten och under omhäktningsförhandlingen framkom att Peter Madsen hade hudavskrapningar på händerna och eventuellt också intorkat blod. Det är dock inte klargjort om den avskrapade huden var Kim Walls.

– Vi har att göra med en man och en kvinna ute på en u-båt. Han säger att hon har råkat ut för en olycka. Han är mycket irrationell och säger att han begraver henne till sjöss. Vi känner inte till den egentliga dödsorsaken, men vi kan konstatera att hon utsatts för en mycket makaber styckning, med en såg. Det är absolut en motiverad misstanke om att han har slagit ihjäl Kim Wall och styckat hennes lik, sade åklagare Jakob Buch-Jepsen i rätten enligt danska medier.

Kriminologen Jerzy Sarneci säger att “nästan allt” i fallet talar mot Peter Madsen och pekar på att Madsen ljugit, bland annat när han först uppgav att han släppt av Kim Wall på land för att sedan ändra sig.

– Han säger också att han inte styckat kroppen, men den är uppenbarligen styckad. Det är svårt att tänka sig att någon skulle plocka upp en död kropp ur havet för att stycka den. Dessutom agerar han målmedvetet för att dölja vad som hänt och det talar också mot honom, säger Jerzy Sarnecki.

Ändå kan det bli svårt att fälla Peter Madsen för mord eftersom det kan bli svårt att fastställa hur Kim Wall dog, särskilt om inga fler kroppsdelar hittas.

– Om det går att döma honom utan fastställd dödsorsak är ganska osäkert, säger Jerzy Sarnecki.

Domstolen beslutade också att Madsen, mot sin vilja, ska genomgå en rättspsykiatrisk undersökning.
