Detroit
Skicklig skildring av polisvåldet i Detroit

Jeanette Gentele

Med sina senaste filmer ”The hurt locker” om en soldat som desarmerar bomber under Irakkriget och ”Zero dark thirty” om den decennielånga jakten på Usama bin Ladin har regissören Kathryn Bigelow etablerat sig som en av de skickligaste och mest hårdföra actionregissörerna i Hollywood med traditionellt manliga ämnen och manliga huvudroller. Hon väjer varken för våld, mord eller tortyr. Med ”The hurt locker” blev hon den första kvinnan som vann en Oscar för bästa regi.

En del tyckte att det var ironiskt att en krigsfilm med en manlig huvudperson, Jeremy Renner oavbrutet i bild, skulle bli den första regivinsten för en kvinna. Men Bigelow hävdar sin rätt att göra de filmer hon vill. Hon har alltid vägrat att bli placerad i fack. Man kan inte heller kalla henne politisk. Hon tar inte ställning till kriget varken i ”The hurt locker” eller ”Zero dark thirty” utan förblir en ”objektiv” betraktare. Att dra slutsatser lämnar hon åt åskådaren.

Det gör hon i den nya filmen också men ingen kan missta sig på engagemanget den här gången.

I ”Detroit” förflyttas vi till upploppen i staden i juli 1967. Starten var en nattlig polisräd mot en illegal klubb som hette Blind Pig med enbart svart publik, där människor som dansade och drack hårdhänt kördes bort i polispiketer. Steg för steg följer filmen den snabba utvecklingen i en skicklig blandning av fakta (faktiska journalbilder) och fiktion för att så småningom nå en specifik plats, Algiers Motel i centrala Detroit, där ett mixat klientel har dragit sig undan kravallerna för att festa.

Några skott i natten får polis förstärkt med nationalgardet att storma hotellet. Resultatet är tre ihjälskjutna svarta män och nio misshandlade personer inklusive två vita kvinnor. Mot dessa obeväpnade människor stod i slutändan tre vita poliser. Vad som exakt hände har aldrig klarlagts. Polisen påstod att en prickskytt hade gömt sig på hotellet, något som aldrig kunde bevisas. Manuset som är skrivet av Mark Boal, som även skrivit manus till ”The hurt locker” och ”Zero dark thirty”, är ett försök till rekonstruktion.

Jag var rädd för att Bigelow skulle koncentrera sig för mycket på våldet, och våldet är utstuderat – från polisens sida – väl genomtänkt och genomfört med falska påståenden och falska bevis och i stort sett omöjliga att motbevisa.

Men Bigelow följer också upp vad som hände efteråt och skildrar inte bara rättegången utan de djupa sår som händelsen vållade hos de överlevande.

Det Bigelow konstaterar är hur litet som har förändrats under de 50 år som gått sedan kravallerna i Detroit 1967, när det gäller polisens behandling av den svarta befolkningen i USA.
