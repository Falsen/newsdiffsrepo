Flytten ses som seger för Finland

Jeanette Björkqvist

HELSINGFORS Det verkar klart att den ekonomiska nyttan med ett huvudkontor inte är den största orsaken till att också den finska finansbranschen velat ha Nordea till Finland. I stället är det en image- och trovärdighetsfråga, enligt Leena Linnainmaa, vice vd på Centralhandelskammaren.

Hon är nöjd över Nordeas beslut.

– Det här är en signal till världen om att Finland är ett konkurrenskraftigt land. Om att vi är ett stabilt land som det lönar sig att placera i, sade hon i Yles nyhetssändning.

Också branschorganisationen Finans Finland rf:s vd Esko Kivisaari välkomnar Nordeas huvudkontor.

– Det är viktigt att Finland erbjuder en stabil och konkurrenskraftig miljö åt små, medelstora och stora aktörer. Finland förblir attraktivt så länge vi inte tar i bruk nationell reglering som lägger sig ovanför EU-reglementet och så länge vi inte har onödiga skatter eller avgifter, säger han till Kauppalehti.

Enligt honom var en av Finlands styrkor i det här fallet att landet är en del av euroområdet och EU:s bankunion.

Huvudkontoret kommer att flytta till Helsingfors och enligt borgmästare Jan Vapaavuori har staden redan varit i kontakt med bankkoncernen för att fråga om de behöver hjälp med planläggning.

I en första kommentar till Helsingin Sanomat ser han endast nyttan i att Nordeas val föll på Finland.

– Oberoende av vilket Nordeas primära kriterium var så visar det här att Helsingfors och Finland uppfyller de förutsättningar som ett multinationellt storföretag kräver.

De flesta inom den finländska finansvärlden har tidigare poängterat att den primära nyttan med ett huvudkontor i Finland inte är ekonomisk, utan imagemässig.

Leena Linnainmaa hoppas ändå också på någon ekonomisk nytta.

– Nordea betalar utdelningar i miljardklass utomlands och om Finland med någon form av källskatt kan få en del av det så talar vi redan om stora summor.

I medierna togs beskedet om flytten emot med ett visst mått tävlingsinstinkt. Den största kvällstidningen Ilta-Sanomat talade om ”en stor imageseger för Finland – på Sveriges och Danmarks bekostnad”. Den största dagstidningen Helsingin Sanomat rubricerade ”Finland vann tävlingen om Nordea”.

Nordea är en av de största skattebetalarna i Finland. I fjol betalade Nordea Bank Finland 116,5 miljoner i samfundsskatt.
