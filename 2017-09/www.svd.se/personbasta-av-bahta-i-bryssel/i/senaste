Personbästa av Bahta i Bryssel

TT

Diamond League-avslutningen i Bryssel blev ingen stor svenskkväll. Men Meraf Bahtas insats på 1 500 meter värmde ändå i det belgiska strömavbrottsdunklet.

Tiden 4.00,49 gav en femteplats i loppet och ett stiligt personligt rekord med en tiondel.

Regerande OS- och VM-ettan Faith Kipyegon från Kenya vann loppet och hela Diamond League på distansen på fina 3.57,04 – 18 hundradelar före nederländska Sifan Hassan.

– Jag är inte trött alls. Jag ville lite, lite mer men hamnade långt bak, sade Bahta till SVT.

För övriga svenskor på fredagskvällen gick det sämre.

I höjdhoppet blev visserligen Sofie Skoog sexa, men bara på 1,84. Erika Kinsey blev 11:a efter att endast ha klarat ingångshöjden 1,80. Vann gjorde – naturligtvis – ryska säsongssuveränen Marija Lasitskene, på 2,02.

I stavhoppet slutade Michaela Meijer åtta på 4,55. Även här vann säsongens klart bästa, grekiskan Katerina Stefanidi – på 4,85.
