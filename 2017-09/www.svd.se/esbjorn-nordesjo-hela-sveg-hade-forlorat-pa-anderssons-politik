Esbjörn Nordesjö: Hela Sveg hade förlorat på Anderssons politik



Efter allianspartiernas hot om misstroendevotum kom beskedet förra veckan att finansministern under galgen drar tillbaka förslaget om nya 3:12-regler. Det var för väl.

Magdalena Andersson raljerade i våras över att hennes förslag på nya 3:12-regler enbart skulle drabba ”folk på Stureplan” och inte ”målaren i Sveg”. Nu vet jag inte hur många målare det finns i Sveg men det finns anledning att se hur effekten av Anderssons politik skulle ha påverkat en småföretagare i målarbranschen som råkar bo i Sveg. Vi säger att hon heter Eva.

Eva driver en liten målarfirma med sig själv och en heltidsanställd. Hon tar även in lite extrapersonal på timmar då och då. För enkelhets skull säger vi att den totala summan på ett år av månadslönerna som Eva har betalt till den anställda och sig själv, är exakt en miljon kronor.

Eva stretar på och firman går bra. Vinsten blir 641 000 kronor och beskattas med 22 procent. Det ger 141 000 till statskassan och kvar blir 500 000 som med dagens regler går att dela ut.

För att Eva ska kunna dela ut hela beloppet enligt den så kallade huvudregeln, måste hon ta ut en lön på 398 600 och betala 36 procent i kommunal skatt på beloppet. Hennes anställda betalar också kommunal skatt, vilket har genererat 360 000 i skatt. Därtill arbetsgivaravgiften, 341 200 ytterligare till staten.

Eva bestämmer sig för att ta så mycket utdelning hon kan på grund av osäkerheten om nya 3:12. Hon delar därför ut 500 000, vilket ger ytterligare 100 000 till statskassan och 400 000 till Eva. Hon kan betala av extra på huslånet och dessutom blir det en extravagant julklapp till hela familjen: en efterlängtad skoter.

Eva har fått en rejäl slant detta år. Närmare bestämt 654 720 kronor. Stat och kommun har också tjänat gott på Evas arbete. Närmare bestämt 915 200 kronor (bolagsskatt 141 000, inkomstskatt 360 000, skatt på utdelning 100 000 och arbetsgivaravgift 314 200). Dessutom bidrar Evas privata konsumtion med ytterligare momsintäkter till statskassan.

Med Anderssons 3:12-regler och samma underlag skulle det bli det andra siffror. Eva är nu tvungen att ta ut en högre lön, 419 000, för att kunna använda den så kallade huvudregeln. Hon kan heller inte dela ut lika stor andel av vinsten. För henne blir det nu 244 600 som kan delas ut till 25 procents beskattning.

Eva hade med det nya 3:12-förslaget fått 451 610 i plånboken i lön och utdelning efter skatt. Det är en inkomstsänkning på 203 110 kronor, vilket innebär minskad konsumtion och minskade momsintäkter. Men det hade blivit mindre till oss övriga också. Det allmänna hade fått totalt 863 900 kronor (bolagsskatt 128 200, inkomstskatt 360 000, skatt på utdelning 61 500 och arbetsgivaravgift 314 200).

För att summera: Företagaren hade förlorat. Finansministern hade förlorat. Alla hade förlorat. Det var, kort sagt, ett korkat förslag. Att det ens lades fram smickrar inte regeringen.

ESBJÖRN NORDESJÖ är entreprenör och företagsägare.

esbjorn@nordesjo.com
