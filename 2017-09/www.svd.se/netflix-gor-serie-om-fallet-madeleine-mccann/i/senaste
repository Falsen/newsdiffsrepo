Netflix gör serie om fallet Madeleine McCann

TT

Historien om den försvunna brittiska flickan Madeleine McCann ska bli serie i Netflix regi, skriver The Independent. Fallet ska skildras i en dokumentär i åtta delar, som ett led i strömningstjänstens satsning på just dokumentärer om verkliga kriminalfall.

Madeleine McCann var tre år när hon försvann från en semesteranläggning i Portugal 2007. Hennes försvinnande blev ett av de mest uppmärksammade fallen med försvunna personer i Storbritanniens historia, och gav eko över hela världen. Fallet är fortfarande olöst och skapar fortfarande stora rubriker.

När serien om fallet McCann får premiär är inte känt. Tidigare har Netflix bland annat sänt de uppmärksammade dokumentärerna "Making a murderer" och "Amanda Knox".
