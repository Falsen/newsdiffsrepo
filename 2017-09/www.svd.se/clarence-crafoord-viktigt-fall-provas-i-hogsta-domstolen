Clarence Crafoord: Viktigt fall prövas i Högsta domstolen



I måndags meddelade Högsta domstolen prövningstillstånd i det uppmärksammade fallet Connie Dickinson mot Mälardalens högskola (MDH).

Bakgrunden är att amerikanska Connie Dickinson betalade drygt 170 000 kronor till MDH för en matematikutbildning som inte höll måttet.

Bristerna i utbildningen var så allvarliga att den underkändes på fyra punkter av fem av Universitetskanslersämbetet. Men MDH har vägrat att återbetala studieavgifterna, med motiveringen att det skulle saknas lagstöd för en sådan återbetalning.

Efter att såväl tingsrätt som hovrätt gett Connie Dickinson rätt valde MDH att överklaga till Högsta domstolen för att hela högskolesektorn ska få ett prejudikat i frågan. Sveriges universitets- och högskoleförbund (SUHF) står också bakom överklagandet.

Det är både logiskt och bra att Högsta domstolen nu tar sig an fallet. Inte minst med tanke på att lagstiftaren inte klarade av att ge besked om vad som ska gälla om en student begär pengarna tillbaka på grund av bristande utbildningskvalitet.

Ansvaret för frågan om studenternas rättigheter sköts uttryckligen över på domstolarna. Frågan fick ”tillsvidare lösas i rätts- tillämpningen”.

När nu fallet nått Högsta domstolen kan konstateras att den domstolens uppdrag gradvis har förändrats. Högsta domstolens ordförande, Stefan Lindskog, har konstaterat att det inte längre handlar om att skipa den yttersta rättvisan i ett mål.

Det handlar i stället om att efter vad samhället behöver, men i det enskilda målet, åstadkomma största möjliga rättsliga vägledning för framtiden. Högsta domstolen är i den meningen inte längre till för parterna, den är till för landet och samhället i dess helhet.

Det är lätt att instämma i resonemanget – i vart fall i teorin. Men för att få denna nödvändiga rättsliga vägledning och för att Högsta domstolen ska kunna fylla sin viktiga samhällsfunktion förutsätts att enskilda ska kunna föra fram befogade krav genom att stämma staten i domstol. Den personen var i det här fallet Connie Dickinson, som i sin tur företräds av Centrum för rättvisa.

I domstolsprövningen har Connie Dickinson mötts av en hård och oförstående inställning från MDH:s sida. Och hon har mötts av ett krav på ersättning för högskolans advokatkostnader på närmare 700 000 kronor, bara i tingsrätt och hovrätt.

Tillgång till rättvisa – eller access to justice som det heter på engelska – handlar om vilka möjligheter enskilda har att i praktiken tillvarata sin rätt. Ofta saknar enskilda kunskap om sina rättigheter och om hur man kan göra dem gällande i domstol.

Men även om man har sådana kunskaper är det ofta tjockleken på plånboken som avgör vem som ska kunna få upp sitt fall till prövning och få upprättelse.

På senare år har Högsta domstolen flera gånger tagit upp frågor om hur regler om rättegångskostnader ska tillämpas i mål mellan enskilda och staten för att klara de krav på en rättvis rättegång som finns i regeringsformen och Europakonventionen.

Det är en välkommen och nödvändig utveckling. Men lagstiftaren har dessvärre inte riktigt hängt med.

Som fallet Connie Dickinson mot Mälardalens högskola illustrerar krävs en fortsatt och breddad diskussion om enskildas möjligheter att kunna få grundläggande fri- och rättigheter prövade i domstol.

Detta gäller naturligtvis inte minst i fall där lagstiftaren kapitulerat i viktiga frågor som kräver besked.

CLARENCE CRAFOORD är jurist och chef för Centrum för rättvisa. Tillsammans med Fredrik Bergman ombud för Connie Dickinson.

clarence.crafoord@centrumforrattvisa.se
