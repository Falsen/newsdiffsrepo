Therese Larsson Hultin:
Trump hotar handelsavtalet med Sydkorea – mitt under krisen

Therese Larsson Hultin

Om det är något Donald Trump är stolt över så är det att han är oförutsägbar. Den amerikanske presidenten brukar skryta med att det inte är meningen att hans motståndare ska veta vad de har honom och att det är det som gör honom till en så – i egna ögon – fantastisk förhandlare.

Vi får därför anta att det var taktik som fick Trump att i helgen bekräfta att han funderar på att säga upp det frihandelsavtal med Sydkorea som förhandlades fram under president Bush 2007, och som trädde i kraft under president Obama 2012. På en resa till Louisiana i lördags frågade journalister Donald Trump om det stämde att han pratade med sina rådgivare om att dra sig ur avtalet.

– Det gör jag. Det är något jag funderar på, svarade presidenten – dagen innan Nordkorea provsprängde ett kärnvapen som var åtta gånger kraftfullare än den atombomb amerikanerna fällde över Hiroshima 1945.

Det kunde givetvis inte Donald Trump veta i lördags, men det gör ingen större skillnad. Sprängningen var Nordkoreas tredje kärnvapentest under sommaren. Den första var på USA:s nationaldag 4 juli, och den andra den 8 augusti.

Det är alltså ett något märkligt tillfälle president Trump väljer att markera mot Sydkorea och landets relativt nytillträdde president Moon Jae-In. Seoul och Tokyo gick i helgen ut och markerade vikten av att alla allierade håller ihop och visar en enad front mot Nordkorea. Med andra ord; handelskrig är inte vad japaner och sydkoreaner tycker är en bra idé just nu.

Sydkorea är inte bara en av Washingtons absolut närmast allierade i Asien, det är också en viktig handelspartner. Handeln av varor mellan de båda länderna uppgick till ett värde av 112 miljarder dollar i fjol, vilket gör det till USA:s 6:e största handelspartner. Problemet i Trumps ögon är att USA importerar mer än vad de exporterar till Sydkorea, vilket fått presidenten att kalla handelsavtalet för en ”katastrof”.

Det som gör det hela ännu mer märkligt är att Donald Trump dessutom twittrar att han hela tiden sagt till sydkoreanerna att Nordkorea bara förstår ”en sak”.

Vad ”en sak” är framgår inte, men det ligger nära till hands att anta att det är en fortsättning på det ”eld och raseri” som Trump utlovade mot Kim Jong-Un i början av augusti. Hur ett uppsagt handelsavtal, och möjligt handelskrig, med Sydkorea passar in i den bilden förtäljer inte historien.

I amerikanska medier kan man läsa att Donald Trump ännu inte har bestämt sig för om han ska riva upp handelsavtalet och enligt Washington Post ska såväl försvarsminister Mattis, som den nationella säkerhetsrådgivaren McMaster och Trumps främste ekonomiske rådgivare Gary Cohn försöka övertyga presidenten om att det är en dålig idé att bråka med Seoul just nu.

Kanske lyckas de. Mer osäkerhet är knappast vad Sydkorea, eller världen, behöver.
