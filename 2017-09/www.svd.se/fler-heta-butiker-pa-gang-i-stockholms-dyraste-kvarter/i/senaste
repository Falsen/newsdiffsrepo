Fler heta butiker på gång i dyraste kvarteren

Johan Hellekant

Fiskars-koncernens varumärken Iittala och Rörstrand är det senaste exemplet på ny flaggskeppsbutik på en gyllene adress. I höst flyttar de kända glas- och porslinsmärkena in i Handelsbankens tidigare lokaler, 260 kvadratmeter i hörnet Stureplan/Birger Jarlsgatan/Kungsgatan. Fastighetsägaren Vasakronan vill på så vis länka samman shoppingstråken Kungsgatan och Bibliotekstan.

En annan flaggskeppsbutik på gyllene adress öppnas i hörnet mellan Birger Jarlsgatan och Mäster Samuelsgatan. Klädmärket Moncler inviger i höst en fullsortimentsbutik på 300 kvadratmeter. Det blir den första butiken i Sverige för denna fransk-italienare, känd för dunjackor.

Men inte ens i de bästa lägena är mixen enbart lyx. Till exempel etablerar H&amp;M sitt nya varumärke Arket på Biblioteksgatan med svensk premiär till våren. På 1 000 kvadratmeter i tre plan ska Arket varva enkla, tidlösa kollektioner med utvalt köks- och livsstilssortiment.

– H&amp;M vill locka hela den moderna familjen. Man ska kunna köpa både dam-, herr- och barnkläder samt stanna upp för en fika, berättar Emanuel Westin, affärsutvecklingschef för butik hos Hufvudstaden.

Även längs Kungsgatan är nyheter på gång. Haglöfs lämnar Smålandsgatan för att i höst öppna flaggskeppsbutik på Kungsgatan 10. Även mitt emot, i Fabeges fastighet, väntas nyheter på Kungsgatan.

– Vi har en nära dialog och till och med bollar varumärken med varandra ibland. Det är fastighetsägarnas samarbete som stärker en gata, så vi till och med ger varandra kontaktuppgifter ibland, om grannarna har en mer passande lokal, säger Emanuel Westin.

Trots guldkant lär det inte finnas paradlägen som är så attraktiva att butiker som inte bär sig i längden blir kvar. Enligt branschexperten Bengt Axelsson vid fastighetsrådgivningen CBRE  förekommer flaggskeppsbutiker som renodlad marknadsföring utan vinstkrav möjligen på Regent street i London, men inte i Stockholm.
