Underjordens stärkande lärdomar

Thomas Engström

När man kisar ner mot öppningarna till en av Yucatánhalvöns många underjordiska floder är det svårt att inte tänka på hur mayaindianerna emellanåt fann för gott att använda dessa vattendrag. Deras civilisation var högtstående – inom matematik, astronomi, skriftspråk och bevattningsteknik, bland mycket annat. Och deras samhälle var orubbligt skiktat, med klasskillnader så enorma att man måste likna det vid ett feodalt kastsystem.

Myndigheterna har bestämt sig för att göra en dygd av dessa mindre progressiva inslag. På Mayamuseet i Mérida görs till och med en särskild poäng av att man tidigare ”fördomsfullt” betraktat mayafolket som fredligt sinnat, när det i själva verket präglades av en obönhörlig militarisering.Inga mesar, med andra ord. Det hade man nog inte behövt läsa sig till: ställs man inför en bepansrad, beväpnad mayasoldat i full krigsmålning är inte utbyte av kakrecept ens första impuls. Särskilt inte om man också begrundar att en vanlig ritual för kommunikation med högre makter var att sticka sig i mandomen med ett rejält fiskben, och sedan smeta in blodet i en bunt med torkade palmblad och tutta eld på kalaset. Med rökens hjälp nådde offret gudarna.

Så blev mayafolket inte heller besegrat, strängt taget. De större samhällena hade redan kollapsat när conquistadorerna anlände. Varför vet vi inte säkert. Till ingens förvåning har det blivit på modet tala om kraschen i termer av en ekologisk katastrof.

Den som vill utanför museimurarna kan besöka platser som det av turisthorderna ännu oförstörda Uxmal. Men förr eller senare dras man till den uråldriga civilisationens mörka hjärta: Chichén Itzá, ett av världens nya sju underverk. I all sin skönhet, i all sin tyngd, i all sin kosmiska obegriplighet är det en plats man för evigt bär med sig i pur skam över den egna obetydligheten.

I flodöppningarna offrades människor, även barn, till underjorden. Ibland skonade man en småtting i sista stund. Hon kunde då med en rejäl chock i bagaget, återvända till jordelivet med nya insikter. Någonstans här bara måste det finnas en lärdom för Moderata samlingspartiet.
