Williams om snabb comeback: Galen plan

TT

I september ska den förra världsettans och sambon Alexis Ohanians första barn födas. Den 35-åriga Williams hoppas kunna göra comeback lagom till årets första grandslam, Australian Open där hon är regerande mästare.

– Det är typ tre månader efter att jag fött. Det är ganska intensivt, säger amerikanskan.

Hon har tagit 23 grandslam-titlar och är bara en titel ifrån Margaret Courts rekord.

– Jag tänker inte ge upp möjligheten att nå Margaret, får jag chansen så ska jag ta den. Och är det något som den här graviditeten har gett mig så är det styrka, säger hon.

De senaste åren har Williams haft problem med skador och efter Australian Open-segern i januari spelade hon inget fram till avslöjandet i april att hon var gravid och skulle göra ett uppehåll från tennisen.

Hon säger att hon är medveten om att det kan bli svårt att nå toppen igen efter uppehållet.

– I det här spelet kan det bli mörkt väldigt fort. Och om jag förlorar en match, och ytterligare en, så tror man att jag är slut. Särskilt eftersom jag inte är 20 år längre, säger hon.

– Men jag kan säga så mycket att jag inte kommer att vinna mindre. Antingen vinner jag, eller så spelar jag inte.
