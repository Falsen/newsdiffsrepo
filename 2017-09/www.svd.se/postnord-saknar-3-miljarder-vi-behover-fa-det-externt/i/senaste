4 000 kan få gå – samtidigt behöver Postnord 3 miljarder

Patricia Hedelius

4 000 postanställda i Danmark kan tvingas sluta de närmaste åren när Postnord ska effektivisera. Det är nästan hälften av de drygt 9 000 som arbetar för bolaget i Danmark. I en intervju med SvD berättar styrelseordförande Jens Moberg att PostNord just nu förhandlar med ägarna om hur de ska finansieras.

– Vi måste minska antalet anställda i Danmark signifikant, många av de anställda har så kallade särskilda villkor från tiden då posten var en dansk statlig myndighet. Det kostar mycket pengar att avsluta de avtalen. Totalt uppgår kostnaderna för att ställa om produktionen i Danmark till 3 miljarder svenska kronor. Pengar som vi behöver få externt. Vi har en pågående dialog med våra ägare om hur det ska gå till, säger Jens Moberg.

Redan tidigt i våras gick Postnords vd Håkan Ericsson ut och vädjade till ägarna om pengar. Men förhandlingarna har dragit ut på tiden. Svenska statens och danska staten har lika många röster, men svenska staten äger 60 procent av kapitalet.

Det innebär att det är svenska staten som ska betala mest, motsvarande 1,8 miljarder vilket man hittills varit ovillig att göra. I mars konstaterade Näringsminister Mikael Damberg (S) i SvD att de höga kostnaderna huvudsakligen är ett danskt problem.

I stället arbetar man intensivt från svensk sida att hitta en annan lösning som inte innebär att svenska skattemiljarder går till att köpa ut postanställd i Danmark.

Vad diskuterar ni just nu?

– Vi diskuterar på vilka sätt omställningen kan finansieras, säger Jens Moberg.

Vilka sätt är aktuella?

– Det kan vara att låna, kapital från ägarna eller pengar från nya ägare, säger Jens Moberg.

Postnord har redan lånat upp drygt 3,6 miljarder. Bland annat genom olika obligationer. En nära fördubbling av dagens skulder, för att täcka problemen i Danmark, innebär att möjligheterna att nå en tillfredställande lönsamhet framöver blir svårare.

Ser du någon möjlighet att Postnord privatiseras genom en börsnotering, det skulle innebär både nya pengar och nya ägare.

– Det är en ägarfråga om de ser en möjlig börsnotering.

Samtalen om hur, och vem som ska betala har pågått sedan vd Håkan Ericsson flaggade för behovet tidigare i år. Är du orolig att samtalen drar ut på tiden?

– Jag har fullt förtroende för att vi kommer hitta en lösning. Båda ägarna vill ha frågan löst så snart som möjligt. Det är klart att det är viktigt att vi kan ge besked till våra anställda snarast. Det är ett stort antal anställda som måste sluta och att låta dem leva längre än nödvändigt i ovisshet är olyckligt.

Näringsminister Mikael Damberg har varit tydlig med att Postnords problem är ett danskt problem. Är ett alternativ att dela upp Postnord och låta den danska verksamheten fortsätta på egen hand?

– Nej, verksamheterna är till fullo integrerade i dag. Vi kommer att genomföra omställningen som ett bolag och vi arbetar väldigt hårt för att lyckas. De problem som finns är vi några av de första att hantera. Många postaktörer kommer att tvingas följa efter och göra svåra omstruktureringar när volymerna sjunker dramatiskt också på andra marknader.

Postnord har många missnöjda kunder och kritiken mot vd Håkan Ericsson har ökat. Har du förtroende för vd?

– Jag har fullt förtroende för Håkan Ericsson. Han har ett av de svåraste jobben i Norden just nu och han arbetar hårt med att genomföra de nödvändiga omställningar som måste genomföras för att vända verksamheten.

– Postnords finansiella situation är förstås allvarlig och vi har anlitat såväl finansiella som legala rådgivare i processen. Mitt tidigare besked att detta i huvudsak är ett danskt problem står fast. Vidare är min ståndpunkt att förhandlingar mellan ägarna givetvis inte bör ske via media och jag har därför inga fler besked att ge i dagsläget. Det låter näringsminister Mikael Damberg hälsa.
