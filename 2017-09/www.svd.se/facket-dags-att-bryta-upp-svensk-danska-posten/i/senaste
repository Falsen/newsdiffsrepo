Facket: ”Dags att bryta upp svensk-danska posten”



Utdelning av brev och paket fyller en viktig funktion i det svenska samhället. Det är ingen slump att vi dagligen via medierna kan följa hur det rapporteras om kvalitetsbrister inom den postala verksamheten. Postanställdas arbete är viktigt och postservicen engagerar. Postnord har många ögon på sig. Med all rätt då bolaget har ett lagstiftat samhällsuppdrag som innebär att hela vårt avlånga land ska förses med brev och paket. Men förtroendet för Postnord har fått sig en ordentlig törn de senaste åren.

År 2009 genomfördes en fusion mellan den svenska och danska Posten. Det är ingen hemlighet att vi i Seko var positivt inställda till sammanslagningen, skälen var flera. Ett centralt argument för fusionen var att hitta en gemensam plattform på den nordiska logistikmarknaden för att möta en allt hårdare konkurrens. Logistik och e-handel är trots allt de delar inom Postnord där omsättningen ökar. En annan del i vår argumentation var att en fusion skulle möjliggöra en effektivisering av it- och administrativa kostnader och därmed minska trycket på besparingar inom produktionen. Det sistnämnda genomfördes för sent och i för liten omfattning. Den positiva effekten har blivit klart sämre än förväntat.

Åtta år senare, med facit i hand, kan vi konstatera att det är svårt att förena två postföretag med fundamentalt skilda förutsättningar. Sverige är ett stort glesbefolkat land som fortfarande har mycket brev. Danmark å sin sida är ett litet tätt befolkat land med väldigt få brev, då politiker fattat beslut om obligatorisk digital kommunikation mellan stat och medborgare. Lägg därtill att länderna har helt olika lagstiftningar och krav från allmänheten på postservice.

När fusionen genomfördes hade vi som facklig organisation inte insyn i utformningen av det aktieägaravtal som de svenska och danska regeringarna utformade och sedermera undertecknade. Svenska staten äger idag 60 procent av bolaget och den danska staten 40 procent. Fullt naturligt eftersom den svenska Posten var större och hade högre ingångsvärden när fusionen genomfördes. Det anmärkningsvärda är att dåvarande näringsminister Maud Olofsson gick med på att röstandelarna på bolagsstämman och i styrelsen blev 50–50 vilket just nu kraftigt begränsar den svenska regeringens handlingsutrymme.

Den senaste tiden har nuvarande regering i handling visat att man vill utveckla den regionala politiken. Vi är positiva till denna inriktning. Till skillnad från många andra länder spänner Sverige över stora geografiska områden och är samtidigt glesbefolkat. Detta innebär stora utmaningar för att få alla att bli en del av det gemensamma samhället. Allt ifrån en sammanhållen fungerande transportinfrastruktur och en bra och heltäckande välfärd, till att alla har möjlighet att skicka och ta emot brev och paket oavsett var i landet man befinner sig, som företagare eller privatkund.

Vår tydliga uppfattning är att det både ska finnas en god postservice och bra arbetsförhållanden för svenska postanställda, i hela landet. Det finns hot mot detta. Digitaliseringen är en utmaning som inte går att bromsa men som kräver en strategi.

Men det mest akuta hotet, som riskerar att få förödande konsekvenser, är situationen i Danmark. Sedan flera år tillbaka har den danska delen av Postnord dragits med stora ekonomiska problem. Postnord har tidigare, utan att hittills ha fått gehör, begärt ett ekonomiskt tillskott av ägarna i mångmiljardklass som måste tillföras verksamheten i Danmark om den ska överleva. Situationen har nu kommit till en punkt där dessa problem påverkar svensk postservice och svenska postanställda på ett orimligt sätt. För att kunna erbjuda hela landet en god samhällsservice måste den svenska postverksamheten stå väl rustad. De pengar som tjänas här måste gå till investeringar och att säkerställa en tillräcklig bemanning. Det finns helt enkelt inte något utrymme att årligen transferera svenska vinster för att täcka upp förluster i ett annat land.

Det bästa alternativ Seko ser i nuläget är att den svenska regeringen tar initiativ till att bryta den svensk-danska postfusionen. Det finns andra sätt att lösa situationen inom Postnord, men att bryta fusionen skulle ge respektive land förutsättningar att utifrån sina behov möta framtidens utmaningar på postmarknaden.

Valle Karlsson

förbundsordförande, Seko

Johan Lindholm

ordförande, Seko Posten
