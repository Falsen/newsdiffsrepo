Nordeas vd: Utmaning att förklara flytten

Annakaisa Suni

Nordea har fått skarp kritik för beslutet att flytta huvudkontoret till Finland från bland andra de stora svenska fackförbunden.

– Jag välkomnar alla som vill föra en dialog för att diskutera våra motiv till beslutet, säger Casper von Koskull på en presskonferens under morgonen.

På frågan om Nordea på något sätt har försökt förhandla med politiker för att komma fram till ett beslut, svarar von Koskull nej.

– Vi har inte ställt några krav. Vi har försökt förstå affärsklimat, lagar och regler. Det har varit en väldigt komplex process. Vi har lyssnat och fört dialog, men vi har inte förhandlat. Vi har gjort det här arbetet väldigt grundligt, säger vd:n.

Drivande faktorer för beslutet att flytta Nordeas huvudkontor är enligt von Koskull pågående processer inom banken som handlar om att få den att kännas mer sammanhållen.

– Vi har fyra marknader, och vi är ledande på de marknaderna och det gör oss unika. De senaste åren har vi tagit stora steg för att göra vår bank till en bank, ett Nordea, säger von Koskull.

– Det här gör att vi kan agera som en stor europeisk bank.

Diskussionen om var Nordea ska ha sitt huvudkontor har pågått i tio år, enligt von Koskull. Men vd:n sticker inte under stol med att förslaget om kraftigt höjda resolutionsavgifter i Sverige var en utlösande faktor.

– Jag tänker inte kritisera den svenska regeringen. Den svenska regeringen tänker på vad som är bäst för Sverige, säger von Koskull.

Enligt Nordea kommer flytten endast att ha en begränsad påverkan på bankens anställda.

Casper von Koskull säger också att banken fokuserar på att behålla sin affärsmodell, sin kapital- och utdelningspolicy. Bankens kreditbetyg ska heller inte påverkas.

Nordeas aktie kommer fortsatt vara noterad på börserna i Stockholm, Helsingfors och Köpenhamn.

I en miljö med regelverk i snabb förändring söker Nordea mer förutsägbarhet, enligt von Koskull. Att Finland är med i EU:s bankunion har varit ett vägande skäl.

– Vi har funderat över hur vi ska göra i en miljö där regelverk ändras väldigt snabbt och har tittat på var Nordea då ska ha sitt huvudsäte. Det har varit drivande för vår flytt till Helsingfors, säger von Koskull, och fortsätter:

– Vi flyttar till bankunionen.

Han nämner att Nordea nu kommer att möta "ett tufft" regelverk, vilket han beskriver som något positivt.

– Det ger oss en förutsägbarhet.

Vd:n hävdar samtidigt att Nordea, trots flytten, egentligen inte lämnar något.

– Vi lämnar ingen, vi lämnar inte Sverige.
