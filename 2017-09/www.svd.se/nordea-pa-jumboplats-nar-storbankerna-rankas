Nordea på jumboplats när storbankerna rankas

Katarina Hugo

Handelsbanken är återigen favorit när både små– och storföretagen sätter betyg på sina banker. För sjunde året i rad kniper banken titeln ”Årets affärsbank”. Dessutom erövrar Handelsbanken utmärkelsen ”Sveriges småföretagsbank. SEB är hack i häl och som trea placerar sig Danske Bank.

Det visar årets upplaga av Finansbarometern som SvD tagit del av. Resultatet bygger på en enkät med över 2 000 beslutsfattare som på ett eller annat sätt har inflytande över företagets relation till banken och som betygsatt bankerna på en femgradig skala.

– Det är inte några dramatiska skillnader jämfört med i fjol. Men trenden visar att ju större kunder desto mindre skillnader. De nöjdaste kunderna finns inom mindre företag i årets mätning, säger Kristian Sundberg, vd på Eastbrook som står bakom den årliga mätningen.

Sämst betyg får Nordea som även i år tycks abonnera på en jumboplacering och det är de allra minsta kunderna med under fem anställda som drar ner totalbetyget.

Enligt Kristian Sundberg har bilden av Nordea länge varit negativ. Finansbarometern pekar i sina slutsatser på att banken under flera år haft problem med sina e-tjänster men också skandalen kring Panamabreven har kastat sin skugga över banken.  Årets diskussion om Nordeas planer på att flytta huvudkontoret har inte förbättrat bilden av banken hos kunderna menar Kristian Sundberg.

– Nordea har befunnit sig i en negativ spiral under väldigt lång tid och att vända en så pass djupt befäst och negativ bild som småföretagen sedan länge haft av banken tar tid och kräver tålamod, säger Kristian Sundberg och fortsätter:

– Vi ser i de kommentarer som kunderna lämnat att man inte alls uppskattat diskussionen om flytt. Man upplever inte att en flytt skulle gynna kunderna och förväntar sig istället att banken ska ägna sig åt att utveckla nya tjänster som är bra för kunderna.

Även bland internationella kunder får Nordea dåligt betyg. I en mätning gjord av undersökningsföretaget Epsi rating bland finländska bankkunder i höstas 2016 blev Nordea sämst enligt privatkunder och näst sämst enligt företagskunder.

Enligt årets Finansbarometer verkar Handelsbankens kunder framför allt uppskatta ett utbrett kontorsnät, ett personligt möte och att banken ger kontoren lokala mandat att fatta beslut.

– Banken har kunder i traditionella branscher som uppskattar att man jobbar på samma sätt som tidigare, säger Kristian Sundberg.

Enligt Kristian Sundberg har avståndet till SEB minskat, den Wallenbergkontrollerade banken. Tidigare år har SEB tappat i förtroende bland småföretagen men den trenden verkar således vara borta enligt Finansbarometern.

– SEB har en profil på sina kunder i kompetensintensiva företag som är mogna digitalt. Det handlar om startups, it-företag som andra förväntningar på sin bank och som inte tycker att det är lika viktigt med kontor och personliga möten.

Swedbank ligger kvar på en fjärde plats, samma notering som i fjol och under vd Birgitte Bonnesen ser banken ut att ha lyckats vända de allra minsta kundernas förtroende.

– De senaste åren har banken fokuserat på de mindre företagen igen samtidigt som man bygger för morgondagens digitala kundkrav, säger Kristian Sundberg.
