Forskare: Farligt när vetenskapen förnekas



I studien analyserar vi forskningen sedan 1990 om vetenskapsförnekelse på miljöområdet. Vanligast är studier av förnekelse i klimatfrågan, främst i anglosaxiska länder. Förnekelsen rör att det pågår en uppvärmning, att människan bidrar till denna och att effekterna blir negativa. Det rör sig även om förnekelse när policy skapas, bland dem som vänder sig mot klimatpolitik. Vetenskap ska förvisso inte styra politik, men när mål är satta kan vetenskapen beskriva olika vägval.

Förnekelseaktörer finns i flera sammanhang. I USA hålls ”the denial machine” i gång av fossilindustrin, konservativa tankesmedjor och populistiska politiker. I Sverige finns det vetenskapsförnekande ”Stockholmsinitiativet”. Runt initiativet finns några få vetenskapsförnekande akademiker, riksdagsledamöter för Sverigedemokraterna och en lång svans av troll på nätet.

Medierna spelar en central roll när dess balansprincip gör att klimatforskare ställs mot förnekare, i stället för att forskare ges plats att sinsemellan diskutera. Vår erfarenhet är dock att det mediala landskapet i Sverige förändrats positivt på denna punkt det senaste decenniet.

Forskningen om vetenskapsförnekelse avslöjar förnekarnas metoder, såsom att plocka datarussin ur kakan, förvanska statistik, uppträda med vilseledande kompetens eller ifrågasätta forskares motiv och finansiering. Kränkande påhopp är vanliga. På den politiska arenan sprids grundlösa argument för att motverka en vetenskapsbaserad policy, till exempel i kampanjer mot klimatskatter.

Liknande fenomen syns i andra miljöfrågor, om ozonskiktet, miljögifter, övergödning och utfiskning. Utanför miljöområdet finns likartade kampanjer för rökning och förnekelse av Förintelsen.

I Sverige är forskningen om vetenskapsförnekelse ännu begränsad. Det förklaras med att det finns bred politisk samsyn om miljöproblemen, och i klimatfrågan är det i dag främst sverigedemokrater som vacklar. Men skrapar man på ytan är vetenskapsförnekelse i Sverige inte ovanlig:

• Ett exempel är Patent- och marknadsdomstolen som i en dom hindrar Coop att i viss reklam berätta om samverkanseffekter av kemikalier. Domen rör flera frågor men när domstolen påstår att ”Studier har visat att kemikalier i kombination kan vara långt farligare än kemikalier var och en för sig” är ett ovederhäftigt påstående, rör det sig om vetenskapsförnekelse. Kombinationseffekter är väl belagda.

• Ett andra exempel rör svenska rovdjursforskare. Vargfrågan är omdebatterad och forskare pekar på politiskt missbruk av deras vetenskap i syfte att legitimera jakt. Vissa forskare är så hotade att de avstår från offentlig debatt. Här finns såväl förnekelse av vetenskap som ett demokratiproblem.

• Ytterligare ett exempel är debatten om klimatskatt på flyg. Här förtiger flera debattörer – mot bättre vetande – den höghöjdseffekt som vetenskapen visar uppstår vid normala flygresor, med hänvisning till biobränslen som lösning. Även om det felaktigt antas att biobränslen har noll klimatpåverkan på marknivå, så medför höghöjdsutsläpp en cirka dubbelt så stor klimateffekt som annars. Biobränslen kan vara bra, men att förtiga avgörande fakta är en form av vetenskapsförnekelse.

• Ett sista exempel rör asymmetriska beslutskrav i miljöpolitiken. Det krävs få data för att ta ett nytt kemiskt ämne i bruk, men omfattande studier för att begränsa detsamma, även när vetenskapen indikerar att det är giftigt. Den som förordar skärpta klimatmål och styrmedel avkrävs bevis om kostnadseffektivitet och samhällsekonomisk nytta, medan den som förespråkar låt gå-politik kan sitta still i båten. Det politiska systemet skapar alltså ett moment 22. När förslag i statliga utredningar därtill endast ska konsekvensbedömas för samhällseffekter förutom miljöskada gläds vetenskapsförnekarna.

Dessbättre går det att råda bot på problemen. I vår studie redovisar vi strategier som föreslagits för att hantera förnekelse, från pedagogiska insatser till nya former för beslutsfattande. Men det saknas mer precis kunskap om varför politiken ibland lyckas hantera vetenskapsförnekelse, och ibland inte.

I Sverige finns exempelvis en skatt på koldioxid som trots mothugg är långsiktig och hög och leder till minskade utsläpp. Den nya klimatlagen visar att samsyn är möjlig trots särintressen. Parisavtalet är en global motsvarighet. Politiken kan alltså leverera och få lägger så mycket energi på det allmännas bästa som de folkvalda.

Vi har därför hopp om att det framöver går att mer effektivt bemöta vetenskapsförnekare. Men frågan kräver fortsatta studier och starkt ökad uppmärksamhet i forskning, politik och debatt.

Mikael Karlsson

fil dr miljö- och energisystem, KTH

Karin Edvardsson Björnberg

docent miljöfilosofi, KTH

Michael Gilek

professor miljövetenskap, KTH

Sven Ove Hansson

professor filosofi, KTH
