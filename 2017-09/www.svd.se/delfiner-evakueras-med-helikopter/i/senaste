Delfiner evakueras med helikopter

TT

Sex delfiner har fått flyga helikopter till säkerheten undan orkanen Irma. Insvepta i fuktiga handdukar hämtades de från ett delfinarum på ön Cayo Guillermo utanför Kubas nordkust och fördes till provinsen Cienfuego i sydväst.

– För tillfället är de i en bassäng med liknande levnadsförhållanden och om vädret inte tillåter dem att vara kvar där, kommer de att flyttas till en saltvattenpool på ett hotell, säger akvariets chef Gonzalo Carrero Escobar.

Djurskötare och veterinär följde med delfinerna under resan.

Irma svepte under fredagen in över norra Kuba, där tusentals turister har evakuerats, och väntas gira norrut, med kurs mot södra Florida.
