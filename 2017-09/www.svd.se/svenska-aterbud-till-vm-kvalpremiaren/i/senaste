Svenska återbud till VM-kvalpremiären

TT

Både Chelseas Magdalena Eriksson och Eskilstuna Uniteds Petra Andersson har lämnat återbud till fotbollslandslagets VM-kvalpremiär borta mot Kroatien den 19 september. Matchen är Peter Gerhardssons första som förbundskapten och han väljer att ersätta den skadade duon med två rutinerade spelare.

– I båda fallen rör det sig om muskelskador vilket naturligtvis är tråkigt. Men det är saker som händer och vi har nu valt att ta in Emma Berglund och Elin Rubensson. De båda hamnade precis utanför truppen när den togs ut, så det känns som naturliga val, säger Gerhardsson till svenskfotboll.se.
