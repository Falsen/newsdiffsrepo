Casper von Koskull: ”Lätt beslut” att flytta Nordea

Annakaisa Suni

Nordeas styrelseordförande Björn Wahlroos gav på onsdagen det dramatiska beskedet. Nordeas huvudkontor lämnar Sverige. "Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker."

Nordea hävdar att man tjänar cirka 10 miljarder svenska kronor på att flytta sätet. Vd Casper von Koskull nöjde sig dock med att säga "något lägre resolutionsavgifter". Han sa att onsdagens beslut "i slutändan var lätt, för vi har gjort ett gediget jobb".

– Vi har tagit vår tid och jobbat i sex månader och förstått vad det gäller. Jag kan åtminstone vara stolt över det gedigna jobbet, sa han.

Klart är att Finland är medlem i EU:s bankunion och att von Koskull lyfter fram det ramverket som en fördel. Sverige – och Danmark – började utreda medlemskap i unionen efter att Nordea gick ut med sina flyttplaner.

Men eftergifter från Sveriges regering har uppenbarligen inte räckt.

– Regeringens beslut om resolutionsavgiften i våras gjorde att flyttprocessen snabbades på. Förslaget som kom fram i februari–mars tvingade oss att starta den här processen, säger von Koskull.

Nordea tonade på onsdagskvällen ner konsekvenserna för Sverige. Dels framhåller man att relativt få tjänster – troligen något hundratal – flyttas till Finland, dels kommenterade vd Casper von Koskull att kunderna på Nordeas olika marknader inte påverkas eftersom verksamheterna i varje land är oförändrad.

Men reaktionerna lät inte vänta på sig. Till exempel uppgav Handelsanställdas förbund att man nu omgående avslutar sina affärer med Nordea.

– Bollen är i rullning, sa ordföranden Susanna Gideonsson, som ser flytten av sätet som "bedrövlig" och ett sätt att försöka smita undan den försäkringspremie som resolutionsavgifter utgör.

Handelsanställdas förbund markerar nu genom att flytta placeringar på en halv miljard kronor, samt se över samarbeten med Nordea.

Liknande reaktioner kom från det stora fackförbundet Kommunal där förbundsordförande Tobias Baudin kallar det "beklagligt att Nordea verkställer ett hot om att lämna landet".

– Det är Nordeas sätt att inte vilja vara med och förebygga en eventuell bankkris som vi kritiserar. Vi har placeringar på en miljard i Nordea samt erbjudanden till en halv miljon medlemmar via Nordea, säger Tobias Baudin.

Flera analytiker talade om ett överraskande beslut av Nordea.

– Jag tror att många blir förvånade. Många har tolkat flyttplanerna mer som ett debattinlägg än som något som skulle hända, säger Ann Grevelius, partner på riskkapitalbolaget GP Bullhound.

Men hon säger att det är förståeligt att Nordea vill komma med i det europeiska regelverket genom att Finland redan är med i EU:s bankunion.

– Nordea är mer än en svensk bank, de är en nordisk bank och en stor bank i Europa, fortsätter Ann Grevelius, som ser beskedet som "väldigt tråkigt för Stockholm som finanscenter i Norden" och som "underbetyg till dialogen mellan politik och näringsliv".

Remiums chefsanalytiker Peter Malmqvist skräder inte heller orden i sin kritik att "det bara blir kostnader, med människor som slutar, extra personalomsättning", samt att det är finländare som kopplat greppet om Nordea och vill flytta".

– Jag tror att det är mycket jävlar anamma och gut feeling, men det är inte det minsta genomtänkt. Jag har inte sett någonting från Nordeas styrelse kring förtjänster, för- och nackdelar och annat som man som aktieägare i Nordea kunde förvänta sig, säger Peter Malmqvist.

Även från it-branschen kommer negativa kommentarer. Lena Apler, ordförande för branschorganisationen Swedish Fintech Association, ser beslutet som ett bakslag för den välmående och växande fintech-sektorn i Stockholm och Sverige.

– Alla vet att ju längre bort som huvudkontoret är desto svårare är det att hitta finansiering och samarbeten med en stor finansiell aktör, skriver hon i ett mejl till SvD.

Bankföreningens chefsekonom Johan Hansing kommenterar dock att övriga banker kan bli vinnare på Nordeas flytt, genom lägre buffertbehov. Nordeas stora utländska riskexponering lämnar ju landet.

Börsen reagerade förstås omedelbart på beskedet om Nordeas flytt när det kom strax efter halv fem på eftermiddagen. Men en inledande positiv reaktion med uppgång i Nordeas kurs med ett par kronor, kom snabbt av sig. Vid stängning låg kursen nästan oförändrad jämfört med onsdagens tidigare handel i Nordeas aktie.
