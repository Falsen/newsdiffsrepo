Djurgårdens supertalang vill bli ännu mer tongivande



Tanken var att Hanna Olsson skulle flytta till USA och spela college-ishockey för North Dakota nästa år.

Men så blir det inte.

Som det tidigare rapporterats om har laget lagts ned på grund av ekonomiska problem, och ­efter säsongen står Olsson därför utan kontrakt. Men det bekymrar henne inte.

– Jag trivs bra i Sverige och ­fokuserar just nu bara på Djurgården. Men det är klart att ­college fortfarande finns med i tankarna, säger hon.

Olsson och lagkamraterna i Djurgården har precis avslutat ytter­ligare en försäsong. I kväll är det seriepremiär i SDHL och stockholmarna tar emot Luleå. Första matchen spelas på Stora Mossen, därefter är hemmamatcherna mestadels på Hovet.

– Vi är väldigt sugna på att det ska dra igång. Äntligen, liksom. Det kommer att bli en spännande ­säsong.

– Vi har tränat hårt och ska vara som bäst i mars, då allt ­avgörs. Många lag är bra och det handlar om att få ihop det totalt sett.

Djurgården har ett SM-guld från i våras att försvara, och det var just Hanna Olsson som avgjorde i mars, då HV71 besegrades med 4–3 i den andra finalmatchen.

Men då var då och nu är nu.

Olsson berättar att hon inte har satt upp någon tydlig personlig målsättning inför säsongen som står för dörren.

– Jag brukar inte göra det. Mitt mål är helt enkelt att bli bättre och bättre. Jag vill bättra på styrkan och snabbheten, för jag har långt kvar.

Oavsett hur långt Hanna Olsson har kvar innan hon når dit hon vill går det att konstatera att hon redan har hunnit uträtta mycket på vägen. På hennes ­meritlista finns bland annat två SM-guld, ett brons från J18-VM och ett 30-tal A-landskamper. Inte illa för 18-åringen som ofta beskrivs som svensk ishockeys största talang.

–  Så länge jag tycker att det är roligt kommer jag att hålla på. Mitt långsiktiga mål är att bli så bra som möjligt. Jag vill bli en ton­givande spelare för Sverige och i det klubblag jag spelar i.

Mikael Widerberg
