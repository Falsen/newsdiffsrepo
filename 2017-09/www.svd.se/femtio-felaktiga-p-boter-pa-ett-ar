Femtio felaktiga p-böter på ett år

TT

Under ett år har en bilägare i Ångermanland fått ett 50-tal parkeringsböter i Stockholm, trots att hans bil stått på gården hemma i Domsjö. Anledningen är att en bil från Litauen med samma registreringsnummer har stått felparkerad i Stockholm.

Parkeringsvakterna har inte uppmärksammat nationalitetsmärket i vänsterkanten på registreringsskylten.

Trots att bilägaren i Domsjö påpekat felet och bestrider böterna fortsätter de att dimpa ner i hans brevlåda.

– Jag och min fru funderar på att avregistrera bilen och exportera den till ett annat land och registrera den där. Sedan tar vi tillbaka bilen och nyregistrerar den, säger han till SVT Nyheter Västernorrland.

Förhoppningsvis ska de slippa besväret och kostnaden på 7 000 kronor. Fredrik Westergård, verksamhetschef på parkeringsbolaget Apcoa säger till SVT att en rutin har brustit, och att alla p-böter ska dras tillbaka.
