14-årings cancerremiss glömdes i fyra månader

TT

En 14-åring med misstänkt sköldkörtelcancer remitterades till en specialundersökning på Skånes universitetssjukhus (Sus) i Lund. Men remissen blev liggande i fyra månader och cancern hann sprida sig.

I oktober 2016 visade ultraljud på 14-åringens hemort i Skåne på en oklar knöl i sköldkörteln. En remiss skickades till Sus i Lund för en punktion, en provtagning med nål under narkos. Först i februari 2017 kallades patienten till undersökning, skriver Sydsvenskan.

Enligt chefläkare Christian Lindér på Sus, ska en sådan undersökning göras så snabbt som möjligt. Det kan inte uteslutas att prognosen har påverkats av fördröjningen.

– Någonstans har rutinerna brustit, säger han till tidningen.

Sjukhuset ska nu utreda vad som inträffat. En lex Maria-anmälan om en händelse som lett till allvarlig vårdskada har gjorts.
