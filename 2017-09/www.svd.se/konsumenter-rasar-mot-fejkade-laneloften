Konsumenter rasar mot fejkade lånelöften

Frida Bratt

Nordax har under flera omgångar skickat ut direktadresserad reklam till utvalda hushåll där man lockar med lån utan säkerhet på upp till 500 000 kronor. Formuleringen i utskicken lyder:

”Vi på Nordax tror att du har goda möjligheter att få ett lån beviljat hos oss och utrymme i din månadsbudget att betala tillbaka på lånet. Därför har just du fått det här brevet”.

Reklamen har väckt ilska hos personer SvD talat med. En av dem är Marie Norman.

– Jag blev jätteglad när jag fick utskicket, för jag har haft svårt att få lån. Det var ju adresserat till mig och det stod ”lånelöfte” med stora bokstäver. Men när är jag sedan fick avslag blev jag både besviken och ledsen. Dessutom hade jag också fått en onödig kreditupplysning på mig, säger hon.

Marie Norman fick höra om fler som trott att de fått ett lånelöfte, men sedan fått avslag när de gjort en riktig låneansökan. Hon valde att anmäla Nordax till Konsumentverket. Och hon är inte ensam. 18 anmälningar mot Nordax har inkommit till Konsumentverket sedan början av 2015. Alla avser vilseledande marknadsföring, och flera av dem som inkommit under 2017 avser vilseledande reklam utformad som ett lånelöfte. I några av anmälningarna gäller irritationen att personen, liksom Marie Norman, trott att hen beviljats lån. Andra tar upp integritetsaspekten.

– Det som oroar mig är att de har alla inkomstuppgifter om personerna eftersom de skriver i brevet att de har valt ut personer som de tror har goda möjligheter att få sin låneansökan beviljad, skriver en anonym anmälare.

Men det är alltså inte ett lånelöfte, och någon kreditprövning innan man skickar ut reklamen görs inte. Bolagets ir-kontakt Andreas Frid förklarar att bolaget istället använder sig av statistiska metoder för att kunna rikta marknadsföringen till ”personer med god kreditvärdighet”.

– Vi kan få fram anonymiserad information över en grupp av hushåll och deras inkomst- och årsintervall. Därifrån tar vi sedan bort de som har för låga inkomster eller som är för unga eller gamla för att få ett lån, säger Andreas Frid.

En kreditprövning gör banken först om kunden svarar på utskicket och gör en ansökan, med resultatet att en del, liksom Marie, inte får sin ansökan beviljad. Hur stor andel som inte får sin ansökan beviljad vill inte Nordax uppge. Men Andreas Frid uppger att banken avslår 70 procent av alla låneansökningar som man får in från samtliga marknadsföringskanaler, men bland den grupp som har fått direktadresserad reklam är den andelen lägre.

På Konsumentverket är man kritisk mot Nordax metoder, och har noterat både utskicken och klagomålen på det.

– Att vi inte öppnat ett ärende ska inte tolkas som att vi anser att man får göra så här. Man ska inte uppmana konsumenter att ta kredit, men det gör man ju när man i reklamen anspelar på den enskildes ekonomi på det här sättet, säger Anna Hult, jurist på Konsumentverket.

Marknadsföring av krediter ska vara saklig och korrekt, påpekar hon.

– Jag skulle inte säga att det är neutralt att ge sken av att man har så pass mycket uppgifter att det i princip är klart med lånet.

Kritiken får Nordax att backa.

– Läser man det vi skriver i utskicket så tycker jag vi är tillräckligt tydliga med att det inte handlar om ett lånelöfte. Men vi kan bli tydligare i vår rubriksättning, säger Andreas Frid.

Kommer ni ändra den?

– Vi tar givetvis till oss av kritiken och mot bakgrund av den kommer vi att se över hur vi kan formulera oss på ett tydligare sätt i framtiden.

Mottagare uppger att de upplever det som obehagligt när ni säger er veta saker om den enskildes ekonomi, trots att denne inte ansökt om lån. Kan du förstå den kritiken?

– Jag kan förstå den och har respekt för att man kan uppleva det så, vilket inte är vår avsikt. Jag tror vi kan bli tydligare med att det är här information vi har på gruppnivå och inte på individnivå.
