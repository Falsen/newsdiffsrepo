Expert spår kundflykt: ”Reagerar starkt negativt”

Erik Jerdén

Under torsdagen gick Nordea ut med att banken ska flytta huvudkontoret från Sverige till Finland. Organisationer, fackförbund och politiker har reagerat på beslutet genom att lämna banken eller uppmana andra att göra det.

”Girigheten får styra, Nordea lämnar Sverige. Själv har jag redan lämnat Nordea” skriver till exempel Vänsterpartiets partiledare Jonas Sjöstedt på Twitter.

Christoffer Cederschiöld, bolånexpert på företaget Mitt Bolån, tror på ytterligare kundflykt.

– Vi kommer troligtvis få se en ökning av antalet kunder som söker sig från Nordea till en annan bankpartner med tanke på att vi har sett liknande tendenser tidigare, säger han.

Han nämner till exempel Panamaskandalen, då läckta dokument visade hur Nordea hjälpte sina mest förmögna kunder att skapa brevlådeföretag i skatteparadis för att därmed undvika att betala skatt.

– Vid Panamaskandalen var det en stor kundflykt och även vid andra situationer där det varit stor medialt exponering, säger Christoffer Cederschiöld.

Facken Transportarbetareförbundet och Handelsanställdas förbund har redan gått ut med att de avslutar sina affärer med Nordea.

Nordeas flyttplaner startade som en reaktion på regeringens förslag om en höjd resolutionsavgift, vilken kan beskrivas som en slags riskavgift som staten kan använda vid en bankkris.

– Jag tycker det är bedrövligt. Vanligt folk måste betala in en försäkringspremie, men banken vill slippa. Jag tycker att de smiter ifrån sitt ansvar, säger Susanna Gideonsson, ordförande i Handels.

Även Kommunal, med en halv miljon medlemmar och en miljard kronor placerade i Nordea, överväger åtgärder.

Organisationen Skiftet har samlat in drygt 15 000 namnunderskrifter från personer som uppger att de kommer lämna Nordea, eller bojkotta banken om den lämnar Sverige.

”Vi tänker inte bli utpressade”, skriver Skiftet som beskriver sig själva som en partipolitiskt oberoende organisation som står upp för miljön, rättvisan och varandras rättigheter.

Det finns även gott om kommentarer på sociala medier om svenskar som hävdar att de nu kommer byta bank.

”Vilken bank ska man byta till? Tacksam för tips. #nordea”, skriver till exempel artisten Malena Ernman på Twitter.

En kundflykt skulle skapa en möjlighet för andra banker att öka antalet kunder. Men Karin Hellgren, Informationschef på konkurrenten SBAB tror inte att Nordeas beslut kommer leda till en kundflykt.

– Möjligtvis att kunder väger in det som nån del i ett beslut men det är främst andra parametrar man tittar på. Man grundar sitt beslut på vad man får för villkor och vem man har störst förtroende för, säger hon.
