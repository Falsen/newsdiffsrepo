AP-fondernas revisor lämnar uppdrag – kopplad till Allra

Karin Thurfjell

SvD har tidigare avslöjat bland annat att Allra marknadsförde sina fonder med falska argument och hade ett hemligt kapitalmarknadsbolag i skatteparadiset Dubai, och Allra liksom bolagets ägare, är polisanmälda och utreds av Ekobrottsmyndigheten.

I juni avslöjade Dagens Industri att de sex statliga AP-fonderna hade samma revisor, Susanne Sundvall från revisionsbolaget PWC, som flera bolag som kopplas till PPM-förvaltaren Allra. Då sade finansmarknadsminister Per Bolund till DI att en “utvärdering” skulle göras kring revisorns kopplingar till Allra.

PWC uppger till DI att Susanne Sundvall själv valt att avgå av personliga skäl.

– När det gäller processen kring hur revisorer för AP-fonderna utses så kommer vi att göra en del ändringar till nästa upphandling. Ett mer omfattande material kring vilka uppdrag de föreslagna revisorerna har kommer att begäras in, säger Per Bolund till DI.
