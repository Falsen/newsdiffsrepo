Hellner om OS-oron: "Klart man funderar"

TT

USA:s FN-ambassadör Nikki Haley sade i ett extrainkallat möte i FN:s säkerhetsråd häromdagen att Nordkorea "ber om krig". Landets senaste provsprängning – den klart kraftigaste laddningen hittills – har skapat rejäla spänningar i världspolitiken, något som även idrottsvärlden känner av.

Den 9 februari invigs OS i sydkoreanska Pyeongchang och det finns oro hos en del svenska idrottare.

– Jag vet faktiskt inte vad man ska känna. Det är klart att man funderar lite grand. Men jag vet inte hur OS kan påverkas om det skulle bli någon form av konfrontation. Och det är inte så mycket man som idrottare kan påverka, säger längdåkaren Marcus Hellner.

Samtidigt känns det smått banalt i det stora hela att bekymra sig över ett olympiskt spel, säger han.

– Det här är en hyfsat mycket större grej. Det är inte så att jag tycker synd om mig själv om det inte blir OS, det här är på en helt annan nivå.

TT: Känner du oro för att åka till OS?

– Nej, det tror jag inte. Om det väl blir av så tror jag att säkerheten garanteras, det förtroendet har jag för arrangörerna och IOK (Internationella olympiska kommittén). Man öppnar inte ett OS om inte säkerheten är hundraprocentig.

Sveriges olympiska kommitté (SOK) följer den politiska utvecklingen, säger verksamhetschefen Peter Reinebo till Svenska Dagbladet. Han står själv i regelbunden kontakt med den lokala organisationskommittén Pogoc, och samarbetar också med Polisens nationella operativa avdelning (Noa) liksom med Säpo.

– Säkerhetsläget i Sydkorea är inte förhöjt efter den senaste incidenten, även om den tycks vara av allvarligare art. Den stora skillnaden mot tidigare är att retoriken är annorlunda. Vi hoppas att läget stabiliserar sig, säger Peter Reinebo till SvD.

Han säger vidare att flera aktiva och ledare har kontaktat SOK med anledning av de politiska spänningarna.

– Inom kort har vi ett möte med våra sportchefer på SOK för att skaffa en heltäckande bild av de frågor som finns. Det är viktigt för oss att grunda vår information och fatta våra beslut på fakta och inte på retorik, säger Peter Reinebo.

OS i Pyeongchang hålls den 9–25 februari och följs av Paralympics den 9–18 mars.
