ESV: Ingen risk för spräckt utgiftstak

TT

"Utgiftstaket klaras med god marginal samtliga år under prognosperioden (2017–2021)", skriver ESV i ett pressmeddelande.

Enligt ESV fortsätter skatteintäkterna uppåt i år, men inte i samma takt som i fjol. En förklaring är lägre skattehöjningar och att hushållens beskattningsbara kapitalvinster sjunker.

Tillväxten väntas sjunka från 3,1 procent i år till 2,1 procent 2018 och 2019 räknar ESV med att arbetslösheten börjar öka.

Utgifterna för flyktingmottagandet antas sjunka kraftigt från och med nästa år. Samtidigt ökar utgifterna till följd av satsningar på utbildning, kommunikationer och höjda anslag till försvaret.

Budgetöverskottet beräknas i år öka till 1,2 procent av BNP eller 55 miljarder kronor för att sjunka tillbaka till 0,9 procent av BNP eller 45 miljarder 2018.

Det innebär att ESV ser ett större överskott nu än när man lade fram sin juniprognos. Då räknade ESV med ett överskott på 0,9 procent i år och 0,8 procent 2018.
