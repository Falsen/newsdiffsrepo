Fotbollspamp vill utreda PSG och City

TT

Europeiska fotbollförbundet, Uefa, sade i fredags att Qatar-ägda Paris Saint-Germain ska läggas under lupp efter en tid av flera stora övergångar. Den här sommaren har franska storlaget PSG spenderat motsvarande 3,8 miljarder kronor bara på brasilianen Neymar och fransmannen Kylian Mbappé.

Javier Tebas, ordförande för den spanska högstaligan La Liga, välkomnar utredningen av PSG och vill även att Förenade Arabemiraten-ägda Manchester City från England ska utredas för att bryta mot finansiella fairplay-regler.

Tebas, som uttalat sig i ärendet tidigare, ska i slutet av augusti även ha skrivit ett brev till Uefa.

"Uefa måste använda sig av riktlinjerna för FFP (finansiellt fairplay) för att undvika diskriminering mellan klubbarna (...) PSG har systematiskt brutit mot Uefas finansiella fairplay-reglemente i flera år. Det är viktigt att Uefa inte bara ser till de senaste spelarövergångarna utan till hela PSG:s historia. Övergångarna är bara resultatet av år av finansiell dopning i PSG", säger Javier Tebas i ett uttalande till nyhetsbyrån AP.
