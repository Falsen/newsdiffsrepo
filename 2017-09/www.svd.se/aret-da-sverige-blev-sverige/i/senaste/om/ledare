Janerik Larsson:
Året då Sverige blev Sverige

Janerik Larsson

På Aftonbladets kultursida gjorde medieveteranen Jan Scherman igår en jämförelse mellan Per T Ohlssons beskrivning av den svenska demokratins genombrott 1918 och den amerikanske statsvetaren Jason Brennans bok ”Against democracy” (på svenska ”Efter demokratin”, Timbro förlag),

Riktigt vad Scherman är upprörd över är något oklart men på något sätt är moderaterna ansvariga för Brennans bok eller ska åtminstone skuldbeläggas för en del inlägg i rösträttsdebatten 1918.

Per T Ohlssons ”1918 - Året då Sverige blev Sverige” (Bonniers) är mycket intressant och välskriven. Den rekommenderas varmt.

Men berättelsen i boken är inte riktigt den som Scherman läst. Visst fanns det inlägg från högern som de som  han återger i sin AB-artikel.

Men Ohlssons berättelse är i grunden - som jag läser det - en helt annan.

Ta Ernst Trygger som exempel. Han ledde högern i första kammaren och beskrivs i boken som ”en av Sveriges mest glödande högerpolitiker, intensivt avskydd av vänstern”.

Men Ohlsson påpekar också att Trygger, som var en av Sveriges främsta jurister, gjorde avgörande insatser för kvinnors professionella och sociala emancipation. Han var juridikprofessor i Uppsala och justitieråd (ledamot av Högsta domstolen).

Ohlsson: ”Parallellt med att Trygger under rösträttsstriden 19818 var första kammarens ledande motståndare till en demokratisk författningsrevision slogs han - i samma församling - för att utöka kvinnors möjligheter att få tillträde till rektorstjänster och andra höga befattningar inom utbildningssystemet.”

Rösträttsstriden var förvisso intensiv och bokens grundliga redovisning är fascinerande läsning men detta är inte berättelsen om Sverige idag utan just om hur Sverige  blev Sverige.

Boken beskriver hur Trygger, denne man - ”ett slags tidig feminist” - gick genom författningsstriden för att därefter försonas med Hjalmar Branting.

Ohlsson: ” Det försonliga draget i Sveriges politiska kultur framgår av att dessa ideologiska fiender, den ene socialist, den andre djupt reaktionär, fann varandra i ömsesidig respekt.”

Det är detta som är boken huvudbudskap.

Om man tror att det idag finns några demokratins fiender som går igen i Sverige så tror jag att man lider av alltför livlig fantasi.
