Björn Lindahl:
Norwegian dyker – dags spänna fast säkerhetsbältet?

Björn Lindahl

Michael O’Leary gjorde utspelet i ett samtal med journalister i London.

”Både Monarch och Norwegian har problem. Det är en öppen hemlighet bland flygbolagen att Monarch och Norwegian kanske inte överlever vintern. De bränner kontanter”, sa Michael O´Leary , enligt branschtidningen Travel News.

Monarch är ett brittiskt lågprisbolag med 35 flygplan, medan Norwegian har 134 flygplan.

Norwegians informationschef Lasse Sandaker-Nielsen förnekade omedelbart påståendet och påpekade att Norwegian har gått med vinst under de senaste tio åren.

När Norwegians aktie sjönk på Oslo Börs med knappt 2 procent är det för att det ändå finns en viss oro för att Bjørn Kjos stora expansion till sist kan leda till svårlösta problem. Ett drag av storhetsvansinne har präglat flera av de mest internationella norska företagen.

Just nu kämpar till exempel Norske Skog för att undvika en konkurs.  Företaget är världens största producent av tidnings- och magsinpapper, med 8 fabriker i sex länder. Expansionen inleddes 1990 och pågick i drygt tio år. Sedan kom Internet och krisen för papperstidningar. Idag är aktiekursen 80 öre, en nedgång på mer än 70 procent bara det senaste året.

Seadrill är en annan gigant på sitt område. Det har John Fredriksen som största ägare och driver 68 borriggar som letar efter olja till havs runtom i världen. Efter oljeprisfallet 2014 är en stor del av riggarna sysslolösa. Seadrillaktien har det senaste året fallit med mer än 90 procent i värde. Aktiekursen ligger nu på två kronor.

Flygbranschen har nog bättre framtidsutsikter än tidningspapper och fossil energi. Men det är ändå en näring som påverkas kraftigt av politiska faktorer och där nya företag kastar sig in i konkurrensen.

Norwegians kungstanke är att konkurrera om de långa resorna med lågprisflyg, på samma sätt som på de kortare sträckorna. Tack vare ny teknik har räckvidden på de senaste flygplansmodellerna som Boeings 737 Max ökat kraftigt. Norwegian har nu 58 interkontinentala destinationer.

Bjørn Kjos äntrade för allvar huvudscenen i flygindustrin 2007, när han beställde 42 Boeing 737-800 på en gång. Affären var på 21 miljarder svenska kronor. Den gången var det den största flygplansordern som Boeing någonsin fått i Europa. Senare följde fler flygplansköp. Analytikerna ansåg då att risken med affären var liten eftersom suget efter flygplan var så stort att Norwegian lätt kunde sälja flygplanen igen.

För att klara expansionen har emellertid Norwegian sålt och leasat tillbaka allt fler av sina flygplan. Under det andra kvartalet ökade kostnaden för leasing med 22 procent. Det var ett av skälen till att vinsten bara blev 58,5 miljoner norska kronor, mot förväntade 535 miljoner kronor.

Även efter kvartalsrapporten sjönk aktiekursen kraftigt. På ett år har kursen sjunkit med 40 procent. Kanske dags att spänna fast säkerhetsbältet?
