Misstänkt bombfabrik i Paris – två gripna

TT

Fransk polis har hittat en misstänkt bombfabrik i en förort till Paris. Vid ett tillslag mot en lägenhet gjordes fynd av gasflaskor och ingredienser som kan användas för att tillverka sprängämnet TATP.

Ingen person befann sig i lägenheten i Villejuif vid tillslaget. Men två personer, i åldrarna 36 och 47 år, har gripits. En av de gripna äger lägenheten, uppger en poliskälla.

Enligt polisen ska en man som arbetar i huset ha larmat om misstänkta föremål.

Utredningen kommer att ledas av en åklagare specialiserad på terrorbrott.

TATP är relativt lätt att tillverka och har använts vid en rad terrordåd i Europa de senaste åren.
