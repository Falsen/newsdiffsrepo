S säljer kreditlotter till redan skuldsatta

TT

Socialdemokraterna har fått in över 500 miljoner i vinst från sina lotter som säljs av den ekonomiska föreningen A-lotterierna. Enligt DN:s granskning har partiet med offensiv marknadsföring sålt lotter till personer som redan har skulder hos Kronofogden. Partiets kassör Roger Berzell säger att lotteriet ska följa alla regelverk och ska nu ta frågan vidare till bolagsstyrelsen.

– Vi kommer se över vad vi kan göra för åtgärder så att vi får ett stopp för att redan skuldsatta inte kan köpa lotter på faktura hos oss, säger han till TT.

Partiet har fått tillstånd av Lotteriinspektionen för spel och lotteri på kredit, trots att det är förbjudet i Sverige. I vissa fall görs undantag, berättar Berzell.

– Lagen säger att det går att ge undantag och då är det Lotteriinspektionen som kan ge det. Men det behöver finnas synnerliga skäl för att de ska kunna godkänna det.

Att redan skuldsatta kan köpa på kredit beror på att spelbolagen inte tvingas göra kreditkontroller av kunderna i dag.

TT: Gör ni egna kontroller?

– Tydligen har vi inte gjort det för det här kommer som en överraskning för mig att vi har så många som hamnat hos Kronofogden, säger Berzell.

Enligt Berzell har partiet satt upp interna regler för att lottköparnas skulder inte ska bli för stora. Kunderna kan inte beställa lotter för mer än 700 kronor.

TT: Men ska ett politiskt parti sälja lotter på kredit?

– Vi har sålt lotter i 60 år och det är en lång tradition i Sverige att folkrörelsen gör det. Hela föreningssverige är beroende av lotteriförsäljning. Vi vill också ha intäkter som gör att vi inte enbart är beroende av statliga bidrag som partiet får, säger han.

TT: Är det rimligt att fortsätta med fakturabetalning?

– Jag vågar inte säga någonting förrän jag haft möte med bolagsstyrelsen.

Vänsterpartiledaren Jonas Sjöstedt är upprörd över att Socialdemokraterna säljer lotter på kredit till redan skuldsatta personer. Han tycker att det borde vara förbjudet.

– Det är väldigt anmärkningsvärt att Socialdemokraterna skapat ett kryphål i väggen som man själva sedan använder för att sälja lotter på kredit. Det tycker jag inte att partier och arbetarrörelser ska göra.

Regeringen vill inte kommentera uppgifterna som DN publicerat, utan hänvisar till Spellicensutredningen som tillsattes i december 2015 och som just nu bereds i regeringskansliet.

– Vi kommer att presentera ett förslag under hösten, innan dess vill vi inte kommentera regelverket, säger Matilda Malmquist Glas, pressekreterare hos civilminister Ardalan Shekarabi (S).
