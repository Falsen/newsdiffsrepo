BP-talangen lämnar efter säsongen

TT

Det hann inte bli klart innan transferfönstret stängde. I stället lämnar Brommapojkarnas anfallstalang Viktor Gyökeres superettanklubben efter säsongen. 19-åringen har gjort klart med den nya Premier League-klubben Brighton från nästa år.

"Jag är glad över att få den här möjligheten och ska försöka göra mitt bästa", säger Gyökeres i ett pressmeddelande.

"Jag ska försöka utvecklas som spelare och som person, men just nu ligger fokus på BP och de sista matcherna i serien."

Gyökeres kom till BP 2015 och har hittills i år gjort tio mål i superettan.

"Det är exceptionellt med en transfer från superettan till Premier League, så denna transfer säger en hel del, både om Viktor som spelare och om BP som klubb", säger BP-ordföranden Fredrik Bergholm.
