Merkel: Turkiet kan vänta sig konsekvenser

TT

Tysklands förbundskansler Angela Merkel riktar skarp kritik mot att turkiska myndigheter gripit ytterligare två tyska medborgare. Sammanlagt tolv tyska medborgare sitter nu fängslade av politiska skäl i Turkiet.

Bland de fängslade finns den tysk-turkiske journalisten Deniz Yücel som varit inspärrad i 200 dagar.

– Vi måste reagera med beslutsamhet, sade Merkel på fredagen och tillade att det inte är lämpligt att fortsätta samtalen med Ankara om en gemensam tullunion med EU under rådande omständigheter.

Tyskland informerades inte formellt om de två nya gripandena, vilka genomfördes på flygplatsen i Antalya på torsdagen. De gripna misstänks för samröre med predikanten Fethullah Gülen, som lever i USA och påstås ligga bakom den misslyckade statskuppen förra sommaren.
