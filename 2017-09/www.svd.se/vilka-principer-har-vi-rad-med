Karl Sigfrid:
Vilka principer har vi råd med?

Karl Sigfrid

Var och en är gentemot det allmänna skyddad mot påtvingat kroppsligt ingrepp. Det framgår av regeringsformen. Den som omhändertas av polisen kan visserligen visiteras om det krävs för identifiering, och polisen kan genomsöka en person efter vapen. Men bara om det finns en skälig misstanke. Det är inte fritt fram för myndigheterna att stoppa vem som helst av oss på gatan och känna efter vad vi har i fickorna.

Att vi kan röra oss som vi vill utan att godtyckligt visiteras tar vi för givet, men den rätten kan vara på väg att förpassas till historien. Det sker i så fall mot bakgrund av gängen som härjar, det allt grövre våldet och politikerna som har låtit utvecklingen ha sin gång.

Från början av 2017 fram till och med juli har (i skrivande stund) 178 skjutningar ägt rum. Under de senaste nio åren har antalet mord, dråp, mordförsök och dråpförsök som anmälts ökat med 84 procent. Det är nästan en fördubbling.

Danmark har prövat att göra områden som är särskilt utsatta för våldsamma gäng till visitationszoner. I de här zonerna kan polisen stoppa och visitera förbipasserande i jakt på vapen. Det behövs ingen skälig misstanke. Någon större mängd skjutvapen har dansk polis inte hittat på det här sättet, vilket kan tolkas både negativt och positivt. Den negativa tolkningen är att visitationerna har låg träffsäkerhet.

Den positiva tolkningen är att åtgärden har en avskräckande effekt och att färre rör sig på gatorna beväpnade.

Idén att ha särskilda zoner med försvagat integritetsskydd är inte dansk. Samma sak har tidigare gjorts bland annat i Australien. Där har polisen på egen hand kunnat peka ut områden som har plågats av våld eller där risken för våld är särskilt stor.

Nu har visitationszonerna fångat även den svenska justitieministerns blick. Morgan Johansson (S) säger att systemet är “intressant”, och nu vill han ta del av de danska erfarenheterna.

Justitieministerns utspel är en typisk testballong, något som politiker skickar upp när de gillar en idé men inte riktigt vågar omfamna den. För att få veta om förslaget går hem eller blir sönderskjutet i den offentliga debatten kastar politikern fram det på bordet, men utan att ta ställning. Väcker tanken inte alltför många arga reaktioner kan man i nästa steg lägga fram det på riktigt.

Den här testballongen kommer garanterat att överleva och på sikt bli ett skarpt förslag. Är otryggheten på gatorna tillräckligt stor accepterar majoriteten de frihetsinskränkningar som krävs för att komma åt kriminella.

Visitationszoner i Malmö, som nu för tiden är Nordens farligaste stad (Helsingborgs Dagblad 20/2), lär inte väcka några protester även om det under normala omständigheter skulle betraktas som ett oacceptabelt intrång i integriteten.

Politiker brukar storslaget slå fast att vi ska stå upp för det öppna samhället. I den grådassiga verklighet där de flesta människor lever är öppenhet, liksom andra friheter, något som krasst värderas och vägs mot andra faktorer. Den dag som kostnaden blir för hög – när en rättighet ses främst som ett skydd för brottslingar – försvinner allmänhetens stöd. Därifrån är steget kort till att rättigheterna urholkas av makthavare som läser av den allmänna opinionen.

Politiker som vill slå vakt om öppenhet och individuella rättigheter gör det inte bäst genom att möta kriminaliteten med försäkringar om att det öppna samhället ska värnas. De gör det bäst genom konkreta åtgärder som håller kriminella borta från gatorna. Först då känner allmänheten att vi har råd med principerna.
