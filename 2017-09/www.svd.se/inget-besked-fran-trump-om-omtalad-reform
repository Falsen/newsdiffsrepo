Trump uppmanas att inte stoppa migrantprogram

TT

Programmet är känt som DACA och ger människor som kommit till USA som barn utan tillstånd rätt att arbeta i landet under två år. Omkring 800 000 arbetstillstånd har godkänts enligt reformen som infördes 2012 under den tidigare presidenten Barack Obamas styre.

USA:s president Donald Trump har lovat att avsluta programmet och är under stark press från sina anhängare att infria sitt löfte.

Fox News har rapporterat Trump kommer att stoppa utfärdandet av nya tillstånd och låta de som redan gäller löpa ut.

Men nu vänder sig republikanen Paul Ryan, talman i representanthuset, mot Trumps planer i en intervju med radiostationen WCLO.

– Jag tycker verkligen inte att han ska göra det, säger han.

– Det behövs en juridisk lösning. Vi arbetar på en. Och jag anser att vi ska vilja ge människor sinnesro.

Även den republikanske senatorn Orrin Hatch uppmanar Trump att inte stoppa programmet, enligt CNBC.

Enligt Vita husets pressekreterare Sarah Huckabee Sanders kommer Trump att tillkännage sitt beslut på tisdag.

Att Trump vill avsluta DACA-programmet har mötts av stora protester, både från dem som omfattas av reformen och av företag som varnar för att de förlorar många anställda.

Majoriteten av de som fått arbetstillstånd inom DACA kommer från Mexiko eller andra länder i Latinamerika. Över 200 000 av dem bor i Kalifornien, och 100 000 bor i det stormdrabbade Texas.
