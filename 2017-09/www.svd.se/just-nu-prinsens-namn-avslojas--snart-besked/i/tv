Lillprinsen ska heta Gabriel – blir hertig av Dalarna

SvD

Den lille pojken, som får tilltalsnamnet Gabriel, såg dagens ljus klockan 11.24 i torsdags och är prins Carl Philips och prinsessan Sofias andra son. Han får titeln hertig av Dalarna.

Före konseljen deltog statsminister Stefan Löfven (S) och förste vice talman Tobias Billström (M) i en vittnesbekräftelse, också den på slottet.

– Det är svårt att hitta ett namn. Vi har ju inte hunnit lära känna personen än. Men jag tycker vi hittat ett bra namn, sade prins Carl Philip i helgen.

Statsministern kunde efter konseljen – och efter att ha fått möta den lille prinsen – bekräfta att namnvalet var gott.

– Det är en Gabriel, sade Stefan Löfven.

– Väldigt lugn, och han verkade mätt och belåten också. Harmonisk, får man säga.

En tacksägelsegudstjänst, Te Deum, hålls i Slottskyrkan vid 12.15, där bland annat den närmaste familjen, representanter för riksdag och regering och personal från hovet deltar.

– Det är en och tusen känslor på samma gång. Fantastiskt och underbart, sade prins Carl Philip i torsdags, om hur det kändes att bli tvåbarnsfar.
