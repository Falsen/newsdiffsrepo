Sportchef stängs av: "Finns inga ursäkter"

TT

Det var på ishockeyklubbens årliga kryssning tillsammans med sponsorer som sportchefen Patric Larsson blev överförfriskad.

– Det hände incidenter på det här evenemanget. Han fick i sig alldeles för mycket alkohol och det har fått konsekvenser, säger Karlskronas vd Charlotte Gustavsson till Aftonbladet.

– Jag har gett honom rådet att ta en timeout. Efter ytterligare dialoger med honom kommer han att ta emot hjälp som jag har erbjudit honom. Det här är inget som är förenligt med klubben. Vi jobbar med barn, ungdomar och elitidrottsmän på högsta nivå. Vi vill inte sopa det här under mattan för att det är obehagligt. Vi ställer upp och hjälper honom på alla sätt.

Om två veckor startar SHL. Patric Larsson – pappa till NHL-proffset Oliver Ekman-Larsson – tog över som sportchef i Karlskrona i maj. Vad som händer med honom nu är oklart. Det är inte säkert att han blir kvar i klubben.

– Det kan jag inte svara på just nu, säger Gustavsson.

– Han är verkligen ångerfull.

Karlskrona har erbjudit hjälp till Larsson, som sportchefen tar emot.

– Jag vet inte klubbens plan. Men jag gör vad som krävs och vill ställa saker till rätta. Det här är ytterst beklagligt, säger Patric Larsson.
