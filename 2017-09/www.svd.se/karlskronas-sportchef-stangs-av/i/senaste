Sportchef stängs av: "Finns inga ursäkter"

TT

– Det beslutet ligger fast. Vårt största fokus är att hjälpa honom, säger SHL-föreningens klubbdirektör Charlotte Gustavsson till TT.

Det var under en årlig kryssning med spelare, personal, sponsorer och supportrar som händelsen inträffade.

– Vi har i samråd med Patric kommit fram till att han ska ta en paus under tiden som vi går till botten hur det kunde bli på det här sättet. Det var ett event där det blev lite för mycket alkohol för vår sportchef.

– Vi har haft en dialog nonstop i två dagar och Patric har accepterat att vi vill hjälpa honom och vill ta emot den här hjälpen och kunna hantera såna här situationer bättre. Det är vårt ansvar som arbetsgivare. Nu börjar vi titta på hur vi kan få till det på bästa sätt, säger Charlotte Gustavsson.

TT: Hur påverkar det här klubben?

– Det påverkar jättemycket, så klart, det här rimmar inte med vår verksamhet över huvudtaget. Det är klart att man blir berörd och orolig som kollega. Det skickar otydliga signaler till spelare om beteende, det är därför jag tar tag i det här och rensar luften. För nu måste vi kunna fokusera inför säsongspremiären, säger Gustavsson.

Patric Larsson fanns inte med på den upptaktsträff i Stockholm som SHL arrangerade inför säsongen, men säger till Aftonbladet att han är ångerfull:

– Det finns inga ursäkter, man skäms. Jag gör vad som krävs och vill ställa saker till rätta. Det här är ytterst beklagligt.

Patric Larsson – pappa till NHL-stjärnan Oliver Ekman Larsson – tog över som sportchef i maj.

Hur länge han är avstängd är oklart.

– Vi är glada om han är tillbaka på banan igen så snabbt som möjligt, säger Gustavsson.
