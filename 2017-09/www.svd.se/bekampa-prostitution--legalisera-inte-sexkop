”Bekämpa prostitution – legalisera inte sexköp”



Vissa prostituerar sig för att de inte vet hur de annars ska försörja sina barn och finansiera droger. Andra föddes i en familj där man ärvt både missbruket och prostitutionen.

Någon tvingades att sälja sex av sina egna föräldrar redan som barn, någon annan lurades hit av en man som lockade med äktenskap, pengar och framtid i Sverige. Nu tvingas hon sälja sin kropp av den man som först sa att han älskade henne, men som visade sig vara en hallick.

Vi i KDU anser att prostitution är fel och att sexköp ska vara förbjudet. Vi beklagar därför att de tre liberala ungdomsförbunden (Muf, Luf och Cuf), numera hör till dem som hellre legaliserar sexköp än att bekämpa prostitution.

Det sägs ofta att det finns kvinnor som prostituerar sig av fri vilja, att det är deras rätt att sälja sig och att därför också sexköpen borde legaliseras, men faktum är att de flesta som prostituerar sig gör det av tvång eller för att de befinner sig i en mycket svår och utsatt situation. Prostituerade lider i högre grad av ångest, depression och missbruk än andra. Många har tidigare utsatts för upprepade våldtäkter och sexuella övergrepp och de allra flesta uppger att de skulle lämna prostitutionen om de kunde.

Valet att köpa sex innebär därför i de allra flesta fall att man riskerar att utnyttja en extremt utsatt person, istället för att hjälpa henne bort ifrån sin utsatthet. I värsta fall handlar det om någon som fallit offer för trafficking och människohandel, men också om prostitutionen sker frivilligt bidrar valet att köpa sex till att upprätthålla den efterfrågan som gör att fler människor kommer att utnyttjas. KDU anser därför att sexköp fortsatt ska vara förbjudet.

Vi menar att den liberala drömmen om ett samhälle där man fritt kan besöka bordeller och köpa prostituerade, snarare liknar en mardröm i de länder där den har blivit verklighet. I Tyskland infördes nya prostitutionslagar år 2001 i syfte att legalisera bordeller, normalisera prostitutionen och förbättra villkoren för de prostituerade. När lagstiftningen utvärderades fem år senare kunde någon mätbar förbättring av det sociala skyddet inte uppvisas. Varken arbetsförhållandena eller stödverksamheten för att lämna prostitutionen hade förbättrats. Det fanns inte heller något som påvisade att förändringen skulle ha lett till att de prostituerade utsattes för färre brott.

Det totala antalet prostituerade har däremot tredubblats i Tyskland under de senaste 20 åren. Experter uppskattar att det nu finns upp till 400 000 prostituerade i Tyskland. Socialarbetare och poliser vittnar om att villkoren har blivit tuffare och forskare, exempelvis vid universitetet i Heidelberg, har kunnat påvisa sambandet att länder som legaliserat prostitution och sexköp generellt också i högre utsträckning drabbas av trafficking och människohandel.

Sverige har valt en annan väg. Sedan vi införde sexköpslagen som kriminaliserar köp av sexuella tjänster har prostitutionen minskat. Gatuprostitutionen har minskat med mer än hälften. Andelen män som betalat för sexuella tjänster före lagen uppgick till 12,5 procent, men har fram till 2015 minskat till 7,5 procent enligt en kartläggning av Länsstyrelsen och polisen ser idag den svenska sexköpslagen som sitt absolut viktigaste verktyg mot människohandel.

Man kan hoppas att de som ropar efter en legalisering av sexköp i Sverige gör det av välvilja och omtanke om de som faller offer för prostitutionen, men välviljan är i sådana fall missriktad. I själva verket går de torskars och hallickars ärenden.

Vi i KDU är gärna tydliga med att vi inte vill ha ett Sverige där barn tvingas se hur kvinnor i skyltfönster bjuds ut till högstbjudande. Vi vill att unga pojkar i Sverige fortsatt ska få lära sig att sexköp är ett brott och att kvinnor ska behandlas med respekt. Ingen ska behöva gå på gatan, ställas ut i ett skyltfönster eller stängas in i en lägenhet för att sälja sex, och det är en falsk föreställning att vi behöver fler bordeller för att skydda de som faller offer för prostitution och människohandel.

Istället behöver vi bekämpa prostitutionen, erbjuda bättre stöd till de prostituerade och hårdare straffa de som köper sex och upprätthåller människohandeln. För oss handlar det om att ta socialt ansvar för några av samhällets mest utsatta.

Christian Carlsson

förbundsordförande för KDU Sverige
