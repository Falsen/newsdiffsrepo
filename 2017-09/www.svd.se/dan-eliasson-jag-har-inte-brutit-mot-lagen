Rikspolischefen: ”Jag har inte brutit mot lagen”

Karin Thurfjell

Sveriges Radios Ekot rapporterade på tisdagskvällen om att Rikspolischefen Dan Eliasson ska ha fattat beslut om att ge det privata kanadensiska företaget CGI åtkomst till känslig och hemlig information från Polismyndighetens personal- och lönesystem utan att använda försvarsmaktens kryptering, på ett sätt som stred mot säkerhetsskyddsförordningen.

Nu uppger han i intervjuer med TT och Ekot att han inte har fattat något beslut som bryter mot säkerhetsskyddsförordningen. Han hävdar att det i säkerhetsskyddsförordningen finns utrymme för att välja en annan krypteringslösning än Försvarsmakten, så länge myndigheten har kontroll över datanätet.

– Jag har fattat beslut om att använda en annan lösning än försvarskrypto. En annan teknisk lösning. Och det kan vi göra enligt 13:de bestämmelsen i säkerhetsskyddsförordningen. Sen är det formuleringen i det här beslutet som inte är tillräckligt bra och det beklagar jag, säger Dan Eliasson till Ekot.

Enligt Ekot står det dock i beslutet att Dan Eliasson beslutar om att ge dispens från säkerhetsskyddsförordningen, och att det är mot lagen att en myndighetschef själv fattar beslut om att göra avsteg från säkerhetsskyddsförordningen.

– Dispens är inget bra ord. Vi kunde använt någon annan motivering. Så här i efterhand säger vi det, vi kunde ha motiverat och formulerat det här beslutet på et bättre sätt. Men det är klart att vi agerar i enlighet med gällande lagar och förordningar. Sen kan alltid beslut tolkas. Men vår bedömning vår uppsåt är tydligt och klart. Ta fram ett alternativ till försvarskrypto, använd det om det behövs, säger Dan Eliasson till Ekot.

Dan Eliasson säger också att ingen hemlig information skickats från polisens system till CGI.

– Vi har inte lagt ut någon information till tredje part och har inte outsourcat, säger Dan Eliasson till TT.
