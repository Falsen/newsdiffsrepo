Borg
”Borg” snygg och spännande – men humorlös

Anna Hellsten

Jag är kanske i minoritet, men det har alltid känts som om det är Björn Borgs post-tennis-period som varit den överlägset roligaste: åren med Jannike Björling och Loredana Bertè, som stickat- och sportswearkung med Rohdi Heintz. Men när det stoiska tennisundret nu blir långfilm är det såklart idrottshjälten vi möter, skildrad under upploppet av tenniskarriären då en lynnig amerikan vid namn John McEnroe försöker utmana honom (i Sverige heter filmen bara ”Borg”, medan den utländska titeln är ”Borg vs McEnroe”, den sistnämnda är en betydligt bättre varudeklaration).

Det är alltså 1980 och snart dags för Wimbledon. Björn Borg har vunnit fyra gånger men behöver en femte vinst för att bli legendarisk. Sverrir Gudnason spelar en porträttlik Borg och filmen skildrar honom som en sluten och nitisk typ som mest av allt verkar vilja dra sig tillbaka med fästmön Mariana, medan Shia LaBeouf gestaltar John McEnroe som tvärtom visar sin ärelystnad med hela sin varelse, från skrävlandet inför vännerna till hotellrumsväggen där han med en tuschpenna systematiskt ritar upp sin väg till den tänkta segern.

Danske regissören Janus Metz varvar uppladdningen med flashbacks till bådas barndom – Borg junior som brottas med ständiga raseriutbrott tills tränaren Lennart Bergelin får styr på honom; en pubertal McEnroe som står och provar pannbandet framför ett idolfoto av just Borg – och mer närliggande episoder tänkta att ge insyn i de bådas komplicerade känsloliv: som när McEnroe går till (tror jag) en aggressionsterapeut och Borg ska spela tennis mot barndomens garagevägg inför ett tv-team men får ett sammanbrott när han inte minns vilken vägg det var. Båda herrarna står även och stirrar emfatiskt i varsin duschscen med vattnet dramatiskt rinnande längs ansiktet.

Det är en snygg film, och manuset av Ronnie Sandahl har sina förtjänster, men rent dramaturgiskt är den ofokuserad och lite velig. ”Borg” är dessutom helt renons på humor vilket förstås kan vara högst medvetet: inte en enda replik eller scen är skriven för att locka fram ens ett minimalt skratt ur publiken. Problemet är att den inte riktigt hittar fotfästet i sin gravallvarliga dramatik heller.

Man snuddar både vid relationen med Mariana (Tuva Novotny i en liten men välspelad roll) och vid kändisskapets olidliga plågor, men lyckas aldrig riktigt komma åt några smärtpunkter. Det är talande att den bästa scenen är den snyggt återskapade finalmatchen – resultatet kan vem som helst googla sig till, men man har ändå lyckats dra fram både spänning och lite nagelbitande ur förloppet.

Filmen slutar när den börjar bli intressant på riktigt: slutscenerna, garnerade med riktiga foton, berättar i kortfattade rader om Borgs och McEnroes vänskap, en som tog vid efter att McEnroe vunnit över Borg 1981. Det är synd att Gudnason och LaBeouf inte fick använda sin påtagliga kemi till att utforska den dimensionen lite mer.
