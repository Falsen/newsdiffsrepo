Kina vill förbjuda ICO:s

Direkt

I ett dokument som det lokala nyhetsbolaget Caixin tagit del av skriver en arbetsgrupp som överser landets webbaserade finanssektor att nya projekt som försöker ta in pengar via kryptovalutor kommer att förbjudas. Myndigheterna ska enligt dokumentet också slå ned på relaterat bedrägligt agerande.

Virtuella valutor har snabbt fått starkt fäste i Kina och totalt har i landet motsvarande 3,2 miljarder kronor tagits in via ICO:s i år. Den statliga arbetsgruppen har tagit fram en lista på 60 virtuella valutaplattformar för myndigheterna att inspektera.

Varningarna för de risker som följer med kryptovalutor har duggat tätt de senaste månaderna. I juli sade Bobby Lee, vd för Shanghaibaserade bitcoinplattformen BTCC, att kryptovalutorna behöver regleras om handeln med dem inte ska spåra ur – bakgrunden är att allt fler privatpersoner investerar i de nya digitala tillgångarna.

I förra veckan varnade kinesiska National Internet Finance Association investerare, som uppmanades att vara på sin vakt för möjliga bedrägerier.

Utgivningar av nya kryptovalutor tilldrar sig marknadens intresse av flera anledningar. Förutom spekulativ handel i hopp om stigande värde för valutorna finns också möjligheten för nystartade bolag att ta in stora mängder kapital, utan att behöva utsätta sig för den granskning som följer med potentiella investeringar från riskkapitalister.

Kina är inte ensamt om att överväga ökad reglering av kryptovalutor. Myndigheter i USA och Singapore har tidigare lyft fram risken för penningtvätt och bedrägerier. Samtidigt har dock vissa marknadsaktörer varnat myndigheterna för risken att hämma utvecklingen – regleringsmyndigheterna behöver enligt dessa lära sig mer om hur kryptovalutor fungerar.
