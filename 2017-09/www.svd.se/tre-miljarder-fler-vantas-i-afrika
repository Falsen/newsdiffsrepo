Per Gudmundson:
Tre miljarder fler väntas i Afrika

Per Gudmundson

Frankrike, Italien, Spanien och Tyskland ska assistera Libyen med kustbevakningen och hjälpa Niger och Tchad med att kontrollera gränserna. Stödmottagarna är alla stora afrikanska transitländer för migranter. Syftet från europeiskt håll är att minska mängden asylsökande och stävja drunkningsdöden på Medelhavet. Överenskommelsen slöts i måndags, efter ett toppmöte hos Frankrikes president Emmanuel Macron i Elyséepalatset.

Samma dag presenterade Angela Merkels Tyskland ett samarbete med Egypten för att bygga upp gränsskydd, förhindra människosmuggling och underlätta för hemvändande. Tyskland satsar 28 miljoner euro i bistånd i Egypten för att reducera flyktingströmmarna.

Varför? Enligt FN:s befolkningsprognos World Population Prospects 2017 kommer Afrikas befolkning att öka med mer än 3 miljarder invånare under innevarande sekel, från dagens 1,2 till 4,5 miljarder år 2100. Samtidigt ökar välståndet. En större andel än tidigare kommer att ha råd att söka sig mot Europa.

I Sverige låter det stundtals som att migrationsfrågan är avklarad i och med åtstramningarna förra året. Man lutar sig mot att flera opinionsmätningar har visat att invandringen inte längre rankas som viktigaste fråga av väljarna.

Men en förstagångsväljare nästa år kommer att kunna se fram emot ett helt liv av politiska frågor om hur situationen i Afrika ska hanteras. Delvis som vanligt: fattigdomen, biståndet och utvecklingsfrågorna. Men lika mycket kommer välståndshöjningen, den ökade rörligheten och välfärdsanspråken hos en växande afrikansk medelklass att ställa nya krav på Europa.

När Sveriges regering ska formulera hur framtidens migration ska hanteras är svaret alltid att EU måste komma överens. Men unionen tycks ständigt splittrad i synen på migration.

Och en ny global asylordning verkar avlägsen.

Enskilda europeiska ledare söker i stället egna nationella lösningar. Som randstat uppe vid Arktis kan Sverige åka snålskjuts och samtidigt peka finger åt kontinentaleuropeerna för att de inte tar sitt humanitära ansvar. Hade vi haft gräns närmare Medelhavet hade det nog låtit annorlunda.
