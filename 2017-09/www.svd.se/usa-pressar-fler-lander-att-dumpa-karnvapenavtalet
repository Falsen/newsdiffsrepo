USA pressar fler länder att dumpa kärnvapenavtalet

Gunilla von Hall

GENÈVE FN-konventionen om avveckling av alla kärnvapen i världen är minst sagt kontroversiell. Den svenska regeringen har nu meddelat att man ska göra en rejäl analys innan avtalet undertecknas. Ingen kärnvapenstat och inget Natoland kommer att underteckna det, och från USA:s sida lägger man mycket krut på att få länder att vända avtalet ryggen.

SvD har tidigare rapporterat om ett brev från USA:s försvarsminister James Mattis till Sverige om att det nära samarbetet med Nato kan försvåras om Sverige ansluter sig till avtalet. I detta fall handlar det om ett annat brev som USA skickat till flera länder.

Syftet med brevet är att pressa länderna att inte skriva under kärnvapenavtalet. SvD har tagit del av dokumentet i punktform. Det är oklart om även Sverige fått brevet, då UD inte kommenterar läckta dokument.

De 19 punkterna lämnar inga tvivel om USA:s budskap och innehåller rader med argument mot avtalet.

”Den 7 juli antogs FN-avtalet om förbud mot kärnvapen och den 20 september öppnas det för undertecknande. USA är bestämt emot avtalet, och vi uppmanar å det starkaste er regering att inte underteckna det”, inleds dokumentet.

Sedan poängteras att “inte en enda kärnvapenstat deltog i förhandlingarna eller kommer att underteckna avtalet. Som resultat kommer avtalet inte att eliminera ett enda kärnvapen och inte öka säkerheten i en enda stat”.

– Tanken att avtalet ska utgöra ett ramverk för framtida nedrustning är rent önsketänkande, heter det.

USA betonar i brevet att avtalet “istället riskerar att ha motsatt effekt och öka splittring i nedrustningsforum som kan förhindra samarbete att möta säkerhetsmässiga utmaningar”. Sedan kommer en formulering som kan uppfattas som hot om försvårat säkerhetssamarbete mellan USA och länder som undertecknar avtalet.

“Avtalet har många vaga och illa definierade delar som potentiellt kan ha allvarlig påverkan på samarbete inom många områden, inklusive säkerhet, icke-spridning av kärnvapen och fredlig användning av kärnenergi”.

Därefter upprepas återigen att “vi uppmanar alla stater att förkasta avtalet”. Slutklämmen lyder “det vore olyckligt om avtalet tilläts distrahera eller avleda viktigt arbete inom andra nedrustningssammanhang där vi står inför säkerhetsmässiga utmaningar.” Och så en tredje gång:

“Vi uppmanar er regering att försäkra att detta inte sker”.

Brevet speglar hur långt USA är beredd att gå för att stoppa kärnvapenavtalet, menar, Beatrice Fihn, chef för den internationella kampanjen mot kärnvapen, ICAN. Hon kallar USA:s agerande och brevet “mycket aggressivt”.

– Det är ovanligt med sådana här dokument för att påverka stater. Det visar hur känslig frågan är och hur oroliga amerikanerna är att avtalet ska få betydelse. De är rädda för att det ska påverka normer så att kärnvapen blir något oattraktivt.

– USA har hela tiden varit kraftiga motståndare till avtalet. På så sätt är dokumentet inte förvånande. Men det är förstås jobbigt att få ett sådant här brev ju närmare allierat ett land är med USA, säger Beatrice Fihn till SvD.

En ambassadör från ett land som fortfarande avser att skriva under avtalet reagerar snarast med en axelryckning på brevet. Han beskriver det som ”typiskt amerikanska metoder” som inte kommer att förändra landets inställning till avtalet.

Men samtidigt tycks det finnas en tvekan bland andra länder att underteckna avtalet, då man befarar att detta kan äventyra försvarssamarbete med USA och andra Natoländer.
