KD nobbar Adaktusson och Skyttedal

TT

Kristdemokraternas valberedning väljer bort de välkända namnen Lars Adaktusson och Sara Skyttedal. Detta efter en toppstrid med de två redan sittande personerna som innehar vice och andre vice ordförandeposten i partiet, skriver tidningen Dagen.

Både Skyttedal och Adaktusson har öppet sagt att de kandiderar till att bli vice ordförande i KD. Men på valberedningens lista står istället Jakob Forssmed, som nu är vice partiledare och ekonomisk-politisk talesperson, och Emma Henriksson, ordförande i riksdagens socialutskott.

– Vi har lyssnat in och intervjuat och gjort ett grundläggande arbete och funnit att det här är det bästa just nu. Sedan är det inte vi som bestämmer, utan rikstinget i oktober. Men vårt förslag ser ut som det gör på grund av helheten, säger Chatrine Pålsson, valberedningens ordförande i KD, till tidningen.
