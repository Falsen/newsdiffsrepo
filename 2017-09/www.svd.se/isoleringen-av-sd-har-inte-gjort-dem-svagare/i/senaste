”Isoleringen av SD har inte gjort dem svagare”

SvD

Efter att jag offentligt berättat om mitt engagemang för Moderaterna har jag talat politik varje dag. Jag träffar människor på stan – i Malmö, Lund, Stockholm – och i byarna på Österlen som vill prata moderat politik. I mataffären, på gymmet, på skjutbanan, på privata middagar och tillställningar, på krogen, i ridhuset och i väntrummet på vårdcentralen närmar sig människor mig och vill dryfta Sveriges framtid. Jag får handskrivna brev, mejl och meddelanden på Facebook och Twitter från människor som har synpunkter och reflektioner på den politik som förs och inte förs. Det finns ett enormt politiskt engagemang hos människor i Sverige 2017.

Många är oroliga. Jag träffar slutkörda lärare som vittnar om en ohållbar situation, gravida kvinnor som är oroliga inför sin förlossning, föräldrar som beskriver evighetslånga köer till BUP, brandmän och ambulansförare som berättar att stenkastning och hot tillhör deras vardag, frustrerade poliser som är förbannade över att de inte kan utföra sitt arbete, vårdpersonal som blivit mordhotade av kriminella på sin arbetsplats. Jag får brev från pensionärer som inte klarar sig på sin pension, mejl från mammor och pappor som berättar om döttrar som blivit utsatta för sexuella övergrepp i skolan, FB-meddelanden från anställda på Migrationsverket som beskriver en kaotisk situation.

Det finns sannerligen mycket att oroa sig över och många frågor att ställa till politiken. En fråga som dock inte bekymrar svensken i någon nämnvärd utsträckning är hur övriga partier ska förhålla sig till Sverigedemokraterna. De enda som frågat mig vad jag anser om Moderaternas förhållningssätt till Sverigedemokraterna är journalister. Deras intresse för denna, i allmänhetens ögon, ytterst perifera fråga, är å andra sidan enormt. Min uppfattning är att människor är trötta på positionerande. Våra väljare kräver en annan och bättre politik, en vuxen och ansvarsfull politik. Släpp frågan om hur M ska förhålla sig till SD. Nu måste vi koncentrera oss på att diskutera moderat politik och moderata lösningar på de problem människor ser i sin vardag.

Den viktigaste frågan till en potentiell partiledare för M är således inte hur hon eller han ser på SD. De viktigaste frågorna måste rimligtvis handla om vilken politik hon eller han vill föra. Det handlar om ideologisk grundsyn – hur ska vi förstå den moderata kombinationen av konservatism och liberalism? Det handlar också om en lång rad sakfrågor, där jag bedömer frågor relaterade till migration och integration som de som engagerar människor allra mest. Om vi inte lyckas bättre med integrationen av nya medborgare så kommer vi inte att kunna lösa våra andra problem. Människor måste lära sig språket, komma i arbete, försörja sig själv och bidra till vårt gemensamma. En moderat grundvärdering är att varje individ är ansvarig, fri och kapabel. Ansvarig för sitt liv, sina handlingar och sin försörjning, fri att välja själv och kapabel att fatta egna, förnuftiga beslut. Hur skapar vi ett samhälle som på bästa sätt uppmuntrar människor att vara vuxna, fria och ansvariga medborgare? Det vill jag höra min blivande partiledare lägga ut texten om.

Och SD? Vad ska vi göra med dem? Min uppfattning är att vi måste respektera den demokrati som är förutsättningen för vårt politiska system. M måste bemöta alla demokratiskt valda partier med samma respekt, kritisera utspel, förslag och idéer som inte är förenliga med vår analys och våra värderingar – och söka stöd för våra förslag där stödet går att finna. Målet måste vara att genomdriva en moderat politik, en politik som vi tror är bra för Sverige och för svenska medborgare.

Isoleringen av SD har inte gjort dem svagare, tvärtom har partiet växt – kanske för att andra partier alltför sällan bemöter dem i sak och alltför ofta går till angrepp med hänvisning till partiets historia. Det finns brister i SD:s politik: Deras hållning i försvarsfrågan är mycket tveksam och deras EU-skepsis är bekymmersam. Det bör väljarna göras uppmärksamma på.

Vi ska förhålla oss till våra väljare i första hand. Det är deras frågor, deras oro, deras förväntningar som är grunden för politikens legitimitet. Låt inte media styra vilka frågor vi ägnar oss åt. Lyssna på de borgerliga väljarna och besvara deras frågor.

Ann Heberlein

kandiderar till provvalet till riksdagen för M
