Populära fonderna som gett minus i plånboken

Frida Bratt

Som grupp har blandfonderna gett två procent i avkastning sedan årsskiftet. Men fonden Kollektiva Bästa 80-talister har fallit med 4,8 procent under samma period. Fonden klassas som en blandfond/generationsfond av Morningstar, och målsättningen är att skapa en portfölj som ”har likheter med hur framgångsrika pensionssparare som är födda på 1980-talet placerar sina egna pensionspengar”. Fonden förvaltas av fondbolaget FCG Fonder, men baseras på statistik från tjänsten Kollektiva, där sparare kan följa fondvalen för de som lyckats bäst inom premiepensionen. Historisk avkastning är dock inte allt, vilket resultatet för Kollektiva Bästa 80-talister i år med all önskvärd tydlighet visar.

Fonden finns bara att köpa inom premiepensionen, där avgiften med rabatt ligger på 0,45 procent (1 % utanför systemet).
