BP och Shell satsar på Nordsjön

TT

Nordsjön lockar fortfarande oljejättar som BP och Royal Dutch Shell att satsa stort. I år räknar de med ett tiotal nya provborrningar i området.

Satsningarna görs efter det att rörelsekostnaderna för oljeproduktion i Nordsjön halverats sedan 2014 till omkring 15 dollar per fat, enligt BP-chefen Bob Dudley.

– I år kommer vi göra sex provborrningar i den brittiska Nordsjön. Det är fler än på årtionden, säger han till Reuters.

Shell räknar för sin del med 3–5 provborrningar i Nordsjön i år och siktar på att hålla kvar produktionsvolymen i Nordsjön på 150 000 fat oljeekvivalenter fram till 2030.

BP-chefen Bob Dudleys mål är att fördubbla produktionen till 200 000 fat per dag till 2020.

Suget efter nordsjöolja finns även hos den franska konkurrenten Total, som köpte danska Maersk Oil i augusti och därmed blev nummer två i Nordsjön efter norska Statoil.
