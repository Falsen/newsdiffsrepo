Namnforskare om Gabriel: ”Ganska otippat”

Johannes Ledel

Gabriel Carl Walther – så ska prins Carl Philips och prinsessan Sofias andra son alltså heta. Beskedet lämnades av farfar, kung Carl XVI Gustaf, vid måndagens konselj på slottet i Stockholm.

Gabriel, som blir pojkens tilltalsnamn, blir också hertig av Dalarna.

– Gabriel är ganska otippat som kungligt namn, säger namnforskaren Katharina Leibring vid Institutet för språk och folkminnen till SvD.

Gabriel är ett relativt populärt namn för småpojkar i dag och låg i fjol på 42:a plats bland de populäraste namnen för nyfödda pojkar. Katharina Leibring känner dock inte till att det ska ha förekommit bland svenska kungligheter tidigare.

– I adliga kretsar har det funnits. Vi hade Magnus Gabriel De la Gardie till exempel på 1600-talet. En av Sveriges rikaste män på den tiden, säger Katharina Leibring.

Namnet Gabriel har förekommit i Sverige sedan 1300-talet och kommer från början från ärkeängeln Gabriel, som förekommer i alla de abrahamitiska religionerna.

Namnen Carl och Walther förekommer dock i prinsens egna släkt. Carl närmast från farfar, kung Carl XVI Gustaf, och Walther sannolikt från drottning Silvias far Walther Sommerlath.

– Prinsparet följer traditionen att man väljer ett tilltalsnamn som man tycker om och så tar man sidonamnen från släkten, säger Katharina Leibring.

Vad tycker du själv om namnet?

– Jag tycker det blev en fin kombination. De låter bra tillsammans, Gabriel Carl Walter, säger Katharina Leidbring.
