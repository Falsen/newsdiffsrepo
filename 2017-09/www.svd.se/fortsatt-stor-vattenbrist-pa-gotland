Fortsatt stor vattenbrist på Gotland

TT

Trots de senaste dagarnas myckna regnande så visar de mätningar som Sveriges geologiska undersökning utfört på fortsatt mycket låga nivåer i de gotländska grundvattenmagasinen.

Augusti månads nederbördsmängd har enligt SMHI varit relativt normal – men sommarens regn har främst kommit växtligheten till del eller avdunstat. Nu uppmanas öborna att fortsätta spara på vattnet.

"Sommaren är förbi, men det är viktigt att komma ihåg att det är i september och oktober som vi kan förvänta oss de lägsta grundvattennivåerna och det är viktigt att vi alla fortsätter att vara sparsamma med vårt vatten" säger Frida Eklund på Länsstyrelsens miljö- och vattenenhet i ett pressmeddelande.
