Ryssland skickar observatörer till Aurora

Jonas Gummesson

– Sverige och sex länder till har fått inbjudan från Vitryssland att observera de vitryska delarna ur Zapad, vi har inte fått något detaljerat program om vad som ska visas kopplat med den inbjudan vi fått, skriver Marie Tisäter vid Försvarsmaktens kommunikationsavdelning i ett mailsvar till SvD.

Zapad och Aurora genomförs parallellt på båda sidor Östersjön. I Aurora deltar sammanlagt åtta nationer med förband, Sverige och Finland och sex av Natos medlemsländer, inklusive USA, totalt drygt 20 000 soldater. Upptakten blir i Göteborg i mitten av nästa vecka.

Totalt har tio länder tackat ja till att skicka observatörer till Sverige under övningen: Vitryssland, Finland, Tyskland, Storbritannien, Litauen, Nederländerna, Norge, Polen, Ryssland och USA. Från början var ytterligare fem länder inbjudna av den svenska regeringen.

Zapad har ungefär 100 000 deltagare, enligt uppskattningar i internationella medier. Enligt ukrainska myndigheter kan det röra sig om det dubbla antalet.

Rysk militär har själva satt deltagarantalet till under 13 000 vilket innebär att man inte är skyldiga att bjuda in utländska observatörer till den del av övningen som genomförs i Ryssland, enligt i reglerna i det så kallade Wiendokumentet som hanteras av Organisationen för säkerhet och samarbete i Europa (OSSE).

Enligt det ryska försvarsdepartementet är det totala deltagarantalet i både Ryssland och Vitryssland 12700 soldater.

Men till det ska då läggas oannonserade beredskapskontroller som inte kräver föranmälan till OSSE, men som kan utnyttjas av den ryska militären för att undvika uppmärksamhet och insyn.

På rysk mark genomförs övningen i det västra militärdistriktet närmast Europa, bland annat i  Kaliningrad vid Östersjön. Övningsscenariot är att terrorister infiltrerar rysk och vitryskt territorium för att genomföra attacker och ”destabilisera” länderna.
