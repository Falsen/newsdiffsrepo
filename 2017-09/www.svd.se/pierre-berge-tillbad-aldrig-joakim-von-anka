Andres Lokko:
Pierre Bergé tillbad aldrig Joakim von Anka

Andres Lokko

Jag tyckte så mycket om Pierre Bergé. Han dog i går natt i Paris, i det vackra hem han under största delen av sitt liv delade med sin make modeskaparen Yves Saint Laurent.

När Saint Laurent för nio år sedan diagnostiserades med en obotlig hjärntumör gifte det då före detta paret sig bara dagar innan han dog.

Bergé tog ett väldigt djupt andetag och klev ut ur skuggan som förvaltare av YSL:s helt jäkla gränslösa konstskatter.

För de var verkligen tossiga.

Jag gick på förhandsvisningar av små delar av deras samlingar på ett auktionshus i Londons Mayfair och när man slog upp dörren blev man alldeles bländad: ungefär som när Brendan Fraser eller Angelina Jolie bryter sig in i valfri orörd pyramidkrypta i en egyptisk öken och vadar fram genom gulddubloner och spindelväv mot en hög heliga graaler.

I den arkeologiska äventyrsfilmgenren har huvudpersonen alltid ett knippe nazister hack i häl.

Så också Bergé. Kanske inte fullt lika bokstavligt uniformerat som i ”Jakten på den försvunna skatten” men effekten var snarlik.

Han var en uttalad aktivist för hbtq-rättigheter före de flesta, närde högst socialdemokratiska ideal från en position – och i en värld – där det knappast var kutym, och stred, så gott han kunde, högljutt för mänskliga rättigheter.

Jag hade egentligen inte alls tänkt att det här skulle bli en minnestext. Igen. Ibland känns det som om jag inte skriver något annat än dödsrunor, men samtidigt är det egentligen inte så konstigt.

När 1900-talet för varje dag sakta tynar bort förstår man vidden av den allt oöverskådligare mängd människor som gjorde avtryck på oss andra.

Andy Warhols profetia om hur alla i framtiden kommer att få sina 15 minuter i rampljuset är på alla vis på väg att besannas, men först måste 1900-talet ur vägen.

Och Bergés inflytande som den ena hjärnhalvan bakom YSL är rent modemässigt, förstås, obestridbart.

På ytan såg det alltid ut som om han och Yves levde ett Marie Antoinette-liv insvepta i kashmir. Och, ja, jag har också besökt deras avundsvärt fina hus och magiska trädgård i Marrakech.

Men under den välekiperat stenrika fasaden brann ett empatiskt mecenathjärta för rättvisa.

Filantroper med så ymniga saldon existerar ju annars mest i Frank Capra-filmer och möjligen – samt aningen mer motvilligt – i något avsnitt av ”Undercover boss”.

Bergé kan få utgöra själva definitionen av en champagnesocialist, detta larviga epitet som högerextrema ägg i vår digitala samtid föraktfullt kastar efter vem som än bryr sig det minsta om sina medmänniskor och gör det – ”din lögnaktiga PK-idiot!” – oavsett härkomst, hudfärg eller läggning.

Det är den cyniska oförståelsen för empati och människokärlek och att inte se det som en självklarhet att tillbe Joakim von Anka som gör Pierre Bergés eftermäle och fortsatta inflytande både eftersträvansvärt och viktigare än någonsin.
