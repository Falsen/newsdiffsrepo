”Fel att blunda för teknikens nya möjligheter”



Digitaliseringen av vården är för viktig för att reduceras till en pajkastning där vi kallar varandra för ”aningslösa teknikoptimister” eller ”framstegsfientliga bakåtsträvare”, så som fyra läkare gör på SvD Debatt 31/8. Det är dags att hyfsa debatten, och i brett samförstånd hitta metoderna för hur vi tryggt och säkert inför den digitala teknik som kan bidra till att lösa många av vårdens vardagsproblem.

Modern teknik kan lösa mycket, men ingen har sagt att den löser allt. Det handlar inte heller om att ersätta vårdpersonalen med en dator. Det är när tekniken sätts i människans tjänst som fantastiska möjligheter skapas. När digitala lösningar utformas efter individens behov, kan vi skapa helt nya möjligheter för patienter att leva självständigt trots en kronisk sjukdom och stödja vårdpersonalen att fatta informerade beslut när stora mängder data kan analyseras och presenteras på ett användbart sätt. Vi kan också effektivisera många administrativa arbetsuppgifter som tar tid från patientkontakten.

Vården är en högteknologisk sektor som alltid investerat stora summor i medicinteknik som räddar liv. Samtidigt har det under decennier underinvesterats i de basala IT-stöd som skulle ge ett välfungerande informationsutbyte mellan olika vårdgivare, liksom med patienten själv. När behandlande läkare inte har tillgång till livsviktig information om patientens tidigare vård och behandling skapas risker för patientsäkerheten helt i onödan. Vård- och omsorgssektorn är i tydligt behov av bättre arbetsverktyg, och det är vår skyldighet som ledare i vården att påskynda denna utveckling.

Ska vården blunda för den tekniska utvecklingen och fortsätta släpa efter andra samhällssektorer, och förvägra läkare och sjuksköterskor de moderna IT-stöd som kan rädda liv? Debattörerna blir svaret skyldig på vad deras alternativa lösning är när de avfärdar användningen av nya digitala verktyg som ”uppblåsta visioner”. Att bara säga nej leder inte utvecklingen framåt.

Är man kritisk till att privata företag och kreativa entreprenörer har varit först med att ta fram nya smarta lösningar för digitala läkarbesök, sjukvårdsrådgivning eller förebyggande hälsocoachning, så borde man snarare ställa sig frågan varför detta inte redan skett inom vårdens väggar. Landsting och regioner får inte nöja sig med att innovation bara sker utanför den offentligt finansierade vården, utan måste offensivt driva utvecklingen – gärna i samarbete med de nya aktörerna. Det behövs metoder för att pröva, utvärdera och beforska de nya digitala lösningarna i samverkan mellan vård och akademi.

Debattörerna hävdar att arbetet med att ge mer kunskap och makt åt patienten är ”populistiskt”. Påståendet är felaktigt, då forskningen påvisar värdet av informerade och delaktiga patienter.

Det är dags att sluta misstänkliggöra varandras ambitioner, och istället sätta sig ner vid samma bord och hantera både risker och möjligheter med den digitala tekniken. Att hålla för öronen och hoppas att den digitala utvecklingen blåser över är inte ett alternativ. Utvecklingen går framåt, vare sig vi vill eller inte, och då är det upp till oss som politiska eller kliniska ledare att se till att digitaliseringen används på ett sätt som maximalt gynnar patienten, vårdpersonalen och samhället. Vi vet att även den stora merparten av läkarkåren vill bidra till en sådan utveckling.

Annika Strandhäll (S)

socialminister

Daniel Forslund (L)

innovationslandstingsråd Stockholms Län
