”Därför bör Sverige skriva under FN:s avtal”



Hiroshima. Nagasaki. Förintade, sönderbrända och krossade kroppar. Människor döende i akut strålsjuka. Atombomberna med de smärtsamt lättsinniga namnen ”Little Boy” och ”Fat Man” dödade hundratusentals civila och skadade lika många, ofta för livet.

En hätsk och oroväckande debatt har nu blossat upp i Sverige om det internationella avtal som nyligen antogs i FN för att förbjuda kärnvapen. Menar allianspartierna verkligen att massförstörelsevapen är acceptabelt att använda och hota med?

Ett kärnvapenkrig idag skulle få helt andra konsekvenser än bomberna över Japan. Flera av de cirka 15 000 kärnvapen som finns idag har en sprängkraft tusentals gånger starkare än på 1940-talet. Efter ett fullskaligt kärnvapenkrig skulle det inte finnas någon mänsklig civilisation kvar. Även ett begränsat krig skulle orsaka en sådan klimatpåverkan att två miljarder människor skulle riskera att svälta ihjäl.

När USA:s president Donald Trump påstår att Japan och Sydkorea vore säkrare med egna kärnvapen, pekar han ut en riktning som skulle leda till en farligare och mer osäker värld. Att tro att vi kan undvika ett kärnvapenkrig i en värld där allt fler länder skaffar kärnvapen är aningslöst.

Trots att över 40 år har gått sedan icke-spridningsavtalet om kärnvapen antogs har kärnvapenstaterna valt att inte leva upp till sina skyldigheter inom avtalet om generell och fullständig nedrustning av kärnvapen. Därför antog en majoritet av FN:s medlemsstater i juli i år ett tydligt förbud mot bland annat utveckling, innehav och användning av kärnvapen. 122 stater inklusive Sverige röstade för avtalet, som förhandlades på uppdrag av FN:s generalförsamling, helt i linje med icke-spridningsavtalet. Det är ett uppriktigt försök att vända dagens utveckling och lägga grund för nedrustning istället för spridning av kärnvapen.

Avtalet har välkomnats brett av FN:s generalsekreterare, internationella Röda Korset, människorättsorganisationer, amerikanska kärnvapenforskare och många fler. Att kärnvapenstaterna bojkottade förhandlingarna var lika väntat som beklagligt och den senaste tidens starka reaktioner från bland andra USA och Storbritannien visar att avtalet redan påverkar kärnvapenstaterna.

Den svenska regeringen har meddelat sin intention att signera avtalet och det är därefter upp till riksdagen att ratificera det. Vi välkomnar detta. Att inte skriva under skulle bryta mot en lång tradition av nedrustningsarbete i Sverige. Noggranna analyser av avtalets möjliga effekter har gjorts med deltagande från politiker, akademiker, tankesmedjor och civilsamhället och det föreligger inga hinder för regeringen att underteckna avtalet.

Men den borgerliga Alliansen har opponerat sig mot detta nya avtal som förbjuder kärnvapen, världens mest destruktiva massförstörelsevapen. De menar att avtalet inte har beretts ordentligt, att det hotar Sveriges militära samarbeten och att det till och med spelar Putin i händerna. Hur och varför har inte tydliggjorts.

Ingenting i avtalet förhindrar Sverige från att bibehålla sina nuvarande militära samarbeten. Redan idag har flera Natomedlemmar nationella förbud mot kärnvapen på det egna territoriet, där bilaterala avtal har tagits fram för att reglera hur kärnvapen ska hanteras. Sverige har idag inga samarbeten som vilar på kärnvapen, och den nuvarande linjen accepteras av USA och Nato, vilket försvarsminister Peter Hultqvist klargjorde förra året: ”Kärnvapen ska inte och får inte placeras ut i Sverige. Under mycket lång tid har svensk politisk linje varit att sådana vapen inte ska placeras här eller får medföras av gästande utländska förband.” Genom att gå med i avtalet som förbjuder kärnvapen kan Sverige tydliggöra och säkerställa en position som sedan länge varit känd och inte hindrat nuvarande militära samarbeten.

Kärnvapen är ett massförstörelsevapen vars användning strider mot folkrätten och resulterar i ofattbart svåra humanitära konsekvenser över lång tid. Ingen stat eller humanitär organisation har kapacitet att hantera en sådan katastrof. Makthavare utan respekt för mänskliga rättigheter och med tillgång till kärnvapen, kan starta ett förödande krig. Också ett missförstånd eller tekniskt haveri kan leda till en oåterkallelig händelsekedja som slutar i en global katastrof. Dessa scenarion kan bara förebyggas genom ett ökat tryck på nedrustning, dialog för avspänning och på sikt total eliminering av kärnvapen.

Vi förväntar oss att Sveriges riksdag snarast ratificerar FN-förbudet mot kärnvapen efter att regeringen signerat det.

Malin Nilsson

generalsekreterare Internationella Kvinnoförbundet för Fred och Frihet

Andreas Tolf

ordförande Svenska Läkare mot Kärnvapen
