Ingen svensk oro för vinter-OS i Sydkorea

Anders Lindblad

Det upptrappade världsläget påverkar också idrotten. Nordkoreas senaste provsprängning av kärnvapen och Sydkoreas svar i form av militära övningar ställer frågan hur det blir med vinter-OS i Sydkorea i vinter.

Kan säkerheten garanteras?

Vad händer om situationen förvärras ytterligare?

Kommer spelen till och med att ställas in?

Pyeongchang, cirka 18 mil öster om Seoul,  är huvudort för tävlingarna, som avgörs mellan den 9-25 februari nästa år.

Peter Reinebo är verksamhetschef på Sveriges olympiska kommitté, SOK, och även general för den svenska truppen till OS. Han står i ständig kontakt med den svenska ambassaden i Sydkorea och den lokala organisationskommittén (Pogoc) för att hålla sig så uppdaterad som möjligt om situationen. Under förberedelserna inför spelen, och framför allt under den svenska truppens vistelse i Sydkorea, samspelar SOK också  med Polisens nationella operativa avdelning (Noa) samt Säkerhetspolisen (Säpo), när det gäller frågor som rör säkerheten.

Reinebo följer utvecklingen mycket noga. Han är övertygad om att spelen kommer att arrangeras som planerat, om inte situationen förvärras avsevärt.

– Säkerhetsläget i Sydkorea är inte förhöjt efter den senaste incidenten, även om den tycks vara av allvarligare art. Den stora skillnaden mot tidigare är att retoriken är annorlunda. Vi hoppas att läget stabiliserar sig och att den ”stora” retoriken lägger sig, säger Reinebo.

Svenska Utrikesdepartementet skriver på sin hemsida, via ambassaden i Seoul, att säkerhetsläget i Sydkorea är oförändrat, efter Nordkoreas sjätte kärnvapentest och att det är ambassadens bedömning är att ”säkerhetsläget är stabilt”. Man poängterar dock att den säkerhetspolitiska situationen mellan Nord- och Sydkorea stundtals är mycket spänd och att säkerhetsläget kan förändras med kort varsel.

– Vi arbetar enligt vår planering men följer självklart utvecklingen mycket noga. Några aktiva och ledare har kontaktat oss för att få mer information och inom kort har vi ett möte med våra sportchefer på SOK för att skaffa en heltäckande bild av de frågor som finns. Det är viktigt för oss att grunda vår information och fatta våra beslut på fakta och inte på retorik, säger Reinebo.
