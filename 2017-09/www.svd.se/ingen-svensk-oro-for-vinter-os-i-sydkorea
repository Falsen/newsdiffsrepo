Ingen svensk oro för vinter-OS i Sydkorea

Anders Lindblad

Det upptrappade världsläget påverkar också idrotten. Nordkoreas senaste provsprängning av kärnvapen och Sydkoreas svar i form av militära övningar ställer frågan hur det blir med vinter-OS i Sydkorea i vinter.

Kan säkerheten garanteras?

Vad händer om situationen förvärras ytterligare?

Kommer spelen till och med att ställas in?

Pyeongchang, cirka 18 mil öster om Seoul,  är huvudort för tävlingarna, som avgörs mellan den 9-25 februari nästa år.

Peter Reinebo är verksamhetschef på Sveriges olympiska kommitté, SOK, och även general för den svenska truppen till OS. Han står i ständig kontakt med den svenska ambassaden i Sydkorea och den lokala organisationskommittén (Pogoc) för att hålla sig så uppdaterad som möjligt om situationen. Under förberedelserna inför spelen, och framför allt under den svenska truppens vistelse i Sydkorea, arbetar SOK också mycket tätt tillsammans med Polisens nationella operativa avdelning (Noa) samt Säkerhetspolisen (Säpo), när det gäller frågor som rör säkerheten.

Reinebo följer utvecklingen mycket noga. Han är övertygad om att spelen kommer att arrangeras som planerat, om inte situationen förvärras avsevärt.

– Säkerhetsläget i Sydkorea är inte förhöjt efter den senaste incidenten, även om den tycks vara av allvarligare art. Den stora skillnaden mot tidigare är att retoriken är annorlunda. Vi hoppas att läget stabiliserar sig och att den ”stora” retoriken lägger sig, säger Reinebo.

Svenska Utrikesdepartementet skriver på sin hemsida, via ambassaden i Seoul, att säkerhetsläget i Sydkorea är oförändrat, efter Nordkoreas sjätte kärnvapentest och att det är ambassadens bedömning är att ”säkerhetsläget är stabilt”. Man poängterar dock att den säkerhetspolitiska situationen mellan Nord- och Sydkorea stundtals är mycket spänd och att säkerhetsläget kan förändras med kort varsel.

– Vi arbetar enligt vår planering men följer självklart utvecklingen mycket noga. Inga aktiva eller ledare har så vitt jag vet kontaktat oss av oro, men inom kort har vi ett möte med alla våra sportchefer på SOK för att skaffa oss en heltäckande bild av situationen. Det är viktigt för oss att grunda våra beslut på fakta och inte på retorik, säger Reinebo.

Det ska mycket till för att Sydkorea och IOK, den internationella olympiska kommittén, ställer in spelen. Det vore att vika sig för hot, menar Reinebo.

– Det är väldigt viktigt att det blir ett OS. Jag tror helt säkert också att det också blir så.

Det har funnits förhoppningar om att idrottare från Nordkorea ska vara med i spelen, men om det blir verklighet återstår att se.

– Det är något som IOK och arrangören i Sydkorea vill bidra till. Dialogen har hittills varit öppen och hoppfull, men om situationen förändras nu vet vi inte ännu, säger Reinebo som i slutet av september åker till Pyeongchang på en planerad rekognoseringsresa, tillsammans med andra ledande personer i SOK samt specialförbunden, för att skaffa sig ytterligare en bild på plats av situationen.

– Vi kommer då också att träffa personal från ambassaden för att uppdatera oss så mycket som möjligt om säkerhetsläget, säger Peter Reinebo.
