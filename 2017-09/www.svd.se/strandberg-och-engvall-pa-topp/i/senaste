Strandbergs hattrick gav drömstart för U21

TT

Cypern inledde kvalet genom att besegra Malta med 2–1 i fredags. Men besöket i Falkenberg – och mötet med Carlos Strandberg – blev snabbt till en riktig mardröm.

Det tog bara lite mer än fyra minuter för Strandberg att bli tvåmålsskytt och efter ytterligare en fullträff en dryg halvtimme senare var matchen mer eller mindre avgjord redan i halvtid.

Strandberg, 21, är redan inne på sin sjunde seniorklubb i karriären efter en något krokig utlandssejour.

I U21-landslaget har det däremot gått spikrakt. I och med fullträffarna mot Cypern står han på nio mål på 15 U21-landskamper.

– Det är ett bra facit. Men det är ju inte bara målen, det är ju förarbetet också, säger han.

– Fast mål är mål, det är klart att det höjer upp en.

Roland Nilsson, som tagit över som förbundskapten efter Håkan Ericson, har aviserat ett något rakare svenskt anfallsspel för att utnyttja de starka anfallsalternativen som den nya U21-generationen bjuder på.

Taktiken gav resultat direkt.

Sverige ställde blixtsnabbt om från bollvinst till anfall nästan varje gång. Inte minst satte Strandberg och anfallskollegan Gustav Engvall gång på gång fart i djupled.

Strandbergs första mål, från nära håll i straffområdet, kom efter väggspel längs vänsterkanten mellan Engvall och Joel Andersson. Det andra gjorde Strandberg efter en solorusch till höger, efter en öppnande djupledspassning från Anton Salétros.

– Vi pratade om att Carlos inte skulle tveka i början av matchen, utan utnyttja sin kraft och fart från början, säger Roland Nilsson.

– Det visade sig ju vara ett väldigt bra recept.

Och så kom dessutom 3–0, en rusch på vänsterkanten och en kylig lyftning förbi målvakten, ett par minuter före pausen.

Sverige tappade visserligen lite fart i den andra halvleken, som slutade med ett cypriotiskt tröstmål i slutsekunderna. Men den bjöd ändå på fint svenskt spel och ett fjärde mål, också det på tilläggstid, från Malmö-mittfältaren Erdal Rakip.

Sverige vann med 4–1 och fick en bra start på vägen till EM i Italien och San Marino sommaren 2019. Men redan om en månad väntar en betydligt tuffare uppgift, på bortaplan mot Belgien.

Frågan är vilket landslag Carlos Strandberg är med i då – i Roland Nilssons U21-lag eller Janne Anderssons A-landslag.

– Jag utgår från att han är med mig, sedan får vi ju ta diskussion om det kommer någon annan som vill ha med honom, säger Nilsson med ett brett leende.

– Det beror ju på vad Janne vill ha utav sin forward. Men med det han visade i dag, så öppnade han ju ögonen i alla fall.
