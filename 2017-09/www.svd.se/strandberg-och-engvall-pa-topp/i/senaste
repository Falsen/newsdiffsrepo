Strandbergs hattrick gav drömstart för U21

TT

Cypern inledde kvalet genom att besegra Malta med 2–1 i fredags. Men besöket i Falkenberg – och mötet med Carlos Strandberg – blev snabbt till en riktig mardröm.

Det tog bara drygt fyra minuter för Carlos Strandberg att bli tvåmålsskytt och efter ytterligare en fullträff en dryg halvtimme senare var matchen mer eller mindre avgjord redan i halvtid.

Strandberg, 21, är redan inne på sin sjunde seniorklubb i karriären. Efter en något krokig utlandssejour, som gått från genombrottet i Häcken via ryska ligan, en period i AIK och den belgiska ligan, är han sedan omkring en månad Malmö FF-spelare.

I U21-landslaget har det däremot gått spikrakt. I och med fullträffarna mot Cypern står Strandberg på nio mål på femton U21-landskamper.

– Ja, det är klart att det är kul att göra mål. Men framför allt att vi spelar bra som lag, sade tremålsskytten till C More i pausen.

– Det är första matchen, det är viktigt att vi sätter allting korrekt.

Roland Nilsson, som tagit över som förbundskapten för U21-herrarna efter Håkan Ericson, har aviserat ett något rakare svenskt anfallsspel framöver. Tanken är att utnyttja att de starka anfallsalternativen som den nya U21-generationen – spelare födda 1996 och senare – bjuder på.

Taktiken gav resultat direkt.

Sverige ställde blixtsnabbt om från bollvinst till anfall nästan varje gång, ett effektivt sätt att rulla sig igenom det kompakta cypriotiska försvaret. Inte minst satte Strandberg och anfallskollegan Gustav Engvall gång på gång fart i djupled.

Det första målet, från nära håll i straffområdet, kom efter väggspel längs vänsterkanten mellan Engvall och Joel Andersson. Det andra gjorde Strandberg efter en solorusch till höger, efter en öppnande djupledspassning från Anton Salétros.

Och så kom dessutom 3–0, en rusch på vänsterkanten och en kylig lyftning förbi målvakten.

Sverige tappade visserligen lite fart i den andra halvleken och slutade med ett cypriotiskt tröstmål. Men den bjöd ändå fint svenskt spel, pigga inhopp från Dortmundanfallaren Alexander Isak och Sunderlandmittfältaren Joel Asoro – och ett fjärde mål, på tilläggstid från Malmö-mittfältaren Erdal Rakip.

Sverige vann med 4–1 och fick en bra start på vägen till EM i Italien och San Marino sommaren 2019. Men redan om en månad väntar en betydligt tuffare uppgift, på bortaplan mot Belgien.
