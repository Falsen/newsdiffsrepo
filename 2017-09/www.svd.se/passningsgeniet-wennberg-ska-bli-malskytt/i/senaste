Passningsgeniet Wennberg ska bli målskytt

TT

Alexander Wennberg och hans Columbus tog stora kliv. Höga toppar på hösten som 10–1 mot ett dittills obesegrat Montreal och 7–1 mot regerande och blivande Stanley Cup-mästaren Pittsburgh Penguins stack ut.

Mot Montreal tappade finliraren Wennberg en tand.

– Jag är faktiskt glad att han fick lite stryk och förlorade en tand. Det är bra för honom. Jag tog inte av honom för det, sade tränaren John Tortorella.

Wennberg förstår vad hans erkänt hårdföre coach menade.

Bli mer komplett.

– Han tycker det är bra att härdas lite. Jag är kanske inte den mest fysiska spelaren, men att komma in i hetgröten framför mål, eller om det är att bli involverad i matchen med en tackling, det gillar han. Och jag tror han har rätt. För att bli bättre måste man lära sig alla situationer på isen.

22-åringen ska göra sin fjärde säsong i Columbus och Tortorella har varit där i två.

– Man hörde ganska mycket innan man väl fick honom. Det är en coach som gör allt för att vinna och pusha sina spelare till max. Man kan få en avhyvling då och då men han gör det bara för att man ska bli bättre.

Stockholmaren har dubblat poängskörden varje säsong under Tortorella. Först från 20 till 40 poäng, och förra säsongen gjorde svensken 13 mål och 46 assist.

– Verkligen kul för min del att det blev lite lossning med poäng. Den rollen kräver de av mig, så nu är det bara att försöka ta ännu ett steg.

Wennbergs värde för Columbus blev tydligt när han förra veckan skrev på ett sexårskontrakt värt motsvarande 235 miljoner kronor.

– Nästa steg för mig blir att dyka upp varje dag och göra samma jobb. Kändes som jag hade många bra matcher förra säsongen men tappade lite på slutet. Och att jag orkar en hel säsong framför allt. Sedan måste jag bli bättre på att göra mål. Att bli en spelare som gör 20 mål är något jag strävar efter.

Men han tänker inte överge sin spelstil.

– Hur jag ser spelet är en av mina styrkor. Därför blir det nog ofta så att i stället för att skjuta ur ett läge väntar jag för att hitta ett bättre läge för en passning. Många försöker ändra på mig att bli en skytt men jag gör det jag tycker jag är bäst på. I slutändan tror jag att det gör mig till en bättre spelare.

Columbus vann bara en match i Stanley Cup mot Pittsburgh. I sommar har laget förstärkts med bland andra ryske stjärnan Artemi Panarin från Chicago Blackhawks.

– Han är en av de bästa i NHL och det ska bli jättekul att spela, om det inte är med honom, så i alla fall i samma lag.

– Lagbygget känns jättebra. Förra året var det ett riktigt bra steg för oss att komma till slutspel. Men vi är inte nöjda där. Nästa år kan vi förhoppningsvis vara med och fajtas om Stanley Cup.
