Kongressen sade ja till katastrofhjälp

TT

USA:s representanthus har godkänt 15 miljarder dollar i katastrofhjälp till offren för orkanen Harvey. I beslutet ingår också en höjning av USA:s skuldtak och finansiering av de federala utgifterna i ytterligare tre månader.

Paketet, som antogs av senaten på torsdagen, går nu vidare till president Donald Trump för undertecknande. Presidenten väntas snabbt skriva under beslutet, som är en följd av den uppgörelse han tidigare i veckan överraskande gjorde med Demokraterna i kongressen.
