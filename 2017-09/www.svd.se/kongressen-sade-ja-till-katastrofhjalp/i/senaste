Trump flirtar vidare med Demokraterna

TT

Trumps körde i onsdags över både Republikanerna och sin egen finansminister när han gjorde upp med Demokraterna om att höja skuldtaket och finansiera federala myndigheter i tre månader till, för att kunna lösgöra 15 miljarder i katastrofhjälp till offren för orkanen Harvey.

Uppgörelsen har godkänts i både representanthuset och senaten och väntas inom kort signeras av presidenten.

I en serie Twitterinlägg skriver Trump att han tvingats vända sig till oppositionen för att få igenom lagstiftning, med tanke på Republikanernas knappa övervikt i senaten. Han kritiserar på nytt Republikanerna för misslyckandet med att ersätta hälsovårdsreformen Obamacare och manar dem att skynda på med att genomföra en skattereform, ett annat av hans viktigaste vallöften.

"Vänta inte till slutet av september. Behövs mer än någonsin. Bråttom", twittrar han.

Donald Trumps missnöje med sina republikanska partivänner har ökat, i takt med att tiden går utan att någon av hans utlovade reformer antagits av kongressen. Trots det blev många chockade när han i stället vände sig till Demokraterna.

Och nu antyder han att han kan tänka sig att samarbeta med minoritetspartiet i fler frågor. Det gäller bland annat att undanröja kongressens makt över skuldtaket, något som Republikanerna är emot.

Presidenten har också förklarat sig redo att diskutera frågan om framtiden för de närmare 800 000 unga, kallade "dreamers", som kommit till USA illegalt när de var under 16 år. Trump har på begäran av Nancy Pelosi, Demokraternas ledare i representanthuset, offentligt förklarat att de inte riskerar att deporteras under det kommande halvåret, trots att migrantprogrammet Daca rivs upp.
