M: Bara bygga nytt löser inte bostadsbristen



I den bostadspolitiska debatten kan det ibland låta som enbart nybyggnation kommer lösa bostadsbristen i Sverige. Det är inte en realistisk syn på verkligheten. De som driver efterfrågan på bostadsmarknaden är främst unga och nyanlända. Båda dessa grupper saknar i normalfallet ekonomiska resurser och har jämförelsevis låga inkomster.

Nybyggnationen i dag är dyr. Länsstyrelsen i Östergötland har redan varnat för att det som produceras just nu kommer bli så pass dyrt att väldigt få kommer ha råd att bo där. Banker, Riksgälden och Finansinspektionen varnar om att det byggs för många bostäder som är för dyra. En nybyggd etta kan ha en månadshyra på uppemot 10 000 kronor.

Det tar mycket lång tid att få en bostad i det prisreglerade hyresbeståndet. Förra året var den genomsnittliga kötiden nio år i Stockholmsregionen. De som har svårast att köpa en bostad har oftast också stått kort tid i bostadskön.

Ungefär 75 procent av de nyanlända bor som inneboende eller har andrahandskontrakt. Det finns i dagsläget ingen politik som har som syfte att lösa deras behov. Nyproduktionen kommer aldrig vara ett realistiskt alternativ för de med lägst betalningsförmåga.

Att tro att nyproduktionen skulle lösa bostadsbristen innebär att vi förpassar de med absolut lägst inkomst till bostäderna med högst pris och hyra. Det är varken rimligt eller ändamålsenligt. Dessutom riskerar det att låsa fast människor i bidragsberoende för lång tid framöver. Det krävs goda inkomster för att bryta en bidragscirkel och ha råd med motsvarande bostad själv.

Bostadspolitiken behöver i större grad ta hänsyn till flexibla och innovativa boendeformer. Det ägda boendet är och bör även i framtiden vara huvudalternativet. Det är billigast under en längre tid. Men bostadspolitiken bör anpassas så att man under vissa skeenden i livet enklare kan hyra ut sin bostad, bo inneboende eller i andra hand.

Sverige behöver därför en politik som i högre grad tar sin utgångspunkt att privatpersoner kan vara hyresvärdar. Det innebär att det måste vara tryggt att både hyra bostad av en privatperson och hyra ut bostad som privatperson. Men det måste också vara lönsamt att hyra ut en del av sin bostad.

Därför krävs det tre reformer.

1. Hälften av en privatbostad bör kunna hyras ut skattefritt. På så sätt kan stora bostäder nyttjas mer effektivt. Det bör även bli enklare att göra om en stor bostad till två mindre.

2. Kraftigt förstärkta skatteavdrag för dem som bygger om/till befintliga utrymmen så som garage, källarplan och Attefallshus till uthyrningsdelar. Reglerna för att få bygglov bör även förenklas.

3. Hyreslagstiftning som tar hänsyn till småskaliga hyresvärdar som hyr ut delar av sina bostäder. Det innebär att det ska finnas tydliga regler och vara tryggt både för uthyrare och den som hyr.

Självklart kommer det behövas fler åtgärder för att få en fungerande bostadsmarknad. På sikt skulle dock dessa förslag skapa fler bostäder i det befintliga beståndet och leda till ett mer effektivt resursutnyttjande. Det är dock naivt att tro att alla skulle vilja hyra ut en bostad. Stockholms handelskammare har dock gjort en undersökning som visar på att 30 procent av både villaägare och bostadsrättsägare med outnyttjad yta är positiva till att hyra ut en del av sin bostad. Enligt deras beräkningar så skulle det på två år kunna frigöras 28 000 boendeplatser bara i Stockholm.

Bostadsbristen riskerar att inte bara låsa fast människor i utanförskap men är också en tickande bomb för hela samhällets ekonomi. Därför behöver bostadspolitiken liberaliseras och anpassas till människors vardag.

Leif Gripestam (M)

kommunstyrelsens ordförande Täby

Anna König Jerlmyr (M)

oppositionsråd Stockholm

Jimmy Baker (M)

oppositionsråd Botkyrka

Olle Reichenberg (M)

kommunstyrelsens ordförande Danderyd

Adam Reuterskiöld (M)

kommunstyrelsens ordförande Ekerö

Martina Mossberg (M)

oppositionsråd Haninge

Daniel Dronjak (M)

kommunstyrelsens ordförande Huddinge

Cecilia Löfgreen (M)

oppositionsråd Järfälla

Anna Rheyneuclaudes Kihlman (M)

kommunstyrelsens ordförande Lidingö

Mats Gerdau (M)

kommunstyrelsens ordförande Nacka

Kjell Jansson (M)

oppositionsråd Norrtälje

Göran Nygren (M)

gruppledare Moderaterna Nykvarn

Harry Bouveng (M)

oppositionsråd Nynäshamn

Lennart Kalderén (M)

kommunstyrelsens ordförande Salem

Olov Holst (M)

oppositionsråd Sigtuna

Henrik Thunes (M)

kommunstyrelsens ordförande Sollentuna

Pehr Granfalk (M)

kommunstyrelsens ordförande Solna

Mikael T Eriksson (M)

kommunstyrelsens ordförande Sundbyberg

Marita Lärnestad (M)

oppositionsråd Södertälje

Fredrik Saweståhl (M)

kommunstyrelsens ordförande Tyresö

Oskar Weinmar (M)

oppositionsråd Upplands Väsby

Fredrik Kjos (M)

oppositionsråd Upplands – Bro

Parisa Liljestrand (M)

kommunstyrelsens ordförande Vallentuna

Lars Lindgren (M)

kommunstyrelsens ordförande Vaxholm

Deshira Flankör (M)

kommunstyrelsens ordförande Värmdö

Michaela Fletcher (M)

kommunstyrelsens ordförande Österåker
