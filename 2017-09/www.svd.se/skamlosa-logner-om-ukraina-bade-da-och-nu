Edward Lucas:
Skamlösa lögner om Ukraina både då och nu

Edward Lucas

Var svältkatastrofen i Ukraina (Holodomoren) ett folkmord? Nej, säger det moderna Ryssland som ett eko av Sovjetunionen. Stalin mördade många människor och det faktum att så många av dem var ukrainare hör inte hit.

För Ukraina, däremot, är massmorden på miljontals människor, utförda av den kommunistiska regimen i Kreml, både ett historiskt faktum och en del av den moderna statens själ. Stalin försökte inte bara utrota det gamla tsarimperiets hela bondeklass (traditionsbunden, from och av födsel anti-sovjetisk), utan behövde också speciellt attackera den ukrainska nationalkänslan som hotade själva grunden för den överstatliga Sovjetunionen.

Den nyutkomna boken ”Red Famine” av Anne Applebaum (fullständig transparens: hon är en av mina äldsta och käraste vänner) är en exemplarisk skildring både av massmordet på ukrainare i det tidiga 1930-talet och av det historiegräl som har rasat i ämnet ända sedan dess.

Utan att avslöja för mycket av boken skulle jag bara, i det här läget, vilja peka på att Applebaum redan är en hyllad författare av två slutgiltiga skildringar av det gångna seklet. ”Gulag” vann ett Pulitzerpris 2004 för sin noggranna och djupsinniga (men också hjärtknipande) skildring av det sovjetiska systemet med slavläger. Boken ”Iron Curtain” 2012 redogjorde hur Sovjet under efterkrigstiden grep makten i det vi brukade kalla Östeuropa.

Båda böckerna drog på sig en hel del krypskytte från andra kommentatorer: Applebaum var en ”kalla-kriget-soldat” (som om det skulle vara något fel med det). Hon jämförde Sovjets förbrytelser med nazi-Tysklands och fann en del likheter. Hon var kritisk mot historiker i väst som, av naivitet eller egenintresse, mildrade sin kritik av Sovjetsystemet.Jag misstänker att ”Red Famine”kommer att dra på sig liknande ilska. Den första recensionen, i The Guardian, skriven av Sheila Fitzpatrick, en australiensisk expert på det stalinistiska Ryssland, exemplifierade hur svårt många i den vänsterliberala, akademiska mittfåran har att hantera konkurrens.

Professor Fitzpatrick är rasande över att hennes egen bok inte nämns i Applebaums litteraturförteckning. Hon gör det häpnadsväckande antagandet att ”Red Famine” har tillkommit utan någon egen research och att de omfattande hänvisningarna till arkivkällor bara är ett omoget sätt att fjädra sig. Mest slående är att hon bestämt sig för att tolka Applebaums ytterst noggranna analys av litteraturen om Holodomoren som ett tillbakavisande av tanken att det faktiskt var ett folkmord.

Allt det där är helt galet. Applebaum och hennes forskningsassistenter finkammade arkiven i sökandet efter primärkällor. I boken redovisas de mycket detaljerat (även när de hänger samman med referenser till andrahandskällor) eftersom ryska propagandister vanemässigt hävdar att svälten i Ukraina är överdriven eller rentav påhittad.

Dessutom är Applebaum också helt tydlig med sin åsikt att den konstgjorda svälten passar exakt in på den ursprungliga definitionen av ”folkmord”. Efter kriget drev Sovjet en hård lobbyverksamhet för att få bort politiska mord just därför att Kreml oroade sig för att dess vana att utrota sina motståndare en masse skulle kunna omfattas av den ursprungliga definitionen.

Applebaums bok kunde inte komma lämpligare. Den publiceras just som den begåvade Kurt Volker, USA:s särskilda sändebud till Ukraina, säger att USA allvarligt överväger att skicka dödliga vapen till myndigheterna i Kiev.

De två sakerna, krig och svält, är sammanflätade.

Den regim som styr i Ryssland ljuger skamlöst och systematiskt i frågan hur den behandlar det moderna Ukraina, som man har invaderat, ockuperat och slitit i stycken. Och samma regim ljuger skamlöst och systematiskt i frågan om sina företrädares barbari i Ukraina. Det är chockerande nog.

Ännu mera anmärkningsvärt är att så många av de som står utanför föredrar att, i båda fallen, tjafsa om detaljer hellre än att koncentrera sig på vad det verkligen handlar om: imperialism nu och massmord sedan.

Översättning: Lars Ryding

EDWARD LUCAS är Senior Vice President vid Center for European Policy Analysis. Skriver i The Economist .

edwardlucas@economist.com
