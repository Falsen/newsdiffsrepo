Luf: Bojkotta inte kurdisk självständighet



Statsvetaren Roshna Gillis skriver på SvD Debatt (5/8) att den kurdiska omröstningen om självständighet borde bojkottas. Flera av hennes invändningar mot Kurdistanregionens styre är rimliga, men de är inte goda skäl att bojkotta omröstningen. Jag kommer göra precis tvärtom och resa till Kurdistan för att visa mitt och Liberala ungdomsförbundets stöd för ett självständigt Kurdistan. Självklart borde världssamfundet göra detsamma.

Som främsta skäl till bojkott lyfter Gillis att världssamfundet på grund av det oroliga närområdet i dag inte stödjer en omröstning. Detta är ett märkligt huvudskäl. Kurder har länge varit förtryckta och förföljda av regimer och ledare i och runt om Kurdistan. Naturligtvis är det svårt för vissa länder att stöta sig med regimerna i Turkiet eller Iran, men det gör inte Kurdernas självständighet mindre angelägen. Tvärtom har de förtjänat sin frihet och självständighet.

Efter otaliga år under förtryck och av förföljelse har Kurdistanregionen börjat ta sina första steg mot att bli en av den första demokratierna i sin del av världen. Med rätt stöd, snarare än bojkott, kan de bli en förebild för hela omvärlden. De har dessutom, trots att regeringen i Bagdad svek, varit Sveriges och den demokratiska världens främst allierade i kampen mot Daesh och förtjänar därför nu vårt stöd. En bojkott vore att svika våra allierade i deras främsta strävan.

Gillis lyfter vidare att det inom Kurdistan råder ett antal konflikter, att regeringen inte behandlar minoriteter som assyrier, syrianer och kaldéer tillräckligt väl samt att det nuvarande styret inte är fullt ut demokratiskt. Dessa företeelser är allvarliga problem. Minoriteter ska respekteras, kvinnors rättigheter ska stärkas och korruption ska bekämpas. Vår slutsats är dock inte att självständighetsomröstningen borde bojkottas. Tvärtom kan vårt stöd till självständighet öka vår möjlighet att kritisera och påverka regionens styre.

Självständighet är ofta en förutsättning för att bygga det folkstyre och de institutioner Gillis efterfrågar. Om Sverige och världssamfundet skulle stötta omröstningen för självständighet skulle våra möjligheter att påverka Kurdistans utveckling att öka. Självständighet skulle ytterligare förpliktiga den kurdiska staten att ta ansvar för alla sina medborgare, inklusive alla minoriteter, och världssamfundets ansvarsutkrävande skulle bli enklare. Sverige bör nogsamt bevaka och sätta press på Kurdistanregionens regering för att säkerställa att mänskliga rättigheter respekteras. Kort sagt: Kurdistan är inte en perfekt stat men självständighet är viktigt steg på att bli det.

Det finns goda skäl att kritisera regeringen i Kurdistanregionens huvudstad Hawler, dessa är dock inte goda skäl till att motsätta sig kurdernas rätt att bestämma sin egen framtid. De är våra allierade i kriget mot terrorism och det främsta hoppet för demokrati i sin del av världen. Jag reser till Kurdistan för att visa mitt och Liberala ungdomsförbundet stöd, förhoppningsvis följer världssamfundets ledare vårt exempel.

Joar Forssell

förbundsordförande, Liberala ungdomsförbundet, Luf
