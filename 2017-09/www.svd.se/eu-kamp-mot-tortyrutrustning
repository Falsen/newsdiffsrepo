EU-kamp mot tortyrutrustning

TT

– Man kan hitta det här i kataloger inför olika tekniska mässor och det här säljs öppet av olika företag. Och tyvärr används det här också till de mest fasansfulla övergrepp på människor, konstaterar EU:s handelskommissionär Cecilia Malmström.

Tillsammans med de något udda samarbetspartnerna Argentina och Mongoliet drar hon nu igång en internationell allians för tortyrfri handel. Utöver tortyrredskapen ingår även kemikalier som används vid avrättningar.

Tanken är att få med sig minst ett 50-tal länder när processen inleds i samband med att FN:s generalförsamling samlas i New York den 18 september.

– Vi vill samla så många länder som möjligt för att anta lagstiftning som förbjuder export av dessa produkter och också ser till att det finns kontroll över hur handeln går till, säger Malmström till TT.

I EU är det redan förbjudet att både exportera och importera tortyrredskapen. Förhoppningen är att samma regler ska kunna sprida sig till så många länder som möjligt.

– Sedan kommer det inte i sig att utrota tortyren – men det kommer att göra det svårare, säger Cecilia Malmström.
