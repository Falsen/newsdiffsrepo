Akuten på Nya Karolinska försenas nästan ett år

Fredrik Mellgren

Nya Karolinska i Solna, NKS, har bara delvis kommit igång, med hjärt- och lungsjukvård och barnsjukvården. I år var det tänkt att den nya intensivakuten, med sitt helt nya uppdrag, skulle starta. I november eller absolut senast vid årsskiftet. Under 2018 är det enligt planerna meningen att resten av sjukhuset ska upp i full drift.

Men nu visar det sig att planerna inte håller. Först i maj nästa år ska det nya vårduppdraget, som innebär betydligt färre akutbesök än idag, genomföras. Men då fortfarande i de gamla och slitna akutlokalerna på Karolinska.

Flytten till nya lokaler blir inte av förrän hösten 2018. I praktiken innebär det ett år senare enligt den tidplan som redovisades 2016 i dokumentet "Det akuta mottagandet i en förändrad vårdstruktur". Där står det tydligt att nya NKS-akuten ska öppna i januari 2018. I dokumentet sägs också att ombyggnationen av akuten på Karolinska i Huddinge planeras till 2021, att Danderyds nya akut ska vara driftklar i december 2018, och att nya akuten på Södersjukhuset är tänkt att öppna i maj 2019.

Men flera om- och tillbyggnader är försenade trots att de behövs för att ta emot alla patienter som inte längre ska vårdas på NKS.

Oppositionslandstingsrådet Erika Ullberg (S) menar att förseningen visar hur svårt den styrande Alliansen har att hantera NKS-projektet.

– Det är olyckligt att man inte har en bättre planering. Ombyggnationerna på de andra sjukhusen är försenade och inte i fas med NKS-bygget, och nu tvingas man till panikåtgärder och sätter en enorm press på hela akutsjukvården som redan har det väldigt tungt. Dessutom får man dubbla hyreskostnader för gamla och nya lokaler, säger hon och tillägger:

– Roten till det onda är förstås det dåliga avtal man skrev med Skanska om att bygga världens dyraste sjukhus utan att veta vilken vård som ska bedrivas där.

Marie Ljungberg Schött (M) ansvarar för akutsjukvården, och hon vill inte kännas vid några förseningar.

– Allt går helt enligt plan. I mars i år togs ett politiskt beslut och där bestämdes att man skulle implementera det nya vårduppdraget och skapa den nya intensivakuten i de gamla lokalerna från maj 2018. Då ska de svåra fallen till NKS medan övriga akutfall skickas till de andra akutsjukhusen, säger Marie Ljungberg Schött.

– Under hösten flyttar man sedan in i NKS-lokalerna.

Men det finns ju dokument som visar att NKS-akuten skulle öppna redan om några månader, och dessutom är akutens nya lokaler redan färdigbyggda?

– Ja, när inredningen är på plats skulle man kunna öppna mycket tidigare. Men vi har tittat på det här tillsammans med professionen och sjukhusledningen, och har nu en planering som vi är överens om, säger Marie Ljungberg Schött.

Idag tar Karolinska i Solna emot ungefär 85 000 akutbesök om året, men med ett helt nytt och mer specialiserat uppdrag ska den blivande NKS-akuten bara ta emot 15 000 patienter om året. Omkring 70 000 akutbesök måste då fördelas ut på de andra akutsjukhusen där Danderyds sjukhus och S:t Görans sjukhus ska ta emot 40 procent vardera, 15 procent ska till Södersjukhuset och resten till olika öppenvårdsmottagningar.

Inom traumavården för svårt skadade patienter varnar man för den hårda neddragningen på NKS-akuten. Man behöver många akutfall för att hålla uppe sin yrkesskicklighet.

– NKS får ett för smalt uppdrag och man äventyrar också flera specialiteter som behöver många patienter. Samtidigt måste man förstärka på andra håll för att ta emot nya patienter. Man försätter skattebetalarna och patienterna i stora problem, säger Erika Ullberg.

Marie Ljungberg Schött:

– Vi har en bra dialog med professionen om vad som är bäst. Dessutom finns en lösning för traumavården där NKS-läkarna åker runt till de andra sjukhusen för att hålla uppe kompetensen, säger hon.
