Andersson om VM: "Sverige har alla möjligheter"

TT

2–3-förlusten mot Bulgarien i torsdags kväll sved rejält. Men hacket det gav i skivan betyder inte att musiken tystnar. Landslaget ligger på play off-plats i gruppen och vägen till VM-slutspelet i Ryssland nästa sommar är allt annat än stängd.

Fler vingliga dikeskörningar än den mot Bulgarien finns det emellertid inte utrymme för. Förbundskaptenen ägnade fredagsmorgonen åt att se matchen på nytt och kom med en något modifierad analys än den han gav direkt efter matchen.

– Av olika skäl var jag inte riktigt klar i huvudet efter matchen, men efter en natts sömn och efter att ha tittat på matchen igen så är det klart jag inte är nöjd, vi är inte nöjda med prestationen eller med resultatet, säger han.

– Vi hade ingen dålig inställning på något sätt, men det är ett antal spelare som av olika anledningar inte kommer upp i den där topprestationen jag pratade om skulle krävas för att vi skulle vinna den här matchen.

– Vi gör många tekniska misstag, vi är inte tillräckligt skarpa. Det var en dag när det var för många som inte fick till det, fortsätter Andersson.

Sedan vecklar fram upp ett utslitet blad från ett kollegieblock och börjar läsa innantill:

– När man förlorar är allt dåligt. Nattsvart. När man vinner är allt bra, men för att vi slog Frankrike med 2–1 var inte allt fantastiskt. Och bara för att vi förlorade med 3–2 i går var inte allt nattsvart. Tittar man på antalet passningar har vi 436, Bulgarien 300, räknar man passningsprocent har vi 84, Bulgarien 76, räknar vi avslut totalt har vi tio och Bulgarien sex, avslut på mål har vi åtta, Bulgarien fem och i bollinnehav har vi 57 och dom 43.

– Alla som håller på med fotboll vet att statistik inte är allt, men det är en del av sanningen. Det är alltså ingen skitmatch vi gör på det sättet, men vi är inte tillräckligt bra. Inte så bra som jag hade hoppats att vi skulle vara och därför vinner vi inte eller får oavgjort.

Men då är då och nu är nu – och närmast Vitryssland i Borisov på söndag.

Tre poäng ska tas.

Inget annat finns på kartan.

– Vi har alla möjligheter fortfarande i den här kvalgruppen. Och efter en prestation som vår är det ganska tacksamt att ha en ny match efter tre dagar.

– Det är ut på banan igen på söndag och jag tycker att det är jäkligt skönt.

Med Ola Toivonen avstängd och Albin Ekdal ryggskadad måste Andersson göra två ändringar i startelvan från mötet med Bulgarien. Det kan bli fler – på grund av de på sina håll knackiga prestationerna på Vasil Levski-stadion.

– Vi får smaka av det och fundera. Jag har lärt mig genom åren att man inte ska vara för tidigt ute på det sättet. Det kan hända grejor redan till träningen i morgon (lördag), men visst kan det bli någon ändring, säger Andersson.

Hur mår du själv?

– Jag var dränerad och urlakad igår och jag är inte helt bra i dag. Jag hade lite yrsel under matchen och det snurrade till en gång när jag reste mig upp mot domaren och då tänkte jag att jag kan inte ge mig på domaren och svimma samtidigt.
