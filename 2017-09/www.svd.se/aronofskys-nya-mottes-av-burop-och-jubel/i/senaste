Aronofskys nya möttes av burop och jubel

TT

Regissören Darren Aronofskys nya film "Mother", en psykologisk skräckberättelse med Jennifer Lawrence och Javier Bardem i huvudrollerna, orsakade starka reaktioner när den premiärvisades på filmfestivalen i Venedig.

Aronofsky kallar filmen "en feberdröm sprungen ur ångest orsakad av alltings rådande skick", och den föll delar av publiken i smaken medan resten protesterade. När sluttexterna rullade hördes både burop, visslingar och jubel.

– Självklart finns det personer som inte uppskattar den sortens upplevelse, säger Aronofsky om sin film.

– Jag har sagt tidigare att filmen är som en berg- och dalbana. Kom bara om du verkligen är beredd på att åka en loop några gånger.

Lawrence och Bardem spelar ett par som bor i ett isolerat gammalt hus. När de får besök av mystiska gäster vänds deras tillvaro upp och ned.

I sin recension skriver Variety att filmen är "en barock mardröm som inte handlar om någonting", medan The Hollywood Reporters recensent var mer positivt inställd.
