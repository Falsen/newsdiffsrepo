Sydkorea befarar nytt robottest från Nordkorea

Sandra Johansson

NEW YORK Under mötet i nationella säkerhetsrådet presenterade försvarsministern de militära alternativ som Trump kan välja för att hantera kärnvapenhotet från Nordkorea.

Trump kallade på söndagen Nordkoreas handlande för ”väldigt fientlig och farligt” för USA. Hans försvarsminister James Mattis betonade i stället USA:s militära övertag och sa att Nordkorea borde lyssna på FN:s säkerhetsråds fördömanden.

– För vi strävar inte efter en total utplåning av ett land, Nordkorea. Men vi har många möjligheter att genomföra en sådan, sa han efter mötet.

Han sa också att USA kan och kommer försvara sitt land och sina allierade i regionen; Sydkorea och Japan. USA ska bidra med fler strategiska militära hjälpmedel i den upptrappade konflikten. CNN rapporterar både om stridsflygplan och transportflygplan.

– Vårt åtagande till våra allierade är orubbligt. Ett hot mot USA eller våra territorier, som Guam, eller mot våra allierade kommer mötas med en massiv militär respons, en respons som kommer vara både effektiv och överväldigande.

Bara under sommaren har Nordkorea gjort två testskjutningar med långdistansrobotar som ansetts ha potential att nå USA.

Den bomb som sprängdes i helgen kan enligt regimen få plats i en interkontinental robot och därmed nå USA. Nordkoreas diktator Kim Jong-Un har också hotat med att skjuta robotar mot amerikanska baser på Guam i Stilla havet.

I samband med ett gudstjänstbesök fick Trump frågan om USA tänker attackera Nordkorea och svarade kort ”vi får se”.

Tidigare på dagen kritiserade han Sydkorea för att deras försök till avspänning inte fungerar. ”De förstår bara en sak” skrev Trump på twitter med syftning på Nordkorea. Uttalanden kan tolkas som att han syftade på en militär attack, men han kan också haft diplomatiska åtgärder i åtanke.

Trump twittrade också att Nordkorea är en ”skurkstat” som har blivit ett stort och hot och en ”pinsamhet” för Kina. Trump skrev vidare att Kinas försök att påverka Nordkorea haft ”liten framgång”.

Han upprepade också det budskap som USA:s FN:s ambassadör Nikki Haley framfört i säkerhetsrådet: att USA överväger sluta handla med alla länder som handlar med Nordkorea, vilket skulle innebära ett amerikansk handelsstopp med Kina. Finansminister Steven Mnuchin sa i ett uttalande att han kommer att presentera sådana sanktioner.

Provsprängningen har väckt reaktioner över hela världen och Sydkoreas president Moon Jae-In sa att han vill ha ytterligare sanktioner via FN:s säkerhetsråd. Han öppnade också för mer utplacering av amerikansk stridskraft i Sydkorea. På kvällen amerikansk tid svarade Sydkorea också med att skicka upp missiler.

Trump pratade med Japans premiärminister Shinzo Abe om situationen och gemensamt fördömde de Nordkoreas "fortsatta destabiliserande och provocerande handlingar" i ett uttalande.

Tidigt på måndagsmorgonen svensk tid genomförde Sydkorea en militär övning som hade som mål att testa möjligheten att nå Nordkoreas bas för kärnvapen, Punggye-ri.

Övningen ägde rum i Japanska havet öster om Sydkorea och innehöll deltagande av stridsplan F-15K  och avfyrande av missiler. Det uppger CNN.

Sydkorea meddelar också att de kommer genomföra nya militärövningar tillsammans med USA och stärka sitt robotförsvar.

Samtidigt rapporterar den sydkoreanska nyhetsbyrån Yonhap om misstankar om ett nytt nordkoreanskt kärnvapentest under måndagen, skriver nyhetsbyrån AP.

Det kan röra sig om en robot av typen ICBM. En interkontinental robot med en räckvidd på mer än 5 500 km.

På måndagen håller också FN:s säkerhetsråd ett extrainsatt möte med anledning av provsprängningen.

Nyligen höll säkerhetsrådet ett akut krismöte för att fördöma Nordkorea efter att landet skjutit en medeldistansrobot över Japan.
