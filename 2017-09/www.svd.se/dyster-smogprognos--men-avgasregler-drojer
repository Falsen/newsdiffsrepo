Dyster smogprognos – men avgasregler dröjer

TT

Luftföroreningar tar över en miljon liv varje år i Kina, enligt en beräkning av USA-baserade Health Effects Institute 2015. Och myndigheter i det tättbefolkade Peking-Tianjin-Hebei-området har i flera år lovat att få ner halterna av de små farliga PM2,5-partiklarna.

Men än har man inte lyckats, och det förklaras både med ogynnsamt väder och med bristfälliga åtgärder.

Nu förutspår MEP enligt nyhetsbyrån Reuters att ett smältande Arktis och ett varmare Stilla havet i vinter kommer att innebära fuktigare väder. Det gör i sin tur att föroreningarna över nordöstra Kinas storstäder inte skingras lika lätt.

Men åtgärderna för renare luft ställs ofta mot ekonomiska kalkyler. Till exempel verkar nu ett omtalat program för att få ned utsläppen på gatorna bli försenat.

Kina aviserade förra året att alla biltillverkare skulle vara tvungna att sälja minst 8 procent NEV ("New Energy Vehicles") – i praktiken elbilar – från och med 2018. Denna kvot skulle sedan stiga för varje år.

Men det fick västerländska bilbjässar, varav en del inte har en enda elbil i utbudet, att gå i taket. Tysklands förbundskansler Angela Merkel uppvaktade premiärminister Li Keqiang. Och branschorganisationer, däribland Acea där Volvo ingår, skickade ett omtalat brev som enligt Reuters kallade kraven "omöjliga att uppfylla".

Något officiellt besked har ännu inte kommit, men källor säger till nyhetsbyrån att när reglerna presenteras inom kort så väntas 8-procentskravet vara kvar – men börja gälla först 2019.

För företag som Volvo och VW kan ett års fördröjning vara avgörande, eftersom de ska lansera nya avgasfria modeller just 2019.
