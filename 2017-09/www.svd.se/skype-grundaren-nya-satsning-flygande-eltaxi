Skype-grundaren nya satsning: Flygande eltaxi

Mikael Törnwall

Flygande bilar är inget nytt. De första fungerade modellerna kom redan på 50-talet. Men trots att futuristerna drömde om att de skulle bli var mans egendom så lyckades tillverkarna aldrig komma i närheten av att göra dem vare sig ekonomiska eller särskilt praktiska.

Nu hoppas det lilla tyska företaget Lilium att eldrift ska ändra på kalkylen. Företaget har tagit fram en fungerande prototyp på vad som måste vara alla teknikentusiasters våta dröm, en självkörande, flygande elbil. Bilen startar och landar som en helikopter, men vänder propellrarna i luften för att flyga som ett vanligt flygplan i upp emot 300 kilometer per timme.

En som köpt Liliums vision är Niklas Zennström, som använde pengarna han fick från att sälja Skype till att grunda riskkapitalbolaget Atomico. Zennström går nu tillsammans med en grupp andra investerare in med 90 miljoner dollar, motsvarande 716 miljoner kronor.

Det är ingen brist på Zennströms framtidstro.

”Vi tror att Liliums banbrytande teknik och deras exceptionella entreprenörer är bäst positionerade att lösa några av mänsklighetens största problem”, skriver Atomico på sin hemsida.

Om man ska tro informationen från Lilium har företaget löst en hel del av de problem som gjort att tidigare försök med flygande bilar har kraschlandat. Trots vingarna är fordonet inte större än en vanlig personbil, låt vara att prototypen bara har plats för två personer. Eftersom den har en rad små propellrar inbygga i vingarna i stället för en stor helikopter-rotor kan den landa nästan överallt utan att riskera att slå sönder allt i sin väg. Räckvidden uppges till 300 kilometer, vilket är nästan lika bra som en Tesla Model S.

Bäst av allt är kostnaden. Liliums flygande bil är tänkt att användas som självkörande taxi och enligt de tyska entreprenörerna ska priset vara jämförbar med en vanlig taxiresa.
