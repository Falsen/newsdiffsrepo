Södra USA varnas: ”Aldrig upplevt en större orkan”

SvD

– Majoriteten av invånarna längs kusten har aldrig upplevt en större orkan som denna. Det kommer att bli fullständigt förödande, säger den amerikanska katastrofmyndigheten Femas chef Brock Long till CNN, enligt Reuters.

Ovädret passerar nu över Dominikanska republiken och Haiti och hotar snart Kuba och Florida.

Dödstalet kommer helt säkert att stiga, uppger de ledande företrädare i övärlden som kunnat kontaktas. Hittills har minst tio dödsoffer rapporterats från fyra öar, uppger Frankrikes inrikesminister Gérard Collomb: Sex från Saint-Martin, två från Saint-Barthélemy, ett från Barbuda (en tvååring) och ett från Barbados (en 16-årig surfare).

– Vi har inte hunnit söka av stränderna, betonar Collomb i radiokanalen Franceinfo.

Även från en femte ö, brittiska Anguilla, rapporterades ett dödsoffer strax efter Collombs uttalande.

Flest dödsoffer har alltså bekräftats från den franska delen av Saint-Martin.

– Det är en enorm katastrof, 95 procent av ön är förstörd. Jag är i chock. Det är skrämmande, säger Daniel Gibbs vid de lokala myndigheterna.

Gaston Browne, premiärminister i östaten Antigua och Barbuda, är lika skakad.

– Det är helt förödande. Barbuda ligger i ruiner. Bokstavligen en grushög, säger han enligt nyhetsbyrån AFP.

En tvååring omkom och omkring 60 procent av Barbudas cirka 1 400 invånare har blivit hemlösa. Vägar och telekommunikationer är raserade. Återuppbyggnaden kommer att ta månader – om inte år, enligt Browne. Han säger till BBC att landet behöver internationell katastrofhjälp, och att klimatförändringarna måste diskuteras på allvar.

– Det här är inte det slutgiltiga dödstalet. Det finns risk för ytterligare upptäckter, säger Eric Maire, prefekt (ungefär landshövding) i det franska ödepartementet Guadeloupe.

Frankrike har sänt nödproviant och dricksvatten bland annat till ön Saint-Barthélemy, där hustak har slitits av och elen slagits ut.

På ön St Thomas, som ingår i amerikanska Jungfruöarna, vittnar Laura Strickling – efter att ha tagit skydd i en förstärkt källarvåning i ett halvt dygn med stormen rytande utanför – om en förändrad värld:

– Det finns inga löv, det är helt galet. En av de saker vi tyckte om med St Thomas var att det var så grönt. Det är helt borta, säger hon.

Från Puerto Rico kommer rapporter om bland annat 50 000 personer utan färskvatten, 14 strömlösa sjukhus som går på reservaggregat, samt träd och lyktstolpar strödda som plockepinn.

I Puerto Rico är hälften av de tre miljoner invånarna utan ström. Katastroftillstånd har utlysts av president Donald Trump. Guvernören Ricardo Rossello har aktiverat nationalgardet och öppnat evakueringsplatser som ska kunna hysa 62 000 personer.

I centrala och östra Kuba råder orkanvarning.

Irma, med vindar på över 83 meter per sekund, väntas också nå upp till den amerikanska delstaten Florida på lördag eller söndag. Det blir då den andra stora orkanen som drar in över USA:s fastland på lika många veckor.

Enligt det amerikanska orkancentret NHC är Irma den mest kraftfulla orkan som har registrerats i Atlanten.

Florida och delstater närmast norrut har börjat förbereda sig intensivt – kanske för en "direktträff" mot storstaden Miami.

Skolorna är stängda under torsdag och fredag, både i sydligaste Monroe County och i Dade County runt omkring Miami.

Enligt CNN har flygbolaget American Airlines redan ställt in över 2 000 flighter i helgen. I södra Florida har folk bunkrat förnödenheter och vatten. I den populära turistorten Key West rapporteras tillgången på bensin vara på upphällningen.
