95 procent av ön förstörd i orkanen – dödssiffran stiger

SvD

Dödstalet – hittills minst sju bekräftade dödsoffer totalt på öarna Saint-Martin, Barbuda och Barbados – kommer helt säkert att stiga, uppger de ledande företrädare på de öar som kunnat kontaktas.

Flest dödsoffer har bekräftats på ön Saint-Martin, som är delvis franskt territorium, delvis nederländskt.

– Det är en enorm katastrof, 95 procent av ön är förstörd. Jag är i chock. Det är skrämmande, säger Daniel Gibbs vid de lokala myndigheterna.

– Det är helt förödande, Barbuda ligger i ruiner, säger Gaston Browne, premiärminister i östaten Antigua och Barbuda.

En tvååring omkom och omkring 60 procent av Barbudas 1 400 invånare har blivit hemlösa. Vägar och telekommunikationer är raserade. Återuppbyggnaden kommer att ta månader – om inte år, säger Browne.

– Det här är inte det slutgiltiga dödstalet. Det finns risk för ytterligare upptäckter, säger Eric Maire, talesperson för det franska ödepartementet Guadeloupe.

Frankrike har sänt nödproviant och dricksvatten bland annat till ön Saint-Barthélemy. Hustak har slitits av och elen slagits ut.

På ön St Thomas, som ingår i amerikanska Jungfruöarna, vittnar Laura Strickling – efter att ha tagit skydd i en förstärkt källarvåning i ett halvt dygn med stormen råmande utanför – om en förändrad värld:

– Det finns inga löv, det är helt galet. En av de saker vi tyckte om med St Thomas var att det var så grönt. Det är helt borta, säger hon.

Puerto Rico rapporterar bland annat 50 000 personer utan färskvatten, 14 strömlösa sjukhus som går på reservaggregat, träd och lyktstolpar strödda som plockepinn.

I Puerto Rico är nästan hälften av de tre miljoner invånarna strömlösa. Katastroftillstånd har utlysts av president Donald Trump. Guvernören Ricardo Rossello har aktiverat nationalgardet och öppnat evakueringsplatser som ska kunna hysa 62 000 personer.

I stora delar av Kuba, som ligger längre norrut, råder orkanvarning.

Irma, med vindar på över 83 meter per sekund, väntas senare nå den amerikanska delstaten Florida, på lördag eller söndag. Det blir då den andra stora orkanen som drar in över USA:s fastland på lika många veckor.

Florida har börjat förbereda sig intensivt, med evakueringar – kanske för en "direktträff" mot storstaden Miami. Skolorna är stängda under torsdag och fredag, både i sydligaste Monroe County och i Dade County runt omkring Miami.

Enligt CNN har flygbolaget American Airlines redan ställt in över 2 000 flighter i helgen.
