Dödstalen stiger – Irmas framfart ödelägger totalt

TT

Hittills har uppemot 14 dödsoffer rapporterats från sex öar. Reuters rapporterar fyra döda från Saint-Barthélemy, tre från Puerto Rico, en från Barbuda (en tvååring), en från Barbados (en 16-årig surfare), och ett från Anguilla. Fyra personer har omkommit på Saint-Martin, enligt AFP.

Dödstalen beräknas stiga. Enligt det amerikanska orkancentret NHC är Irma den mest kraftfulla orkan som har registrerats i Atlanten.

90 procent av alla byggnader på Baracuda har skadats av orkanen, enligt CNN.

– Det är helt förödande. Barbuda ligger i ruiner. Bokstavligen en grushög, säger Gaston Browne, premiärminister i östaten Antigua och Barbuda enligt AFP.

Omkring 60 procent av Barbudas cirka 1 400 invånare har blivit hemlösa. Vägar och telekommunikationer är raserade. Återuppbyggnaden kommer att ta månader – om inte år, enligt Browne. Han säger till BBC att landet behöver internationell katastrofhjälp, och att klimatförändringarna måste diskuteras på allvar.

Också Saint-Martin har drabbats hårt.

– Det är en enorm katastrof, 95 procent av ön är förstörd. Jag är i chock. Det är skrämmande, säger Daniel Gibbs vid de lokala myndigheterna på Saint-Martin, enligt nyhetsbyrån AFP.

I Puerto Rico är totalt är över hälften av de tre miljoner invånarna utan ström, 50 000 personer saknar färskvatten och 14 strömlösa sjukhus går på reservaggregat. Katastroftillstånd har utlysts av president Donald Trump. Flera dödsoffer rapporteras av lokala myndigheter.

– Mängder av träd, skyltar, elkablar och gatlyktor ligger på gatorna. Vi har ingen el och ingen belysning, och mobilsignalerna är dåliga. Många människor är ute på gatorna just nu för att få en överblick av förödelsen, och hjälps åt att röja undan nedfallna träd, säger Anna Fabiola del Rio i Puerto Ricos huvudstad San Juan, till TT.

Vissa är strandade i sina hem, på grund av allt bråte som ligger som plockepinn på gatorna, berättar hon. Ovädret slog till som värst mot San Juan i natt, lokal tid.

Ovädret passerar nu över Dominikanska republiken och Haiti och hotar snart Kuba och Florida. Myndigheter på Haiti säger enligt CNN att de inte är förberedda för att klara orkanen.

– Majoriteten av invånarna längs kusten har aldrig upplevt en större orkan än denna. Det kommer att bli fullständigt förödande, säger den amerikanska katastrofmyndigheten Femas chef Brock Long till CNN.

På ön St Thomas, som ingår i amerikanska Jungfruöarna, vittnar Laura Strickling om en förändrad värld:

– Det finns inga löv, det är helt galet. En av de saker vi tyckte om med St Thomas var att det var så grönt. Det är helt borta, säger hon till nyhetsbyrån AP.

I centrala och östra Kuba råder orkanvarning.

Irma, med vindar på över 83 meter per sekund, väntas också nå upp till den amerikanska delstaten Florida på lördag eller söndag. Det blir då den andra stora orkanen som drar in över USA:s fastland på lika många veckor.

Florida och delstater närmast norrut har börjat förbereda sig intensivt – kanske för en "direktträff" mot storstaden Miami. Myndigheterna har redan beslutat om obligatorisk evakuering av ögruppen Florida Keys och andra delar av södra Florida. Rick Scott, guvenör i Florida, säger till Washington Post att miljontals människor kan komma att behöva evakueras.

Donald Trump har deklarerat katastroftillstånd också i delstaten South Carolina.
