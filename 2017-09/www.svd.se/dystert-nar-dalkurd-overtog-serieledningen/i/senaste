Dystert när Dalkurd övertog serieledningen

TT

Dalkurd klev förbi Brommapojkarna på målskillnad och är i serieledning i superettan i fotboll – men efter 2–2 borta mot Helsingborg var det ändå dystert i Borlängelaget.

Hemmalaget kvitterade i den femte tilläggsminuten när Oke Akpoveta – förra säsongen i Dalkurd – ostörd satte sitt åttonde mål för säsongen. Då hade Dalkurd dessförinnan vänt 0–1 till 2–1 i andra halvlek.

– Man är jäkligt besviken. Vi skapar chanser, gör mål och leder med 2–1. Sedan blir det tråkigt på slutet, sade Peshraw Azizi, som flippersköt in 2–1 via Helsingborgsmålvakten Pär Hansson och lagkamraten Alex De John, till TV4 Sport.

Dalkurd bjöd Helsingborg på det första målet. Robin Tranberg skulle nicka hem bollen till målvakten men Frank Pettersson stod inte där vänsterbacken trodde.

Helsingborg är tabellfemma, elva poäng bakom toppduon.
