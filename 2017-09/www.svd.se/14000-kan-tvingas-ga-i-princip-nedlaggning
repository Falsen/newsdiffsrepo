14 000 kan tvingas gå: ”I princip nedläggning”

Patricia Hedelius

SvD Näringsliv har nyligen rapporterat att anställda i Ericssons europeiska verksamhet lever farligt i den pågående kostnadsjakten. Nu kommer uppgifter om att så många som 14 000 kan tvingas lämna, enbart från affärsområdet ”Europa och Latinamerika”.

Totalt i Ericsson är det uppskattningsvis 25 000 anställda som kan omfattas av vd Börje Ekholms sparplaner, som intensifierats efter katastrofrapporten i somras.

Ericssons omsättning sjönk de senaste kvartalet med 8 procent. Marknadsområdet Europa och Latinamerika pekas ut i den senaste rapporten av Börje Ekholm som huvudskälet till raset. Det är också just den lägre försäljningen som lett till att just det affärsområdet nu står inför en historisk åtstramning.

– Vi talar om upp mot 14 000 anställda som måste bort. Exakt hur det ska ske är inte helt klart. Men det blir en fråga om i princip nedläggning i flera länder där försäljningen försvunnit, säger en person med insyn.

Affärsområdet Europa och Latinamerika är sett till antalet anställda Ericssons största med drygt 53 000 anställda. Affärsområdeschefen Arun Bansal uppmärksammades redan förra året då hans förslag på att spara inom hans dåvarande affärsområde, Networks som är Ericssons viktigaste, sände chockvågor i organisationen. I princip innebar sparplanerna att hela den svenska verksamheten skulle läggas ner.

Planerna frös dock inne efter bland annat hård facklig kritik på hemmaplan. Det räddade kvar forskning och utveckling, enligt många Ericssons enda chans till överlevnad, i Sverige.

– Börje Ekholm måste skära någonstans, sedan protesterna förra året är Sverige den enda någorlunda fredade zonen svenska ingenjörer. Om 18 månader är det de som ska stå för intäkterna, säger en person med insyn i strategin för det kommande personalnedskärningarna.

Börje Ekholm, som är i Stockholm den här veckan, har redan hunnit uppdatera de större ägarna om hur planerna framskrider. Snart uppges Börje Ekholm hålla det viktiga ledningsgruppsmötet där affärsområdescheferna ska presentera tillvägagångssättet för hur var och en ska nå kostnadsmålen inom sina områden.

Ett annat område som pekas ut som ett där många anställda kan tvingas gå är It och Cloud. Verksamhetens utveckling beskrivs som katastrofal.

– It och Cloud är vanskött, men strategiskt viktigt då den utgör nästa generations mobilnät, 5G. Ulf Ewaldssons uppgift är att integrera området närmare i Ericssons kärnaffär, men med betydligt färre anställda, fortsätter källan.

Den tidigare chefen för verksamheten, Anders Lindblad, fick gå redan i mars i samband med att Börje Ekholm presenterade sitt nya ledningsteam. Nu heter chefen Ulf Ewaldsson, tidigare teknikchef. Området står, efter Nätverksdelen, för en dryg femtedel av Ericssons verksamhet. Låg försäljning men också arvet efter tidigare vd:n Hans Vestbergs redovisningskultur gav oväntat negativa effekter i det andra kvartalet för It och Cloud.

Börje Ekholm beskrev det senaste kvartalet som utmanade och enligt uppgifter är den tuffa situationen inom It och Cloud något som ledningen inte riktigt insett förrän i somras.

SvD har sökt Ericsson, som dock inte vill kommentera uppgifterna.
