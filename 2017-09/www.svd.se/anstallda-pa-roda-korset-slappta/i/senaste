Anställda på Röda Korset släppta

TT

Två anställda på Röda Korset som suttit kidnappade i Afghanistan sedan sju månader har släppts fria, enligt Internationella rödakorskommittén (ICRC).

"Vi är lättade och tacksamma att våra kollegor nu är tillbaka med oss oskadda", säger Monica Zanarelli, ICRC:s chef i landet, enligt ett uttalande.

De kidnappades vid en attack när de delade ut förnödenheter i den nordliga provinsen Jawzjan den 9 februari. Sex av deras kollegor dödades i attacken, som fick ICRC att tillfälligt ställa in sin verksamhet i landet.

ICRC vill inte kommentera vilka som låg bakom attentatet, deras motiv eller utveckla detaljerna kring frisläppandet.

Kidnappningar för lösensummor har varit ett stort problem i Afghanistan i många år.
