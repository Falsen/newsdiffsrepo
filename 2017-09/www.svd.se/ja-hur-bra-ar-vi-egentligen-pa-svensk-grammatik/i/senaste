Olle Josephson:
Bakläxa för SvD: Slarv i högsommarvärmen

Olle Josephson

Hur bra är du egentligen på svensk grammatik?, frågade SvD i papperstidningen den 4 augusti, och erbjöd ett test, lånat från ett förkunskapsprov som används i tyska vid Stockholms universitet.

I uppgift 12 och 13 efterfrågades vilken satsdel ordet till respektive ordet fredag är i meningen Han åker till Tyskland på fredag. I båda fallen gavs svarsalternativen tidsadverbial, predikat, rumsadverbial och subjekt.

Rätt svar: Ingen satsdel alls! Rumsadverbial är till Tyskland och tidsadverbial på fredag. Men till och fredag är bara bitar av dessa satsdelar.

En satsdel kan bestå av ett enda ord. I Han åker dit snart är såväl rum- som tidsadverbial ettordiga (dit och snart). Men lika ofta är satsdelen flerordig. Han åker till den lilla universitetsstaden Erlangen i början av nästa år har ett rumsadverbial om fem ord (till den lilla universitetsstaden Erlangen), följt av ett likaledes femordigt tidsadverbial.

En satsdel kan ibland till och med vara en egen sats, en bisats. I Han åker till Tyskland sedan han tagit examen är hela bisatsen sedan han tagit examen tidsadverbial. Det innebär att det kan finnas tidsadverbial i tidsadverbialet. Hela satsen Han åker till Tyskland sedan han tagit examen i oktober har ett sexordigt tidsadverbial, med ett tvåordigt tidsadverbial inuti, i oktober.

Teoretiskt möjligt är tidsadverbial i tidsadverbial i tidsadverbial i oändlighet; i praktiken är mer än tre nivåer ovanligt. Det samma gäller självklart andra satsdelar. Att jag inte kan satslösning bekymrar mig har subjektet att jag inte kan satslösning med ett subjekt, jag, inuti.

Fenomenet kallas rekursivitet och anses grundläggande för mänskligt språk. Det tillåter oss att tillverka hur många nya betydelser som helst utifrån en mycket begränsad uppsättning grammatiska mönster. Forskare säger sig ha funnit mänskliga språk utan rekursivitet (pirahã i Amazonas urskogar). Påståendet är högst omtvistat.

När testet erbjuds tyskstudenterna är frågorna naturligtvis korrekt formulerade, och i SvD:s webbupplaga blev det rätt. Journalistslarv i högsommarvärmen kan man överse med. Mer förvånande är att alla reaktioner uteblev på den rätt grova missen. Inga mejl till SvD:s kvalitetsredaktör eller Språkspalten. Inte ett knäpp till Tyska institutionen i Stockholm från en bildad allmänhet med oro för universitetens kvalitet.

Hur bra är vi egentligen på svensk grammatik?
