”Det här är dödsstöten för friskolorna”

Johanna Cederblad

Det är inte bara de stora friskolekoncernerna, som Academedia eller Kunskapsskolan, som kommer att få ändrade villkor om regeringens och Vänsterpartiets förslag om begränsade vinster i välfärden blir verklighet. Av de runt 400 friskolor – både grundskolor och gymnasieskolor inräknade – som finns i Stockholm, drivs över hälften av aktörer som enbart har en skola.

En av dem är Tornadoskolan i Skarpnäck, en liten friskola med 200 elever. Inriktningen är rörelse, och på schemat finns både dans och fotboll. Ingrid Söderman, som driver skolan, är bestört över förslaget.

– Jag hade kallt räknat med att förslaget om stopp för vinster i välfärden inte skulle gå igenom. Jag vill egentligen inte tro att det blir så nu heller, säger hon, men konstaterar samtidigt att förslaget nu har kommit allt närmare verklighet.

Hon spår att vinststoppet kommer att slå hårt.

– Jag tror att många friskolor kommer gå under och får slå igen. Särskilt de riktigt små. Det här handlar ju om hur man får verksamheten att gå runt. Hur intresserad är man av att driva företag nu?

Överenskommelsen är så ny att hon inte hunnit gå igenom konsekvenserna helt, och någon plan för hon ska klara sin skola har inte hunnit ta fram ännu. Men hon ser ändå att politikerna hade kunna rädda många små skolor undan de värsta följderna.

– Om de ändå undantagit småföretag, säger Ingrid Söderman.

Hon är inte ensam om sin oro. En annan skola som SvD Näringsliv pratat med och som kan tvingas till förändringar om förslaget blir verklighet, finns i söder om Stockholm.

– Det är ett galet förslag. Hur ska vi kunna göra stora investeringar om vi inte får ackumulera vinster, säger skolans skolchef, som vill vara anonym.

På den här skolan har man nyligen genomfört en omfattande investering på runt 3 miljoner kronor i skolgården. Men det är en investering man enbart har kunnat genomföra tack vare att man sparat vinster från flera år, enligt skolchefen. Skolchefen varnar nu att den typen av investeringar kommer att bli omöjliga om regeringens förslag går igenom.

– Vem ska finansiera sånt nu? Banken är inte intresserad ge stora lån till en friskola. Det är problemet. Kommunen har ju hela kassakistan att göra investeringar med, det har inte vi, säger rektorn, och fortsätter:

– Och om man vill kunna plocka ut vinster ur verksamheten kan man ju fortfarande göra det genom att ha höga löner. Det är så dum. Finns det någon sundhet i regeringen blir det inte verklighet.

I hela landet finns hundratals liknande skolor, påpekar Ulla Hamilton, vd för Friskolornas riksförbund. Och det tidigare moderata stadsborgarrådet – som fortfarande sitter i kommunfullmäktige i Stockholms stad – håller inte heller tillbaka sin upprördhet över förslaget.

– Det här är dödsstöten för friskolorna. För alla friskoleaktörer, så som förslaget är utformat.

De största aktörerna, som Academedia eller Kunskapsskolan, kan kanske klara sig en liten tid tror hon. Men det drabbar dem också.

– Vi har 4 000 friskolor i landet. De kommer nog att avveckla verksamheten, de kan välja att lägga ned när de vill. Och då sitter kommunerna där med Svarte Petter, ingen kommun har beredskap för detta. Ta Upplands Väsby, till exempel, där går 43 procent av barnen i friskola. Det här är förödande, säger hon.

Med det här förslaget går det inte att bygga upp någon buffert för skolorna, förklarar hon.

– Om de förlorar ett barn så kan det vara hela marginalen. Folk har ingen korrekt uppfattning om hur det ser ut med vinsterna. Rörelsemarginalen ligger på mellan 4 och 5 procent för friskolorna, i princip allt går tillbaka in i verksamheten. Det här är ett cyniskt spel med folks okunskap.

Om förslaget om vinsttak går igenom kommer alla skolor få gå igenom en ny tillståndsprocess som innebär att de måste acceptera de nya villkoren. Då, om inte förr, kommer konsekvenserna att bli uppenbara, tror hon. Sverige kan stå inför en massnedläggning av friskolor.

– Och det i ett läge då vi behöver bygga upp skolorna för att avlasta. Det här är helt galet, säger Ulla Hamilton.
