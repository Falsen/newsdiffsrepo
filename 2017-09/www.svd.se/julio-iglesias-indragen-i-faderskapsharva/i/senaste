Julio Iglesias indragen i faderskapshärva

TT

En 41-årig man som hävdar att den världskände spanske artisten Julio Iglesias är hans far har dragit sångaren inför rätta.

Mannens mor, den portugisiska balettdansaren Maria Edite, har tidigare påstått att hon och Iglesias hade en kort romans år 1975 då Iglesias var gift med programledaren Isabel Preysler.

En domstol gav Edite avslag 1992, men hennes son Javier Sanchez Santos vill ta upp fallet igen då han säger sig ha DNA-bevis som med 99 procents säkerhet visar att Iglesias verkligen är hans far, enligt sonens advokat Fernando Osuna.

DNA-proverna är enligt Osuna utförda på näsdukar och cigaretter som Iglesias har vidrört och som en privatdetektiv anlitad av Santos har samlat ihop.

– Han är väldigt nöjd och glad, eftersom vetenskapen och genetiken har bevisat att han har rätt. Det skulle vara absurt om domstolen sade nej till en vetenskaplig sanning, säger Osuna.

Julio Iglesias har sålt över 300 miljoner skivor.
