Ukraina laddar för dollarlån

TT

Ukraina har anlitat flera internationella storbanker för att få hjälp att ta det första obligationslånet i dollar sedan den ryska annekteringen av Krim 2014, rapporterar Reuters med hänvisning till källor.

Enligt Financial Times, som också hänvisar till källor, har uppdraget gått till JP Morgan, BNP Paribas och Goldman Sachs.

Uppgifterna kommer sedan ratinginstitutet Moody's i slutet av augusti höjde sitt kreditbetyg på Ukraina och flaggade för goda utsikter för nya höjningar.

Ukrainas finansminister Oleksandr Danjyluk sade så sent som i juni att regeringen i Kiev planerar att ge sig ut på den internationella kapitalmarknaden igen så snart Internationella valutafonden (IMF) godkänt utbetalningar av nya nödlån till det krigshärjade landet. Och bland bedömare finns det en förväntan om nya IMF-lån till Ukraina före årsskiftet.

Ukraina har till följd av misstro mot landets betalningsförmåga inte tagit dollarlån på kapitalmarknaden 2013. Det senaste ukrainska obligationslånet på 3 miljarder dollar togs av den Moskva-trogne presidenten Viktor Janukovytj 2013, bara några månader inför det att han störtades.

Lånet har förfallit till betalning och är föremål för en utdragen rättstvist mellan Kiev och Moskva.
