Åtalas för mobilchattande under vinglig färd

TT

Bilföraren vinglade fram på vägen och var flera gånger över i mötande körfält. Färden slutade med krock in i en refug på Malmöleden i Helsingborg.

Eftersom orsaken till den svajiga bilkörningen var att kvinnan samtidigt chattade via mobil åtalas hon nu för vårdslöshet i trafik, rapporterar lokala medier.

Kvinnan har erkänt att hon brast i uppmärksamhet och riskerar böter.
