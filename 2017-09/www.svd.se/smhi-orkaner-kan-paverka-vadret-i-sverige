SMHI: ”Orkaner kan påverka vädret i Sverige”

Jan Majlard

Detta hände på eftermiddagen den 23 juli 1985 när resterna av en tropisk orkan plötsligt levde upp i en ny skepnad utanför Smålandskusten och framkallade en häftig storm. Många segelbåtar kapsejsade och hamnade i sjönöd. Två scouter omkom i det som senare kallades Ölandsstormen.

Orkanen, vars kraft skapas när vattenånga kondenseras till vattendroppar och frigör energi, hade då rört sig norrut efter den nordamerikanska östkusten och via en vindändring förts vidare över Atlanten i östlig riktning mot Europa.

Ovädret var kopplat till ett lågtryck som tidigt på morgonen hade sitt centrum över danska Själland. Lågtrycket rörde sig snabbt österut, och trots att lufttrycket steg en aning i lågtryckets centrum utvecklades det till ett intensivt oväder över Östersjön.

Vinden ökade hastigt från ostlig kuling till nordvästlig storm med 27 m/s i byarna. Ögonvittnen vid norra Ölands udde Byxelkrok beskrev att den kraftiga vindökningen skedde så gott som på nolltid.

Meteorologer har senare ofta tagit Ölandsstormen till utgångspunkt för diskussioner om prognosmetodik och observationsteknik.

Ett ännu starkare exempel på detta fenomen uppträdde i oktober 1987 då den döende tropiska orkanen Floyd initierade ett lågtryck som ställde till den värsta stormen i London sedan 1703. I vindbyarna blåste det då cirka 200 km/h. 22 människor dog.

– På fackspråk är det ett tropiskt lågtryck som förvandlas till ett extra tropiskt lågtryck. Det kan ske en interaktion via västvindsbältet med ett lågtryck som är på väg att bildas och på väg hit. Det handlar om tajming, säger Mattias Lind.

Det som i så fall händer är att själva orkanvirveln dör ut när den når upp till västvindbältet, men dess energin överförs till de kraftiga vindband som råder på 7-13 km höjd, så kallade jetströmmar.

Denna energi transporteras snabbt nerströms och kan i sin tur omvandlas till nya stormar. Dessa är inga orkaner, utan vanliga lågtryck på Atlanten. Låt vara oftast mer kraftigare och svåra att prognostisera.

– Det som dock oftast gör att även rester av en orkan dör ut på våra breddgrader är att vinden här är kraftigare på hög höjd. Det gillar den inte, säger Mattias Lind.

Medan Florida hukar i väntan på Irma producerar olika väderinstitut varierande prognoser på orkanens geografiska framfart. Det som skiljer i prognoserna är om ovädret främst kommer att drabba öst- eller västkusten.

Eftersom ”The Sunshine State”,med över 20 miljoner innevånare, bara är mellan 150 och 200 kilometer brett kommer de som valt att stanna kvar i Florida att drabbas mer eller mindre.

– Prognoserna utgår från avancerade modeller. Det handlar många olika faktorer som matas in. Det är sant att vi inte drabbas av tropiska orkaner. Men hela världen hänger ihop, säger Mattias Lind.
