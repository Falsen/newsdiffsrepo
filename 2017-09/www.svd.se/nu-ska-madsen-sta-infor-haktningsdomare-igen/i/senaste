Madsens förklaring: Kim Wall träffades av en lucka

TT

Den svenska journalisten Kim Wall dog när hon träffades av en lucka  ombord på Peter Madsens ubåt, enligt den förklaring Madsen lämnat till  åklagaren.

Åklagaren vill dock att han häktas för mord.

Specialåklagaren Jakob Buch-Jepsen inledde den pågående  omhäktningsförhandlingen i Köpenhamns byret (tingsrätt) med att läsa upp  den förklaring Madsen gav i den senaste förhandlingen, som skedde bakom  stängda dörrar.

Madsen hade enligt förklaringen stämt träff med  Kim Wall för en intervju. När de väl sågs frågade hon om hon fick följa  med i ubåten.

De gjorde ett dyk på ungefär två timmar. När ubåten steg till ytan föll en lucka ned och träffade Kim Wall.

Den svenska journalisten drabbades av kramper, och när Madsen letade efter hennes puls hade hon ingen.

I  stället för att kontakta polis eller räddningstjänst beslutade sig  Madsen för att segla ut och sänka ubåten för att sedan ta livet av sig.

Men när ubåten sjunkit ville han snabbt ta sig i land för att träffa sin fru, enligt åklagarens sammanfattning.

Peter Madsen nekar till att ha mördat Kim Wall men erkänner brott mot griftefrid när han dumpade hennes kropp till havs.

– Han erkänner att han överträtt bestämmelsen om griftefrid när han  begravde henne till sjöss, sade advokat Betina Hald Engmark till danska  bt.se.

Några andra medgivanden eller upplysningar om vad Madsen sagt ville hon inte lämna.

Tjugofyra  dagar har gått sedan Peter Madsen häktades för att ha orsakat Kim Walls  död. Under omhäktningsförhandlingen yrkade specialåklagaren Jakob  Buch-Jepsen dels på en skärpt brottsrubricering, dels på att Madsen ska  genomgå en rättspsykiatrisk undersökning.

Åklagarsidan ville att förhandlingen skulle ske bakom stängda  dörrar för att skydda utredningen – men rätten valde den här gången att  hålla dem öppna. Peter Madsen såg, precis som förra gången, gärna att  förhandlingen var öppen för allmänheten.

– Min klient har  fortfarande ett intresse i att det är en öppenhet i ärendet, det önskar  han fortfarande, sade försvarsadvokat Betina Hald Engmark till TT och  förklarade att Peter Madsen samtidigt hade förståelse för att det blev  lyckta dörrar senast.

Peter Madsens förklaring om att journalisten  Kim Wall dött i en olycka ombord på ubåten och, som han själv uttrycker  det, "begravts" till sjöss presenterade han för rätten vid  häktningsförhandlingen den 12 augusti. Men Kim Walls anhöriga var inte  informerade om den misstänktes förklaring och det var bland annat skälet  till att häktningsförhandlingen hölls bakom stängda dörrar.

Så småningom förde Köpenhamnspolisen vidare Peter Madsens förklaring och  har även presenterat flera punkter från utredningen, bland annat:

1.  "Genombrottet" – torson som hittades vid Amagers sydvästkust och blod  från ubåten har matchats med dna från Kim Walls tandborste och  hårborste.

2. Kroppen har stympats med avsikt.

3. Ubåten har sänkts med flit.
