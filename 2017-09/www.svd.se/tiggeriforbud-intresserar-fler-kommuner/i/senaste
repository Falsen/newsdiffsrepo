Tiggeriförbud intresserar fler kommuner

TT

Flera skånska kommuner är intresserade av det lokala tiggeriförbud som Vellinge vill införa. I enkätsvar till SVT uttrycker Båstad, Östra Göinge och Landskrona störst intresse. En majoritet svarar dock att tiggeriförbud inte har varit uppe till diskussion eller är något man funderar på.

"Något måste ske!", skriver Patric Åberg, moderat kommunstyrelseordförande i Östra Göinge, som med spänning väntar på utfallet i Vellinge, rapporterar SVT Nyheter Skåne.

I Landskrona pågår redan en utredning om tiggeriförbud efter initiativ från Sverigedemokraterna. Enligt kommunstyrelseordförande Torkild Strandberg (L) kan frågan aktualiseras om Vellinges försök att ändra i de lokala ordningsstadgarna så att tiggeri förbjuds på avgränsade platser står sig.

Kommunstyrelsen i Vellinge har redan fattat ett sådant beslut och det ska nu behandlas i kommunfullmäktige. Därefter väntas länsstyrelsen ta ställning till om en sådan ändring av ordningsstadgan är förenlig med lagen.
