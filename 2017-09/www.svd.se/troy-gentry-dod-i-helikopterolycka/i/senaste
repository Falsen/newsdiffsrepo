Troy Gentry död i helikopterolycka

TT

Countrysångaren Troy Gentry har omkommit i en helikopterolycka i New Jersey, skriver TMZ.

"Det är med stor sorg vi kan bekräfta att Troy Gentry, ena halvan av den populära countryduon Montgomery Gentry, tragiskt har omkommit i en helikopterkrasch. Troy Gentrys familj tar tacksamt emot alla tankar och böner men önskar att få vara i fred", står det på bandets officiella Twitterkonto.

Vad som orsakade kraschen är oklart.

Montgomery Gentry bildades i slutet av 90-talet i Kentucky och är mest känd för låtarna "My town", "Hillbilly shoes" och "Headlights". Andra halvan av duon har bestått av Eddie Montgomery.

Troy Gentry lämnar döttrarna Kaylee och Taylor samt sin fru Angie McClure efter sig. Han blev 50 år.
