Wahlroos: Skattebetalarna har aldrig hjälpt Nordea

Sara L Bränström

Svenska skattebetalare har inte räddat Nordea, det var Nordbanken som fick hjälp under 1990-talets bankkris. Det är bankens ordförande Björn Wahlroos syn på saken, i en intervju med DN. Han får kommentera reaktionerna på flytten och statsminister Stefan Löfvens uttalande om att svenska skattebetalare räddat Nordea två gånger.

–  Skattebetalarna har aldrig hjälpt Nordea, de har hjälpt Nordbanken. Det är jätteviktigt att understryka, säger han till DN.

Om jättetillskottet som Nordea fick av staten i en nyemission 2009 säger han:

–  Vi tvingades tillsammans med de andra bankerna in i ett garantiprogram som en enda bank behövde, bara för att den inte skulle känna sig ensam, säger Wahlroos.
