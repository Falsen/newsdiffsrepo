Pr-expert: ”Nordea förlorade slaget – Löfven vann”

Peter Alestig

Det var ord och inga visor som gällde när statsminister Stefan Löfvén först kommenterade Nordea-flytten, vid en pressträff i Gävle på torsdagen.

– Jag förstår om folk är frustrerade och förbannade. Utan svenska skattebetalares insatser så hade den här banken över huvud taget inte funnits. Att då tacka dem genom att säga att man flyttar huvudkontoret till ett annat land, det gör att jag förstår frustrationen folk visar, sade han.

Men det var ett uttalande som på fredagen fick Nordeas ordförande, Björn Wahlroos, att gå till motangrepp. I en intervju i DN ifrågasätter Wahlroos sanningshalten i Löfvéns uttalande – och påpekar att Nordea aldrig behövt ta hjälp av staten.

– Skattebetalarna har aldrig hjälpt Nordea, de har hjälpt Nordbanken. Det är jätteviktigt att understryka, säger han till DN.

Och visst, i teorin har Wahlroos rätt – men när det gäller pr-kampen är Wahlroos uttalande förödande. Det anser Eva Ossiansson, varumärkesforskare vid Handelshögskolan i Göteborg.

– I såna här sammanhang handlar inte alltid om vad som är den exakta sanningen, utan vad människor uppfattar som mest trovärdigt. Då krävs att man förstår hur andra människor tänker och känner i sin kommunikation, säger hon, och fortsätter:

– Och i alla fall i mitt flöde på sociala medier är känslorna väldigt starka. Folk skrev ord som ”skitbank”, ”vi hatar dig”, och så vidare.

Orsaken till att känslorna går så starka kring Nordea är flera, menar Eva Ossiansson. För det första handlar det om något som är väldigt nära svenskarna, inte minst sedan Nordea har haft bilden av att vara en folkets bank. För det andra har landets storbanker generellt sett ingen positiv aura just nu – inte minst med tanke på deras stora vinster kombinerat med skandaler som Panamapappren, höga chefsarvoden och brister i kontroll av pengatvätt.

Just vinsterna sköt också Stefan Löfvén in sig på i sitt uttalande, där han påpekade att Nordea gjorde en vinst på 40 miljarder förra året.

– Han knyter an till känslan att detta är David mot Goliat, säger Eva Ossiansson.

När Wahlroos svarar med att argumentera för att Löfvén inte har helt rätt i sak, att det var Nordbanken och inte Nordea som fick stöd, är kampen redan förlorad, menar Eva Ossiansson.

– Han kanske har rätt rent tekniskt, men i folks medvetande är det samma bank. Man måste skilja på hur det är och på vad människor uppfattar, säger hon, och fortsätter:

– Så redan där har han förlorat. Det hade varit smartare att prata om något annat, att byta ämne.

Ska man tolka det som att Nordea har förlorat pr-kampen om flytten?

– Ja, det tycker jag.

Samtidigt är det inte säkert att flytten och pr-misslyckandet kommer att leda till att Nordea förlorar så många kunder, påpekar Eva Ossiansson. Orsaken: konsumenter är generellt sett lata och inte särskilt långsinta.

– På kort sikt kanske det kan få lite effekt. Men frågan är hur många som orkar byta bank. Och sedan, om Nordea kommer att erbjuda bättre räntor eller villkor, kommer de kunna vinna nya kunder. Till syvende och sist tänker konsumenter mest på sig själva.
