Betssons vd avgår omedelbart – aktien faller

Peter Alestig

Styrelseordförande Pontus Lindwall tar vid som tillfällig vd till dess att en ny har rekryterats, skriver bolaget i ett pressmeddelande. Styrelseledamoten Patrick Svensk tar tillfälligt över som styrelseordförande.

– Ulrik Bengtsson har gjort goda insatser för Betsson under de fem år han har varit anställd i koncernen. Han har tydliggjort strategin och genomdrivit betydelsefulla produktlanseringar. På mina egna och styrelsens vägnar vill jag tacka Ulrik för hans arbete, säger Pontus Lindwall i pressmeddelandet.

Ulrik Bengtsson säger till nyhetsbyrån Direkt att hans avgång beror på att han och styrelsen har olika uppfattningar om strategiska prioriteringar framöver.

– Det är egentligen inget drama. Vi har lite olika uppfattningar om några prioriteringar framåt i Betsson. I ett sådant scenario – jag har varit i koncernen ganska länge – är det bättre att gå åt olika håll.

Att Ulrik Bengtsson har valt att lämna sin anställning omedelbart kan ge ett brådstörtat intryck, men han tonar ned även detta:

– När det väl tas ett beslut är det ganska bråttom.

Han avstår från att närmare precisera vad meningsskiljaktigheterna består av, men säger i sammanhanget att det sker mycket förändringar i branschen och syftar på avregleringar och licensieringar i olika länder.

– Men exakt vad det berör är av den karaktären att vi håller det internt.

Men det gäller prioriteringar på hög koncernstrategisk nivå?

– Ja.

Ulrik Bengtsson vill inte kommentera huruvida han avgår självmant och därmed går miste om avgångsvederlag eller blir uppsagd och kan få ett sådant.

Betsson har de senaste månaderna hamnat i en infekterad debatt i Nederländerna, bolagets näst viktigaste marknad efter Turkiet. I slutet på maj gick den holländska spelmyndigheten ut med ett pressmeddelande där myndigheterna plötsligt skärpte reglerna för utländska spelbolag som vänder sig till holländska kunder – och Betsson har pekats ut som ett bolag som hamnat i myndigheternas fokus efter skärpningen.

Men Betsson, med avgående vd Ulrik Bengtsson i spetsen, menade att myndigheten bryter mot EU-lagstiftningen. I ett pressmeddelande skrev bolaget att det inte kommer att rätta sig efter de holländska myndigheternas skärpta regler.

– Betsson anser att den nuvarande oordningen på den holländska marknaden är oacceptabel. Vi har därför lämnat en officiell anmälan till EU-kommissionen. Den nuvarande lagen i Nederländerna är inte förenlig med EU-rätten och vi har därför uppmanat EU-kommissionen att återuppta det överträdelseförfarande som inleddes mot Nederländerna 2006, sade Ulrik Bengtsson i pressmeddelandet.

Men att kontroversen i Nederländerna skulle ha något med Ulrik Bengtssons avgång att göra, förnekar Betssons kommunikationschef Pia Rosin.

– Det är helt orelaterat. Styrelsen är belåten med både strategi och resultat, och det ligger inga oegentligheter detta. Men när styrelse och vd har olika syn på saker och ting, då är det vd som får lämna. Nu har han valt lämna på dagen, och det blir tydligare både internt och externt.

Så bolagets ton gentemot myndigheterna i Nederländerna kommer inte att förändras?

– Det kan jag inte spekulera i.

En process har inletts för att rekrytera en ny vd, skriver bolaget i pressmeddelandet. Samtidigt uppges att Jesper Svensson, kommersiell chef på dotterbolaget BML Group, har utsetts till tillförordnad vd i Betssons speldrivande dotterbolag på Malta.

Klockan 14.20 var Betsson-aktien ned nästan 5 procent, från att ha handlats kring minus 1 procent strax före pressmeddelandet.
