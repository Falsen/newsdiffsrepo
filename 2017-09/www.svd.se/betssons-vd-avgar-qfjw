Betssons vd avgår omedelbart – aktien faller

Peter Alestig

Styrelseordförande Pontus Lindwall tar vid som tillfällig vd till dess att en ny har rekryterats, skriver bolaget i ett pressmeddelande. Styrelseledamoten Patrick Svensk tar tillfälligt över som styrelseordförande.

– Ulrik Bengtsson har gjort goda insatser för Betsson under de fem år han har varit anställd i koncernen. Han har tydliggjort strategin och genomdrivit betydelsefulla produktlanseringar. På mina egna och styrelsens vägnar vill jag tacka Ulrik för hans arbete, säger Pontus Lindwall i pressmeddelandet.

Betsson har de senaste månaderna hamnat i en infekterad debatt i Nederländerna, bolagets näst viktigaste marknad efter Turkiet. I slutet på maj gick den holländska spelmyndigheten ut med ett pressmeddelande där myndigheterna plötsligt skärpte reglerna för utländska spelbolag som vänder sig till holländska kunder – och Betsson har pekats ut som ett bolag som hamnat i myndigheternas fokus efter skärpningen.

Men Betsson, med avgående vd Ulrik Bengtsson i spetsen, menade att myndigheten bryter mot EU-lagstiftningen. I ett pressmeddelande skrev bolaget att det inte kommer att rätta sig efter de holländska myndigheternas skärpta regler.

– Betsson anser att den nuvarande oordningen på den holländska marknaden är oacceptabel. Vi har därför lämnat en officiell anmälan till EU-kommissionen. Den nuvarande lagen i Nederländerna är inte förenlig med EU-rätten och vi har därför uppmanat EU-kommissionen att återuppta det överträdelseförfarande som inleddes mot Nederländerna 2006, sade Ulrik Bengtsson i pressmeddelandet.

Huruvida den infekterade debatten har något med Ulrik Bengtssons avgång att göra framgår inte av beskedet på måndagen. SvD Näringsliv söker Betsson för en kommentar.

En process har inletts för att rekrytera en ny vd, skriver bolaget. Samtidigt uppges att Jesper Svensson, kommersiell chef på dotterbolaget BML Group, har utsetts till tillförordnad vd i Betssons speldrivande dotterbolag på Malta.
