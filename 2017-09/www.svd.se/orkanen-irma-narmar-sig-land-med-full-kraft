Hittills tre döda i orkanen Irmas framfart

TT

Med vindar på över 82 meter per sekund uppges Irma vara den mest kraftfulla orkanen över Atlanten på ett århundrade. Efter att ha dragit in över land på den låglänta korallön Barbuda i nordöstra Karibien har Irma nått franska Saint-Barthélemy och Saint-Martin.

Hittills har två personer dödats, och ytterligare två har skadats allvarligt, säger Annick Girardin, fransk minister med ansvar för landets territorier utanför fastlandet, enligt Reuters.

Omfattningen av skadorna är ännu okända, men ovädret har redan orsakat stor förödelse på flera öar. En bild som bekräftades av president Emmanuel Macron under kvällen.

- Det är för tidigt att ha en fullständig uppfattning, men jag kan redan nu säga att påverkan blir kraftfull och grym, säger Macron i samband med ett uttalande efter ett krismöte i Paris enligt Reuters.

Under kvällen uppger regeringen på Antigua och Barbuda att en person har omkommit på Barbuda. Förstörelsen sägs vara omfattande, rapporterar nyhetsbyrån AP.

Orkanens öga passerade Barbuda strax före klockan två på natten lokal tid, med vindar på drygt 82 meter per sekund, enligt orkancentret NHC. Boende på ön, som har färre än 2 000 invånare, sade då i lokal radio att telefonlinjerna låg nere, och de totala effekterna av orkanen väntas inte bli kända förrän gryningen kommer.

På grannön Antigua uppmanade myndigheterna invånarna att söka skydd, i ett meddelande som slutade med orden "Må Gud beskydda oss", rapporterar nyhetsbyrån AP.

– Vi är väldigt rädda just nu, men försöker hålla oss lugna. Jag tror att det kan bli katastrofalt, säger Antiguabon Sandra Bahri till BBC.

Hon tycker att människor på Antigua är förhållandevis väl förberedda för ovädret. Men franska myndigheter oroas över att tusentals människor på öarna Saint-Barthélemy och Saint-Martin av oklar anledning inte har sökt skydd undan orkanen. Enligt nyhetsbyrån AFP:s källor rör det sig om runt 7 000 personer.

– Om det är något vi vill nå ut med, så är det att människor bör skydda sig så gott det går och lyssna till de råd som ges, säger den franska ministern Annick Girardin, enligt AFP.

Vid stranden i Puerto Ricos huvudstad San Juan är arbetet i full gång med att täcka för fönstren med plywood- och metallskivor på de restauranger, hotell och butiker som ligger längs strandpromenaden.

– Jag är orolig. Det här är det kraftigaste ovädret vi har upplevt här, säger Jonathan Negron, som spikar upp plywoodskivor som ska skydda hans souvenirbutik, till nyhetsbyrån Reuters.

Irma har på sin väg in mot land uppgraderats till en orkan av kategori fem, det vill säga den högsta i den femgradiga Saffir-Simpson-skalan, vilket innebär risk för "katastrofala skador".

– Faran i denna händelse liknar ingenting vi sett tidigare, säger Puerto Ricos guvernör Ricardo Rossello, enligt AP.

På Haiti följer befolkningen orkanens Irmas framfart med växande oro. För drygt ett år sedan drabbade orkanen Matthew stora områden i sydvästra Haiti. Den här gången är det främst invånare i norr som gör sig redo — så gott man kan, berättar George Hudicourt som är ordförande för hjälporganisationen Hoppets Stjärna i Haiti.

– Vi är redo, skolor hålls stängda kommande två dagar liksom affärer och kontor. Varningssystemen är i gång, säger han till TT.

Själv befinner George Hudicourt sig i huvudstaden Port-au-Prince, men följer utvecklingen längs med norra kusten. Orkanen väntas komma in över norra delarna tidigt imorgon bitti, och situationen för de som lever nära vatten kan bli farlig, säger han.

– De flesta gör sig redo, men det är främst basala förberedelser det handlar om på grund av fattigdom.

FN:s World Food Programme står berett och kommer att bidra med akuta hjälpinsatser på Haiti vid behov, meddelar organisationen i ett pressutskick.

Ovädret väntas efter Barbuda och Antigua dra vidare mot Puerto Rico, Dominikanska republiken, Haiti och Kuba, för att sedan dra in över Florida under lördagen. Samtidigt kämpar Texas och Louisiana fortfarande mot de utbredda översvämningarna som tidigare orsakats av orkanen Harvey.

I morse evakuerades turister på ögruppen Florida Keys, och länet Monroe County beordrar bofasta att evakuera med start i kväll, skriver Washington Post. Många förbereder sig — bensinstationer sinar och livsmedelsbutiker börjar få slut på buteljerat vatten.

USA:s president Donald Trump har godkänt federala hjälpinsatser för Florida och de amerikanska territorierna Puerto Rico och Jungfruöarna, så att de kunnat mobilisera nödhjälp inför ankomsten av Irma, enligt Vita huset.

"Förberedelserna för att skydda liv och egendom borde påskyndas", enligt NHC som varnar för att Irma "kommer att medföra livshotande vind och skyfall".
