Orkanen Irma har redan orsakat stora skador

TT

Efter att ha dragit in över land på den låglänta korallön Barbuda i nordöstra Karibien är Irma nu framme vid franska Saint-Barthélemy och Saint-Martin. Omfattningen av skadorna är ännu okända, men ovädret har redan orsakat stor förödelse på flera öar, enligt Annick Girardin, fransk minister med ansvar för landets territorier utanför fastlandet.

Orkanens öga passerade den låglänta korallön Barbuda strax före klockan två på natten lokal tid, med vindar på strax över 82 meter per sekund, enligt orkancentret NHC. Boende på ön, som har färre än 2 000 invånare, sade i lokal radio att telefonlinjerna låg nere, och effekterna av orkanen väntas inte bli kända förrän gryningen kommer.

På grannön Antigua uppmanade myndigheterna invånarna att söka skydd, i ett meddelande som slutade med orden "Må Gud beskydda oss", rapporterar nyhetsbyrån AP.

– Vi är väldigt rädda just nu, men försöker hålla oss lugna. Jag tror att det kan bli katastrofalt, säger Antiguabon Sandra Bahri till BBC.

Hon tycker att människor på Antigua är förhållandevis väl förberedda för ovädret. Men franska myndigheter oroas över att tusentals människor på öarna Saint-Barthélemy och Saint-Martin av oklar anledning vägrar söka skydd undan orkanen. Enligt nyhetsbyrån AFP:s källor rör det sig om runt 7 000 personer.

– Om det är något vi vill nå ut med, så är det att människor bör skydda sig så gott det går och lyssna till de råd som ges, säger Annick Girardin, fransk minister med ansvar för landets territorier utanför fastlandet, enligt AFP.

På lördag beräknas ovädret nå Florida, enligt orkancentret NHC, som beskriver det som "potentiellt katastrofalt". Samtidigt kämpar Texas och Louisiana fortfarande mot de utbredda översvämningarna som tidigare orsakats av orkanen Harvey.

USA:s president Donald Trump har godkänt federala hjälpinsatser för Florida och de amerikanska territorierna Puerto Rico och Jungfruöarna, så att de kunnat mobilisera nödhjälp inför ankomsten av Irma, enligt Vita huset.

"Förberedelserna för att skydda liv och egendom borde påskyndas", enligt NHC som varnar för att Irma "kommer att medföra livshotande vind och regnfall" när den drar in över Små Antillerna.

Vid stranden i Puerto Ricos huvudstad San Juan är arbetet i full gång med att täcka för fönstren med plywood- och metallskivor på de restauranger, hotell och butiker som ligger längs strandpromenaden.

– Jag är orolig. Det här är den kraftigaste stormen vi har upplevt här, säger Jonathan Negron, som spikar upp plywoodskivor som ska skydda hans souvenirbutik.

Samtidigt indikerar flera upptagningar från olika mätstationer att orkanen kan svänga norrut på fredag och styra mot Florida. Det rapporterar CNN. Orkanen kan vara den värsta som svept in över området på över tio år.

Både i Monroe County som löper ända ner till Key West och i Dade County som huvudsakligen omgärdar storstaden Miami har myndigheterna förberett befolkningen på vad som kan komma.

I många affärer är vatten och förnödenheter redan slutsålda. Skolorna ska också hållas stängda under torsdag och fredag.

Floridas guvernör Rick Scott har beordrat 7 000 män ur den nationella, militära reservstyrkan att inställa sig senast fredag morgon.

– Jag kan inte vara tydlig nog. Var förberedd. Kontrollera era evakueringszoner. Lyssna på lokala nyheter. Den här orkanen har potentialen att förstöra delstaten, sade Rick Scott på en presskonferens under tisdagskvällen.

Enligt meteorologer har Irma formats i den sydöstra Atlanten, i trakten kring Kap Verde-öarna, och senare växt successivt på sin väg nordväst över havet.

Den senaste orkanen av denna magnitud var Wilma 2005, som dock mattades av sedan den träffat Mexiko. Endast Orkanen Allen, från 1980, har enligt CNN varit starkare i vindbyarna.

Enligt vädercentret centret NHC kan även den efterföljande stormen José, som befinner sig längre österut, förvandlas till en orkan.
