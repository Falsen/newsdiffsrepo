Unga basketstjärnan slipper den gamla

TT

Basket-EM:s storfavorit Spanien gick obesegrat genom gruppspelet. I sista matchen i rumänska Cluj-Napoca avfärdade världstvåan Ungern med 87–64. Pau Gasol, lagets största stjärna, laddade för slutspelet med 20 poäng och åtta returer.

I grupp D i Istanbul handlade finalomgången om att undvika Spanien i åttondelsfinal. Ryssland, 82–70 mot Storbritannien, och Serbien, 74–54 mot Belgien, gjorde vad de skulle mot varsitt avsågat lag.

Därmed blev kvällsmatchen mellan hemmalaget Turkiet och Lettland direkt avgörande: förlust och förmodad EM-sorti på söndag.

Lettlands Kristaps Porzingis har gjort succé i New York Knicks i NBA. Mot Turkiet visade 22-åringen vad han kan. Den 221 centimeter långe forwarden sköt och dunkade sig fram till 28 poäng, Lettland vann med 89–79 (47–38) och slutade tvåa i gruppen.

Åttondelsfinalerna (där segraren i den första möter segraren i den andra i kvartsfinal, och så vidare): Slovenien–Ukraina, Lettland–Montenegro, Finland–Italien, Serbien–Ungern, Tyskland–Frankrike, Spanien–Turkiet, Litauen–Grekland, Kroatien–Ryssland.
