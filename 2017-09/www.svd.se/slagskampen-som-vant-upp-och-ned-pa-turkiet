Anders Q Björkman:
Slagskämpen som vänt upp och ned på Turkiet

Anders Q Björkman

Som ingen annan politiker i landets historia lyckades Recep Tayyip Erdoğan i början av 2000-talet åstadkomma stabilitet och tillväxt, men sedan dess har han åter gjort Turkiet till en instabil nation med svajig ekonomi. En ny biografi tecknar Erdoğans väg från man av folket till diktatorisk maktmänniska.

Vem är han egentligen, Recep Tayyip Erdoğan? Är han en islamist som har en dold agenda och bara låtsas vara demokrat? Eller är han en man av folket som till skillnad från arroganta företrädare fått ekonomin att blomstra? Har vi att göra med en pragmatiker som vågar ta itu med tabubelagda ödes­frågor som religionens roll i samhället, militärens dominans, kurdernas ställning och folkmordet på armenier? Eller är han i själva verket en spelare med ett enda mål i sikte: makten?

Dessa frågor försöker den tyska journalisten Çiğdem Akyol svara på i ”Erdoğan: en biografi” (övers: Annika Sundberg; Historiska Media), den första biografin på svenska om Turkiets president. Akyol är dotter till turkiska arbetskraftsinvandrare och arbetade för dagstidningen Die Tageszeitung i Berlin innan hon 2014 flyttade till Istanbul för att därifrån arbeta som frilansjournalist.

Hennes svar på de inledande frågorna tycks vara att Erdoğan är lite av allt detta, om än med en betoning på makthunger sprungen ur revanschlusta. Under hans ­regeringstid har landet utvecklats till en tigerekonomi, han har initierat en tidigare otänkbar fredsprocess med kurderna och gått segrande ur en maktkamp med militären. Men han har också gång på gång gjort tvivelaktiga kovändningar för att tillskansa sig makt.

Akyols berättelse börjar där också republiken Turkiet har sin början: i landsfadern Mustafa Kemal Atatürk (1881–1938). Republikens grundare personifierar än idag nationen och är den måttstock som Erdoğan har att mäta sig mot. Atatürk är en förebild, men står också för sådant som dagens turkiske president ogillar: statsideologin ­kemalism som förespråkar ett sekulärt samhälle. Den har i och för sig varit landet till gagn på många sätt, men också missgynnat de lågutbildade, fromma turkar som hållit fast vid muslimsk tradition. Enligt sociologen Nilüfer Göle kan landet delas in i ”svarta turkar” och ”vita turkar”, där de senare är en kemalistisk elit som ser ner på ”svarta turkar” och vill tvinga på dessa fattigare och religiöst konservativa medborgare sin modernism och sekularism. Erdoğans mål sägs vara att sitta kvar vid makten när republiken 2023 firar 100 år, för att på så sätt ”bräcka” Atatürk.

Recep Tayyip Erdoğan föds som det yngsta barnet av fem i ett trähus i de slitna kvarteren i Istanbulstadsdelen Kasımpaşa. Kemalismens nedlåtande syn på sådana som han själv berör honom illa och präglar honom. När han på 90-talet blir borgmästare i Istanbul presenterar han sig gärna som en slagskämpe från Kasımpaşa som sätter den arroganta eliten på plats: ”Titta här, ett fattigt barn från en obetydlig stadsdel kan försvara er om ni bara ger honom er röst.” Budskapet är tydligt: jag är en av er.

Som borgmästare i Istanbul på 90-talet åstadkommer han snabbt förbättringar: sophanteringen börjar fungera, en tunnelbana byggs och luftkvaliteten får ett lyft när brunkol ersätts med gas. Samtidigt skrämmer han sekulära och vänsterliberala turkar med uttalanden som ”Demokratin är ett medel, inte ett mål”, balett är ”pornografisk” och ”Man kan inte vara sekularistisk och muslim på samma gång”.

Sådana yttranden var känsliga i 90-talets Turkiet och man försöker sätta stopp för honom. Efter att han vid ett framträdande citerat en dikt av poeten Ziya Gökalp (”Minareterna är våra bajonetter, kupolerna våra hjälmar, moskéerna våra kaserner och de troende våra soldater”) döms han till tio månaders fängelse för uppvigling samt livslångt politikerförbud. Att Gökalps poesi vid den här tiden är obligatorisk läsning i skolan är inget som bekymrar åklagaren. Erdoğan beklagar sig över att Turkiet inte är någon rättsstat och lovar senare att ingen under hans styre ska fängslas ”på grund av sina åsikter”. Ett uttalande som idag, då många turkiska journalister och författare sitter fängslade eller tvingats gå i exil, framstår som hyckleri.

Erdoğan avtjänar sitt straff – som kortas med fyra ­månader – och använder tiden i fängelse till att skissa på ett nytt parti: Rättvise- och utvecklingspartiet AKP. När han släpps fri struntar han fullständigt i politikerförbudet och lanserar sina nya idéer. AKP:s företrädare sägs inte vara islamister, utan ”konservativa demokrater”. De islamistiska rötterna har klippts av, menar han, och nu är det en demokratisk och sekulär stat som gäller.

Partiet når snabbt framgång, vinner valet 2002 och har sedan dess lyckats behålla makten. Inledningsvis åstadkommer Erdoğan den stabilitet och ekonomiska framgång som Turkiet alltid har haft potential till, men som ingen politiker tidigare lyckats åstadkomma. Landet genomgår en ekonomisk boom och gör stormsteg i EU-processen genom demokratiska reformer som möter Bryssels krav. Som ledare för detta nya Turkiet hyllas Erdoğan både hemma och utomlands.

Regeringschefen Erdoğan vågar sig på tabubelagda frågor. Han inleder en fredsprocess med den kurdiska gerillan PKK och förhandlar till och med direkt med organisationens fängslade ledare Abdullah Öcalan. Freden tycks vara säkrad då Öcalan utlyser en vapenvila 2013. Men när det vänsterinriktade prokurdiska partiet HDP röstas in i parlamentet 2015 och hotar Erdoğans dröm om presidentstyre, väljer han av taktiska skäl att offra freden och i stället ta till nationalistiska antikurdiska stämningar.

Erdoğan har lyckats detronisera militären. Tidigare har denna maktfaktor å ena sidan stått för ett förtryck – av minoriteter, av religiositet, av avvikande politiska åsikter – och å andra sidan stått för västerländsk modernitet och utgjort en motvikt mot de starka religiösa och konservativa värderingar som alltjämt bubblat under kemalismens hårda tryck. Militären beskrev sig gärna som ”demokratins väktare”, men så sträng var kemalismens sekularism att Erdoğan och hans andreman Abdullah Gül i sina roller som premiärminister respektive president inledningsvis inte fick ta med sina fruar vid inhemska officiella sammanhang, eftersom dessa täckte sina hår med huvudduk.

Är det något Akyols bok gör tydligt är det just hur starka religiösa drivkrafter alltid har varit i Turkiet, även om de inte har varit synliga för otränade västerländska ögon. Erdoğan har dragit fördel av dessa stämningar, genom att ­bekräfta att det fromma, anatoliska landsbygdslivet och dess värderingar är det rätta. Och nu, efter att ha varit nedtryckta av kemalister sedan 1923, har de ”svarta turkarna” äntligen tagit revansch.

Den inledande positiva utvecklingen vad gäller demokrati, yttrandefrihet och EU-processen under AKP:s styre tycks i backspegeln dessvärre inte ha varit något mål, utan enbart ett medel för att kunna detronisera militären. För nu när detta väl klarats av börjar Turkiet alltmer likna en diktatur. Protesterna i Geziparken 2013 slogs ner med osedvanlig hårdhet: elva personer fick plikta med sina liv och 8 000 personer skadades. Avslöjanden om korruption i regeringskretsar och med förgreningar till Erdoğans ­familj ledde i och för sig till att ministrar fick gå men ­också till att åklagare fick sparken och att pressfriheten ­begränsades. Landets kvar­varande medier kontrolleras av AKP och mängder av journalister sitter bakom galler; Turkiet beskrivs återkommande som världens största journalistfängelse. Och Erdoğan själv beter sig inte sällan som en världsfrånvänd envåldshärskare utan impulskontroll som gör utfall mot ”nazistiska” EU-länder och kallar politiska motståndare för ”israelisk sperma”.

Om EU inledningsvis drev på den positiva utvecklingen i Turkiet med piska och morot, så har Erdoğan på sistone hållit i piskan. EU-länderna har sedan migrationskrisen 2015 varit så måna om ett flyktingavtal med Turkiet att man valt att vara undfallande, trots en arrogant stil från den turkiske politikerns sida. I en text som dagstidningen Cumhuriyets förre chefredaktör Can Dündar skrev för SvD förra året framgår hur självsäkert och kallhamrat Erdoğan uttryckte sig vid ett möte med Europeiska rådets ord­förande Donald Tusk och EU-kommissionens ordförande Jean-Claude Juncker: ”Hur ska ni hantera flyktingarna om ni inte får en överenskommelse? Genom att döda dem?”

Efter den misslyckade militärkuppen den 15 juli förra året har de diktatoriska tendenserna tilltagit. Med ett ­undantagstillstånd som tillsynes förlängs i det oändliga kan Erdoğan styra och ställa som han vill från sitt gigantiska palats i Ankara.

Om Çiğdem Akyols bok är ett försök att ­förstå vem Erdoğan är på djupet, så misslyckas hon delvis. Genom att berätta ­Turkiets politiska historia parallellt med historien om Erdoğans liv begripliggör hon drivkrafter hos honom, men lyckas ändå inte levandegöra den turkiske presidenten. Hennes bok blir aldrig någon djuplodande psykologisk analys.

Hur det än står till med Erdoğans inre liv, så är det uppen­bart att hans lands framtid inte längre ser lika ljus ut. Kreditvärderingsinstitutet Standard & Poor beskrev nyligen Turkiet som ett ”högriskland” och den ekonomiskt viktiga turismen är på kraftig nedgång. Medborgare fängslas eller avskedas summariskt, vilket leder till en brain drain. Turkiet kan åter sägas vara en instabil nation med svajig ekonomi. På många sätt är landet därmed tillbaka på ruta ett, ungefär där man stod när Erdoğan fick makten.

Återstår att se hur väljarna ser på en sämre ekonomi. För många har det varit stabilitet och tillväxt som fått dem att välja Erdoğan. Tröttnar de om han inte längre kan erbjuda dem det?

Och apropå att tröttna: på sistone har den tyska regeringen gjort uttalanden som tyder på att dess tålamod är på upphällningen. Så sent som i måndags slog förbundskansler Angela Merkel i en tv-sänd valduell fast att ­Turkiet inte längre bör vara en EU-kandidat. Vad händer om hon dessutom sätter ekonomisk press på Erdoğan, så som Rysslands Putin med framgång gjorde när ett ryskt militärflygplan sköts ner över Turkiet?

Slagskämpen från Kasımpaşa har visat sig kunna ta smällar och ändå gå segrande ur de flesta strider. Frågan är om han står pall för en rejäl ekonomisk snyting?
