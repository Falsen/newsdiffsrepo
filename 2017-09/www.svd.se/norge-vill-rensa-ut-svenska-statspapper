Norge vill rensa ut svenska statspapper

TT

Förslaget, överlämnat till den norska regeringen och publicerat på oljefondens webbsida, går bland annat ut på att rensa ut obligationer i andra valutor än dollar, euro och pund och korta löptiderna till omkring tio år.

Dessutom vill centralbanken ta bort företagsobligationer ur oljefonden, som totalt sitter på värdepapper för 7 700 miljarder norska kronor.

Norges regering måste godkänna förslaget för att det ska gälla.

– En första tolkning av förslaget är att det kan få betydelse på sikt på svensk obligationsmarknad. Inte så att man säljer av så mycket från norsk sida, men däremot att man köper mindre, säger Torbjörn Isaksson, chefsanalytiker på Nordea.

Centralbanken vill inte ha något totalförbud mot avsteg från de nya riktlinjerna, men det skulle bli ett riktmärke för fondens investeringar på obligationsmarknaden.

Förutom obligationer i svenska kronor vill centralbanken minska exponeringen mot ett tjugotal andra valutor, inklusive japanska yen, kanadensiska dollar och schweiziska franc i obligationsportföljen.
