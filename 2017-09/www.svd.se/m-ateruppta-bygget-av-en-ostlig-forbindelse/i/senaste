M: Återuppta bygget av en östlig förbindelse



Stockholms stad har sagt nej till att inkludera en östlig förbindelse i Sverigeförhandlingen. Färdigställd binder den samman Södra och Norra länken genom bergtunneln under Saltsjön och skapar därigenom en ringled kring Stockholm. Detta beslut är anmärkningsvärt och får stor inverkan på miljön, tillväxten och trafikanters framkomlighet i hela Stockholmsregionen.

Enligt en rapport från länsstyrelsen förväntas Stockholms befolkning öka med en halv miljon människor till 2030. Regionen har landets största arbetsmarknad och många flyttar hit för att jobba. En stor inflyttning ställer krav på att stockholmare i framtiden kan ta sig till och från jobbet på ett snabbt och säkert sätt. Stockholms arbetsmarknad kräver den flexibilitet som kommer av kortare pendlingstider. Genom att underlätta resor mellan stockholmskommuner sänks trösklarna in på arbetsmarknaden och företagande utanför kommungränserna underlättas.

Stockholm står inför utmaningar på infrastrukturområdet. I takt med att regionen växer ökar invånarnas behov att röra sig. Allt högre krav ställs på kvalitativ kollektivtrafik och ett utbyggt vägnät. Stockholmare spenderar motsvarande 11 arbetsdagar i bilköer per år och upplever långa väntetider på pendeltågsstationer och fyllda tunnelbanetåg. Ökande pendlingstider verkar hämmande för arbetsmarknaden och Stockholms attraktionskraft för nya företagsetableringar.

Sveriges tillväxt är beroende av att Stockholm når sin fulla potential. Inflyttningen till regionen är en förutsättning för jobbskapande, innovation och företagande. Infrastrukturen i Stockholmregionen är katalysatorn som ger förutsättningar för regionens och landets tillväxt.  Det krävs stora satsningar för att förbättra infrastrukturen i takt med befolkningsökningen.

Stockholmsförhandlingen med utbyggd tunnelbana och Sverigeförhandlingen med utbyggd kollektivtrafik och nya bostäder är rekordsatsningar på infrastruktur och byggande i Stockholmsregionen. Dessa historiska satsningar kan dock inte ensamma åtgärda de infrastrukturutmaningar som kommer av en växande storstad.

Detta togs höjd för av Alliansregeringen som avsatte 2 miljarder kronor för infrastruktursatsningar i Stockholmsområdet – pengar avsedda för byggnation av en östlig förbindelse.

En storstad som Stockholm är i trängande behov av en ringled. Ringleden syftar till att sammanbinda de norra och södra delarna av staden och avlastar därigenom innerstaden och Essingeleden som idag trafikeras av mer än dubbelt så många bilar som den byggdes för, med långa köer som följd. Enligt myndigheten Trafikanalys kommer trängseln i Stockholmstrafiken att bli fem gånger större, räknat i kölängd, till år 2030 jämfört med i dag. Många av stadens busslinjer upplever alltmer problem med framkomlighet med längre pendlingstid som följd. Kostnaderna för trängsel och förseningar i Stockholmsområdet uppgår i dagsläget till mer än 6 miljarder kronor per år – något som kommer öka om inte ringleden byggs. Stillastående bussar och bilar är ett av de största miljöproblemen i en stad.

En östlig förbindelse kostar cirka 17,7 miljarder kronor. Detta kan finansieras inom ramen för Alliansens tidigare satsning på 2 miljarder kronor samt momsintäkter som inbringas till staten från Stockholms- och Sverigeförhandlingens bostadsbyggande. Stockholmsregionens skattebetalare har således redan finansierat byggandet av en östlig förbindelse och färdigställandet av en ringled kring Stockholm.

Socialdemokraterna och Miljöpartiet i stadshuset sviker stockholmarna. En politik som sätter populistiska partipolitiska poänger framför underlättandet av människors vardag är svekfull. Genom att gå emot den majoritet av stockholmarna som vill ha en östlig förbindelse slår man undan fötterna för individen, arbetsmarknaden och arbetet för en bättre miljö i hela regionen. Regeringen bör nu hedra sina löften och återuppta en östlig förbindelse i kommande nationell plan. Det är nödvändigt för säkrandet av Stockholmsregionens fortsatta tillväxtkraft.

Niklas Wykman (M)

riksdagsledamot
