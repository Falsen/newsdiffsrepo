Kina ska bygga järnväg till "nya Kairo"

TT

Egypten och Kina har skrivit under en avsiktsförklaring om att Peking ska finansiera bygget av en järnvägsförbindelse, mellan ett industriområde och den nya huvudstad som Egypten planerar att bygga i öknen öster om Kairo. Överenskommelsen beräknas vara värd omkring 739 miljoner USA-dollar, motsvarande knappt 6 miljarder kronor.

Planerna på den nya huvudstaden, 4,5 mil öster om den nuvarande, lanserades av president Abd al-Fattah al-Sisi 2015. Det jättelika byggprojektet ska enligt planerna ge plats för fem miljoner invånare, inrymma över 1 000 moskéer liksom president-, regeringskansli och andra myndigheter.

Kostnaden är dock lika storslagen som planerna: Staden beräknas kosta runt 300 miljarder dollar (drygt 2,4 biljoner kronor) att bygga, vilket kan bli en svår nöt för det krisande Egypten att knäcka.
