Spansk-marockansk terrorcell sprängd

TT

Spansk och marockansk polis har sprängt en extremistcell som hade för avsikt att genomföra attentat, enligt spanska myndigheter. Gruppen hade sex medlemmar som ska ha planerat och tränat inför någon form av våldsam attack.

Fem av de gripna är marockaner och en spanjor med marockansk bakgrund, enligt inrikesdepartementet i Madrid. Den 39-årige marockan som tros ha varit ledare för cellen bodde i den spanska enklaven Melilla i Nordafrika, men greps under ett besök i grannlandet. Han misstänks ha rekryterat ungdomar med hjälp av IS-propaganda.

I augusti dödades 16 människor då förmodade IS-sympatisörer mejade ned fotgängare på boulevarden Las Ramblas i Barcelona och genomförde en bilattack på strandpromenaden i Cambrils. Sedan mitten av 2015 har spanska myndigheter gripit 199 personer misstänkta för kopplingar till extremism.
