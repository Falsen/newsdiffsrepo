Surfande krigsfotograf var en bluff

TT

Hans bilder från krigszoner som Gaza, Mosul och al-Raqqa har publicerats av internationella medier som BBC, The Wall Street Journal och Vice. Och i intervjuer berättade han gärna om sina dramatiska upplevelser i arbetet:

– En gång i Irak, när jag fotograferade en konflikt, slutade jag fota för att hjälpa en pojke som träffats av en molotovcocktail och hjälpte honom att ta sig ut ur konfliktområdet, berättade Eduardo Martins för Recount Magazine för ett knappt år sedan.

– Vid tillfällen som detta, som är vanliga i mitt arbete, så upphör jag att vara fotograf och blir i första hand människa. Jag kan inte vara opartisk i sådana situationer.

Men i själva verket hade han stulit bilderna från fotografer som riskerat livet i krigszoner och sedan redigerat dem, till exempel genom att spegelvända dem, för att bluffen inte skulle upptäckas av datorprogram som spårar plagiat.

Till och med bilden av sig själv – som han med hjälp av Photoshop klippt in i olika dramatiska miljöer – visade sig vara stulen. Ansiktet tillhörde nämligen den brittiske surfaren Max Hepworth-Povey.

– När en vän visade mig bilderna, så trodde jag först att det var ett skämt, berättar han för BBC.

– Jag arbetar väldigt långt från krigszoner, med surfresor, säger han.

Bluffen började nystas upp efter det att anställd på BBC Brasilien, baserad i Mellanöstern, börjat ana oråd. När hon kontaktade de organisationer som Eduardo Martins sade sig ha jobbat för, bland annat FN, så förnekade de all kännedom om honom.

Även om bluffen nu har avslöjats, är Eduardo Martins verkliga identitet fortfarande okänd. BBC har även varit i kontakt med minst sex kvinnor, som säger sig ha haft en romans med Martins över internet, men ingen av dem har träffat honom i verkligheten.

Det sista kända meddelandet från honom, till en fotograf i São Paulo som höll på att sammanställa en utställning med brasilianska krigsfotografer, tyder på att han märkte att sanningen var på väg att uppdagas:

"Hej mannen. Jag är i Australien. Jag har bestämt mig för att tillbringa ett år med att resa runt världen i en skåpbil. Jag kommer att klippa alla band, inklusive internet och jag har raderat mitt IG (Instagramkonto)", skriver han enligt BBC.

"Jag vill bli lämnad i fred. Vi hörs när jag är tillbaka. Kram."
