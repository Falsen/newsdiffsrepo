Ekdal: "Vi får bryta ihop och komma igen"

TT

Beslutet togs på fredagsmorgonen, gemensamt mellan Ekdal, förbundskaptenen Janne Andersson och landslagets medicinska team.

Ekdal följer med till Minsk.

Efter 2–3-förlusten mot Bulgarien i torsdags kväll var han djupt besviken, på resultatet och över sin egen prestation.

– Just nu är jag bara besviken. Vi får bryta ihop och komma igen, sade han.

Den centrale mittfältaren hade en tung kväll på Vasil Levski-stadion och byttes ut med 20 minuter kvar att spela.

Han ville inte skylla på sina ryggproblem, men konstaterade:

– Jag är långt från hundra i min kropp, som ni vet.

Kollektivt var landslaget inte i närheten av tidigare starka insatser i VM-kvalet. Ekdal analyserade:

– Vi kommer inte upp i den nivå vi vill, så klart. Vi får ett tidigt baklängesmål och under första halvlek lyckas vi inte komma åt dem i pressen. De har väl maximal utdelning på sina lägen i första och i andra tycker jag att vi ska göra minst ett mål.

– Det får maximal utdelning, inte vi och vi gör en dålig match och då slutar det så här.

Men han berömde också Bulgarien.

– Jag tycker att bulgarerna spelade ganska bra. Det fanns ingen underskattning alls från vår sida. När de är på humör är de ett ganska bra lag och det har vi alltid vetat.

Om läget i kvalgruppen sade Ekdal:

– Vi har det i egna händer och det är ett helt okej utgångsläge fortfarande. Det är klart att det hade varit bättre om vi hade vunnit.

– Men sån är fotbollen. Det går inte att ta något för givet.

– Vinner vi våra resterande tre matcher är vi minst i ett play off. Det går inte att gräva ned sig efter en sån här förlust.
