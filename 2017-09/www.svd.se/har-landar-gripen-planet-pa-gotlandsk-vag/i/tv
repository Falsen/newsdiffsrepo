Här landar Gripen-planet på gotländsk väg

Tomas Augustsson

I flera decennier hade Sverige ett omfattande system med militära flygbaser. I många fall använde man sig bara av en vanlig väg som var rak och som breddats och förstärkts för att stridsflygplanen skulle kunna starta och landa där.

Systemet med vägbaser avvecklades efter att kalla kriget tagit slut och hotet från Sovjetunionen försvunnit. Men nu, i spåren av det försämrade säkerhetsläget, har flygvapnet börjat arbetet med att väcka liv i systemet igen.

Det är en följd av att flygvapnet fått order om att minska sårbarheten och på onsdagen togs det första konkreta steget i det jobbet när ett Gripenplan landade och sedan startade igen från en vanlig väg – Brorakan, norr om Visby. Planet flögs av en testpilot från flygvapnets bas i Linköping.

Att det blev just den vägen säger, enligt flygvapnet, ingenting om vilka vägar som ska användas framöver. Just nu handlar det bara om att väcka liv i gamla kunskaper och utveckla nya metoder för hur flygvapnets 96 Gripenplan ska kunna starta och landa på vanliga vägar. Därmed kan de också spridas ut på en mängd olika baser så att de blir svårare att slå ut vid ett fientligt angrepp.

Dagens test uppges ha genomförts enligt plan.

– Landning, betjäning och start gick bra, och det hundratal besökare som kommit hit idag fick känna kraften och höra ljudet på nära håll, säger Therese Fagerstedt, kommunikationsansvarig för Försvarsmakten på Gotland.

Nu fortsätter projektet på olika platser i Västergötland där också flygflottiljen F7 i Såtenäs ligger.

– Nu gäller det enbart metodutveckling. Projektet handlar inte om att peka ut vilka vägar som ska användas framöver. Men det finns en mängd olika vägbaser med olika status och förutsättningar, säger Mats Gyllander kommunikationschef vid Luftstridsskolan.

Tankarna på att bygga vägbaser som ett komplement till de militära flygbaserna uppstod under kalla kriget och utbyggnaden drog igång i slutet av 1950-talet.

Vägbaserna byggdes ut efterhand och ibland breddade man vägar med en lämplig raksträcka på minst 1 500 meter. Den längsta vägbasen hade en bana som var 2 600 meter, aningen längre än två av Arlandas nuvarande tre banor.

Senare kom kortare banor på bara 800 meter som användes av Viggen och senare även av Gripen. Enligt Försvarsmakten var den sista vägbasen klar att tas i bruk 1984. Senare började en stegvis avveckling av vägbaserna.

För närvarande baseras flygvapnets plan bara vid fem flottiljer i Ronneby, Såtenäs, Linköping, Uppsala och Luleå. Till det kommer två krigsflygbaser i småländska Hagshult och i Jokkmokk.
