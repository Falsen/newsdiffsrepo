Blandat på ledande Asienbörser

TT

I Tokyo dominerar oron för att det spända geopolitiska läget efter Nordkoreas provsprängning av kärnvapen i helgen ska urarta. Nikkei 225-index hade sjunkit 0,6 procent när tisdagens handel avslutades. Det bredare Topix-index hade då backat 0,8 procent.

En pådrivande faktor är att den japanska yenen har stärkts i takt med att oron ökar. Yenen lyfter som vanligt, vid sidan av schweizerfranc och guld, när investerare letar säkra placeringar i orostider.

Seoulbörsens Kospi-index sjunker samtidigt med 0,1 procent.

På Shanghaibörsen är det dock uppåt för tredje handelsdagen i rad. Inför den avslutande handeln har kompositindex stigit med 0,2 procent.

Marknaden positionerar sig bland annat inför de eventuella reformpaket som kan komma att aviseras av kommunistpartiets kongress i oktober.

Taiwanbörsen följer med uppåt sedan Taiwans president Tsai Ing-wen bekräftat att Tainans borgmästare Lai Ching-te blir landets nya premiärminister sedan företrädaren fått sparken.

Även Hongkongbörsen går svagt uppåt.
