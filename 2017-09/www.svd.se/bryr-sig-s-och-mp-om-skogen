Erik Thyselius:
Bryr sig S och MP om skogen?

Erik Thyselius

Skogen är viktig för Sverige. Tusentals människor äger skog och ännu fler gillar att vara ute i naturen. I tider då appar och svenska musikunder gärna lyfts fram som ryggraden i vår ekonomi är det också lätt att glömma bort att skogen fortfarande utgör en viktig del av den grund varpå svenskt välstånd vilar.

Sedan början av 1990-talet har balansen mellan skogsägare och stat reglerats av principen om frihet under ansvar – i utbyte mot att markägare gjort mer än vad lagen krävt för att skydda skogen och dess invånare har staten avhållit sig från kontraproduktiv detaljreglering. Det är en ordning som fungerat väl både för natur och människa.

Därför är det oroande att regeringen meddelat att den vill avsätta tjugo miljoner kronor om året i tio år för att inventera landets nyckelbiotoper. Risken är stor att hundratusentals markägare kommer att få sina skogar skyddsklassade och därmed i praktiken tappa allt ekonomiskt värde. Misstanken om att regeringen med hjälp av inventeringarna vill skapa ett slags gratis naturskyddsområden ”bakvägen” kan inte med lätthet viftas bort.

Frågan är vilket beteende regeringens önskade skogspolitik leder till. Vilket incitament har den skogsägare att vårda sin skog om han eller hon vet att marken kommer att bli ekonomiskt värdelös? Om miljöminister Karolina Skog (MP) verkligen månar om skogen borde hon därför tänka om.
