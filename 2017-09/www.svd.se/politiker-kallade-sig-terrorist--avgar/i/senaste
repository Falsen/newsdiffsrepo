Politiker kallade sig terrorist – avgår

TT

Ordförande för Moderaterna i Hudiksvall avgår efter att han skrivit in sig som "Terrorist Bombaren" i kommunens säkerhetssystem, skriver Helahälsingland.se.

Alla besökare i kommunhuset måste registrera sig, och politikern använde namnet för att "se om säkerhetssystemet fungerar".

Politikern blev insläppt för att personal kände igenom honom, och upptäckte först senare hur han skrivit in sig.

– Det här är en del i vårt säkerhetssystem. Jag tycker att det är olämpligt att missbruka eller skämta med det, säger kommunchef Bengt Friberg till Helahälsingland.

Politikern bad sedan om ursäkt och skrev enligt sajten på Facebook att han "agerat väldigt vårdslöst, ogenomtänkt och omoget". Nu meddelar politikern att han lämnar sin roll som ordförande eftersom hans förtroende ifrågasatts.
