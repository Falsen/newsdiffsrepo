Mårten Schultz:
Tiggeriförbudet är en rättsteknisk mardröm

Mårten Schultz

När Moderaterna presenterade sitt rättspolitiska program fanns det många goda förslag.

Man vill se över lagen om kränkande fotografering, som tar sikte exempelvis på när någon smygfilmar någon annan i duschen. Det är välkommet.

Den nuvarande lagstiftningen har lett till vissa orimliga domar. Det är vidare glädjande med ett ökat fokus på brottsoffer och att M vill ta ett samlat grepp på it-brottslighet.

Bland förslagen finns andra saker som är mindre sympatiska, som det bisarra förslaget om att låta polisen (inte domstolarna alltså – polisen) utfärda förbud mot en person att vistas på en plats i upp till tre månader, även om personen inte gjort något brottsligt.

Men det förslag som omedelbart toppade alla nyhetssidor var förstås tiggeriförbudet.

Moderaterna vill alltså införa ett nationellt förbud mot tiggeri. Kriminaliseringen är långtgående: ”Förbudet innebär att aktiv och passiv insamling av pengar kriminaliseras.”

Får partiet som det vill så blir det kriminellt att sitta tyst med en mössa och en skylt som ber om pengar. Jag är emot ett sådant förbud av principiella skäl.

Staten ska inte förhindra människors frihet om det inte är nödvändigt för att förhindra dem från att skada eller kränka andra. Om en person som tigger i dag ofredar någon är det brottsligt (ofredande), om hon ljuger om varför hon vill ha pengar kan det vara brottsligt (bedrägeri eller bedrägligt beteende) och det finns därtill ordningsregler.

Moderaternas förslag inskränker friheten för människor som inte skadar eller kränker någon.

Dessutom väcker det frågor om vad lagen kan leda till. Många tänker i första hand att förbudet kommer träffa de tiggare som rest till Sverige från andra länder med just avsikten att tigga. Men den föreslagna kriminaliseringen träffar brett. Det är en reform som gör missbrukaren som ber om en slant till en kopp kaffe till en brottsling.

Moderaterna gör klart att ideella organisationer som i dag har en insamlingsverksamhet ska kunna få tillstånd att fortsätta sin verksamhet. Som Frälsningsarmén eller Röda korset.

Däremot tycks inte enskilda personer kunna söka tillstånd. Det är för mig moraliskt svårförklarligt varför fattiga människor inte ska kunna få tillstånd för att tigga pengar till mat, medan rika organisationer ska kunna tigga pengar för sin verksamhet. Bortsett från det principiella finns praktiska svårigheter.

Tiggeriförbudet i Moderaternas form är en rättsteknisk mardröm. Hur ska tillståndshanteringen kunna särskilja Rädda Barnen från en nystartad organisation av organiserade tiggare utan att komma i konflikt med grundlagens krav på likabehandling?

Moderaterna har nyligen anställt den skicklige domaren Per Claréus som chefsjurist. Kanske Claréus kan ge klarhet i frågan.
