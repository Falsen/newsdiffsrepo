Studie bevisar ordens makt över kroppen

Ellinor Skagegård

”All god poesi”, skrev Wordsworth i förordet till ”Lyriska ballader” 1802, ”är den spontana översvämningen av starka känslor”.

Men en bra dikt visar inte bara att poeten befunnit sig i ett tillstånd av lidelse. Forskare vid Max Planck-institutet i Frankfurt har undersökt hur reciterade dikter påverkar den som lyssnar, och kan nu bevisa att poesi kan skapa fysiska reaktioner, liknande dem som vi upplever när vi lyssnar på musik eller har sex.

– Själv reagerar jag ofta fysiskt på lyrik, men det är en helt annan sak att hitta vetenskapliga belägg för det, säger Stefan Koelsch, professor i musikpsykologi vid Bergens universitet och en av forskarna bakom studien ”The emotional power of poetry”.

– Detta är den första studien som bevisar att poesi faktiskt kan orsaka starka fysiska reaktioner hos den som lyssnar.

Poesi tillhör vår äldsta bevarade nedskrivna litteratur och dess rötter går tillbaka till tiden före skriftspråket, då dikter fördes vidare genom muntligt berättande. Poetiskt språk hittas hos de flesta kulturer, och redan som spädbarn får vi höra rimmade ramsor. Ändå vet vi mycket lite om hur hjärnan och kroppen faktiskt påverkas av poesi.

För att undersöka detta gjorde forskningsgruppen två experiment. I det första lät de 27 tysktalande personer själva välja ut dikter som de blev känslomässigt påverkade av – allt från Shakespeare-sonetter till moderna tyska verk. Dessa dikter spelades in, och lästes sedan upp för deltagarna medan forskarna övervakade hjärtats frekvens, aktiviteten i ansiktsmusklerna och i håret på huden.

Forskningsgruppen ville framför allt undersöka förekomsten av ”chills”, som på svenska skulle kunna översättas med det mer begränsande ordet ”rysning” eller ”kittling”. Stefan Koelsch föredrar franskans ”frisson”, som beskriver en tillfredställande skälvning, vilken kan manifesteras genom gåshud, eller en kittling längs armarna eller ryggraden.

– Denna känsla upplever många när de har sex, inte själva klimaxen, utan dessförinnan. Detsamma kan upplevas när vi lyssnar på musik.

I det första experimentet, där deltagarna alltså själva valt en dikt, erfor alla denna typ av rysning eller kittling, och ungefär 40 procent fick gåshud, vilket är samma siffra som visat sig i undersökningar om hur vi reagerar på film och musik. Än mer intressant är kanske nästa experiment, med 18 nya deltagare, där forskarna valt ut ett antal dikter som de trodde skulle väcka reaktioner, men som de medverkande inte hört tidigare.

De fick bland annat lyssna till dikter av Friedrich Hölderlin och Theodore Fontane, och även här uppvisades starka reaktioner: 77 procent gentemot tidigare 100 upplevde rysningar. Denna gång gjordes också en fMRI-skanning (functional magnetic resonance imaging) för att mäta aktiviteten i hjärnan och forskarna kunde se att bland annat belöningssystemet aktiverades i samband med dessa reaktioner.

– Belöningssystemet i hjärnan är förknippat med njutning och att områden i detta system kan aktiveras av musik visste vi redan. Det här är den första studien som bekräftar att detta nätverk är inblandat också när vi hör poesi, säger Stefan Koelsch.

Men poesi uppvisade också vissa skillnader i hjärnaktivitet gentemot musik. Exempelvis kunde forskarna se att accumbenskärnan, som är en del av belöningssystemet och anses spela en avgörande roll vid drogberoende, aktiveras före den upplevda rysningen när vi hör poesi, men samtidigt som rysningen när vi lyssnar på musik. Vad dessa skillnader beror på vet man inte, men forskarna misstänker att det har att göra med bearbetningen av ord.

– Vi måste studera detta mer för att få svar. Självklart upplever inte alla dessa rysningar, och det är samma sak med musik. Men den medfödda egenskapen att reagera starkt på poesi kan förstärkas genom exponering och inlärning. Och det verkar som att även de som inte är vana vid att lyssna till poesi kan få dessa starka känslor.

Vad är det då hos lyriken som får oss att reagera fysiskt? I studien citeras Friedrich Schillers definition av att bli rörd, som “den blandade känslan av lidande och lidandets lustkänsla”. Kombinationen av negativa känslor och njutning, spänningen mellan lust och olust, kallas också för tragedins paradox och ifrågasätter varför vi människor tycker om att ta del av kulturuttryck som orsakar oss skräck, förtvivlan och oro.

Genom att visa på ökad negativ påverkan, som kunde mätas i ansiktsmusklernas aktivitet, och en samtidig aktivering av belöningssystem i hjärnan har nu forskarna vetenskapligt kunnat stödja Schillers definition.

Men svaret finns också att hämta i diktens struktur. En hypotes som kan dateras tillbaka till klassisk retorik är att avslutningen utgör en höjdpunkt.

– Mycket riktigt upptäckte vi att reaktionerna växte sig starkare mot slutet av varje versrad, av varje strof och framför allt mot hela diktens avslutning. Rysningarna rör sig mot dessa slutpunkter där de blir extra kraftfulla. Vi kunde också se en ”för-rysning” inför slutet, som om diktens struktur får hjärnan att förvänta sig en belöning.

Poesi är minnesvärt tal skrev en ung W H Auden, och studien visar att deltagarna hade lättare att minnas den del av en dikt där de upplevde rysningar eller fick gåshud. Att bli känslomässigt påverkad är alltså något som kan vara positivt för inlärningen och skulle kunna utnyttjas betydligt mer i utbildningssammanhang.

– Jag vet inte hur det är i Sverige, men i Tyskland ska elever lära sig några dikter utantill i skolan. Men engagemanget är litet, de flesta tycker att det är tråkigt att läsa den gamla och dammiga litteraturen. När vi nu ser att dikter faktiskt kan ge dessa starka känslomässiga reaktioner, tycker jag att skolan borde hjälpa elever att hitta poesi som berör dem.

Han och hans kollegor hoppas nu att studien inte enbart ska sätta lyriken på forskarnas agenda, utan också bidra till ett ökat intresse för poesi i skolundervisningen och i allmänhetens medvetande.
