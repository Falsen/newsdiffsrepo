24Moneys toppar har flera krisbolag bakom sig

Emmylou Tuvhag

Finansbolaget 24Money saknar kapital och utreds av Ekobrottsmyndigheten (EBM) för bland annat bokföringsbrott och så kallad oredlighet mot borgenär, vilket SvD skrev om i augusti.

24Money har varit registrerat som ett inlåningsföretag och tagit in sparande från kunder med löften om hög ränta. Sparkontona har inte omfattats av insättningsgarantin, och det är i dagsläget osäkert om alla kunder kommer att få tillbaka insatta pengar.

I centrum för dramatiken kring bolaget finns en 50-årig Uppsalabo som fram till nyligen har haft en central roll i 24Money. I augusti meddelade 24Money att  han och hans familjemedlemmar avskedats med omedelbar verkan på grund av misstänkt förskingring.

– De är den verkliga orsaken till felaktigheter i den nuvarande verksamheten, uppger bolagets nytillträdde vd Firoz Patel.

Han hänvisar även till 50-åringens centrala roll i den omtalade Acme-kraschen 2006. Precis som i fallet 24Money tog även Acme in sparande från kunder med löften om höga räntor. I väntan på ett tillstånd för verksamheten från Finansinspektionen expanderade bolaget kraftigt. När FI sade nej till tillstånd var konkurs enda alternativet. Flera hundra sparare blev tillsammans av med många miljontals kronor.

Ekobrottsmyndigheten utredde misstankar om bland annat bedrägeri men åklagaren kom efter en utdragen förundersökning fram till att det rörde sig om dåliga affärer snarare än brottslighet.

Men nu figurerar 50-åringen återigen i en polisutredning. När polisen i slutet av augusti gjorde en husrannsakan mot finansföretaget 24Money, slog man även till i bostaden hos 50-åringen erfar SvD.

Samtidigt har bolagets ägare och den gamla ledningen kommit på kollisionskurs, och de anklagar nu varandra för den uppkomna situationen.

50-åringen uppger att han ser på sig själv som en ”visselblåsare”, och anser att företagets nuvarande ledning felaktigt målar ut honom som en skurk för att skydda sig själva. Han uppger även att företaget har försökt att tysta honom med hot:

”Min delaktighet i en omfattande konkurs i ett finansiellt företag för 11 år sedan skulle användas emot mig och det gör mig också till en tacksam måltavla. Jag och hela min familj skulle pekas ut och skuldbeläggas – om jag inte lydde. Ett hot som också verkställts”, skriver 50-åringen i ett mejl till SvD.

50-åringen försäkrar att han varken i Acme eller i 24Money har agerat felaktigt.

”Det var jag som gick först till Finansinspektionen, inte bolaget, inte ledningen. Jag har varnat för att tillgångar till miljonbelopp tagits upp felaktigt och till och med undandragits 24Money.”

I dag drivs bolaget av vd:n Firoz Patel, som dock är stationerad i Kanada. På kontoret har en 40-årig medarbetare intagit en hög position. Även han har erfarenheter från tidigare konkurser. Han var nämligen revisor i krisbolaget Fundior Finans och Försäkring.

Även Fundior erbjöd mycket förmånliga inlåningsräntor som ofta uppgick till 10 procent. Pengarna som konsumenterna satte in användes till stor del för att investera i fastigheter. Fundior avregistrerade sig på egen begäran som inlåningsföretag den 26 november 2012 och hade då drygt 1 900 inlåningskunder. Företaget gick i konkurs och många sparare ser ut att gå miste om sina pengar. Utdelningarna från konkursen är ännu inte klara men enligt en av konkursförvaltarna bör spararna inte räkna med att få tillbaka mer än någon procent av insatta medel.
