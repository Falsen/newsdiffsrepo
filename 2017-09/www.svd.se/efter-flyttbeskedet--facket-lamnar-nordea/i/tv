Facket lämnar Nordea: ”De smiter från sitt ansvar”

Joel Arvidsson

Under onsdagseftermiddagen kom beskedet: Nordea flyttar huvudkontoret till Finland.

Nu realiseras Handelsanställdas förbund hot från i somras om att avsluta alla affärer med den skandinaviska banken.

– Jag tycker det är bedrövligt. Vanligt folk måste betala in en försäkringspremie, men banken vill slippa. Jag tycker att de smiter ifrån sitt ansvar. Vi kommer nu fullfölja beslutet från i somras, säger Susanna Gideonsson.

Hur stora summor rör det sig om?

– För oss handlar det om runt en halv miljard kronor. Sen kommer vi se över våra andra samarbeten med Nordea, medlemserbjudanden och liknande.

Handelsanställdas förbund har dagliga transaktioner som går genom deras huvudbank Nordea. Banken förvaltar även förbundets konfliktkapital.

Fackförbundet var hoppfulla in i det sista, men hade förberett sig på att en flytt skulle bli verklighet.

– Vi var beredda och hade satt igång processen om att lämna Nordea. De hade en möjlighet att stoppa bollen, men nu fortsätter den istället att rulla, säger ordföranden Susanna Gideonsson.

Också det stora fackförbundet Kommunal överväger åtgärder mot Nordea.  Där ska nu styrelsen ta upp en diskussion om de placeringar som förbundet har. Förbundsordförande Tobias Baudin säger till SvD att det är "beklagligt att Nordea verkställer ett hot om att lämna landet".

– Det är Nordeas sätt att inte vilja vara med och förebygga en eventuell bankkris som vi kritiserar. Vi har placeringar på en miljard i Nordea samt erbjudanden till en halv miljon medlemmar via Nordea. Nu ska vi överväga hur vi går vidare, säger Tobias Baudin.
