Efter flyttbeskedet – facket lämnar Nordea

Joel Arvidsson

Under onsdagseftermiddagen kom beskedet: Nordea flyttar huvudkontoret till Finland.

Nu realiseras Handelsanställdas förbund hot från i somras om att avsluta alla affärer med den skandinaviska banken.

– Jag tycker det är bedrövligt. Vanligt folk måste betala in en försäkringspremie, men banken vill slippa. Jag tycker att de smiter ifrån sitt ansvar. Vi kommer nu fullfölja beslutet från i somras, säger Susanna Gideonsson.

Hur stora summor rör det sig om?

– För oss handlar det om runt en halv miljard kronor. Sen kommer vi se över våra andra samarbeten med Nordea, medlemserbjudanden och liknande.

Fackförbundet var hoppfulla in i det sista, men hade förberett sig på att en flytt skulle bli verklighet.

– Vi var beredda och hade satt igång processen om att lämna Nordea. De hade en möjlighet att stoppa bollen, men nu fortsätter den istället att rulla, säger ordföranden Susanna Gideonsson.

Också det stora fackförbundet Kommunal överväger åtgärder mot Nordea.

– Vi har sagt att om Nordea flyttar, så tar styrelsen upp en diskussion om de placeringar som förbundet har, säger Fredrik Kornebäck, pressekreterare hos Kommunal.

I den diskussionen kan även andra samarbeten med Nordea ingå – Kommunal har via LO idag avtal om medlemslån hos bland annat Nordea.

Texten uppdateras
