Ivar Arpi:
Våldet i Sverige jämförs med södra Italien och Mexiko

Ivar Arpi

Nuvarande rikspolischefen Dan Eliassons meritlista är diger. När Sverige stod inför en kollaps i flyktingmottagandet 2015 förhindrade han införandet av gränskontroller. Som lösning på att unga tjejer hade sextrakasserats på massiv skala lanserade han ett armband. Efter att en ung kvinna som arbetade på ett boende för ensamkommande blev mördad, bekymrade sig Eliasson om hur mördaren mådde: ”Vilka omständigheter har den killen växt upp under?”.

Hans främsta verkliga merit är väl att han lyckades konkurrera ut bättre lämpade kandidater i valet till polischef. Detta eftersom han påstod sig kunna genomföra omorganiseringen av polisen billigare. Ett löfte han dessutom inte kunde hålla.

Som om detta inte vore nog verkar det som att Polisen kan ha fått sin egen IT-skandal, i stil med Transportstyrelsen. Ekot och P4 Stockholm avslöjade i tisdags att Dan Eliasson har beslutat att ge ett privat företag åtkomst till hemlig och känslig information från Polismyndighetens personal- och lönesystem. Enligt säkerhetsskyddsförordningen måste då den hemliga informationen krypteras enligt ett system som är godkänt av Försvarsmakten. Men allt sånt där kostar tid och pengar. Därför beslöt Eliasson under våren 2015 att strunta i försvarets krypteringslösning. Om det Ekot avslöjat stämmer har rikspolischefen alltså brutit mot lagen.

Mycket är fortfarande oklart. Men en sak är säker: oavsett vem som blir nästa polischef finns det omfattande problem att ta itu med.

En färsk forskningsrapport visar att upp till fem gånger så många skottlossningar med dödlig utgång sker i Sverige jämfört med Norge och Tyskland, i förhållande till befolkningsmängden. I Sveriges tre storstäder – Malmö, Stockholm och Göteborg – har antalet skjutningar ökat från 145 år 2012 till 251 förra året. Antalet unga män – 15-29 år – som dör av skottskador har ökat drastiskt under senare år, visar ny statistik från Socialstyrelsen. Enligt Joakim Sturup, en av kriminologerna bakom studien, ligger Sverige nu i nivå med södra Italien.

En annan studie av samma forskarlag studerar granatattacker. Manne Gerell, en av kriminologerna bakom studien, kommenterar läget i Expressen: ”Där kommer Sverige upp i samma siffror som Mexiko. Ett land där det är väldigt mycket våld. Det är uppseendeväckande med tanke på att de har en närmast krigsliknande situation med narkotika som vi inte vill jämföra oss med i Sverige.”

Maffians södra Italien, knarkkrigets Mexiko … och Sverige. Men när norska integrationsministern Sylvi Listhaug nyligen besökte Sverige förnekade många att det fanns något som kunde beskrivas som ”det svenska tillståndet”. Karin Wanngård (S), Stockholms finansborgarråd, krävde till och med en ursäkt av Listhaug. Vad säger då kriminologen Manne Gerell? Till norska Nettavisen säger han: ”Jag är inte förtjust i att ställa mig på Listhaugs sida. Men det här är något som bara händer i Sverige, och inte i andra jämförbara länder.”

Vad kan göras? Moderaternas nya kriminalpolitiska program innehåller en hel del bra förslag, varav det viktigaste kanske är att skärpa minimistraffet för vapenbrott från ett till två år. Det innebär att den misstänkte som regel omedelbart häktas i anslutning till brottet. Ett annat viktigt förslag är att straffrabatten för gruppen 18-21 år tas bort samt inrättande tav särskilda ungdomsdomstolar. Eftersom brottsligheten kryper ned i åldrarna behöver lagen följa efter. Skärpta straff vid gängrelaterad brottslighet är ett annat rimligt förslag, som prövats i Danmark med goda resultat.

Om inte ”det svenska tillståndet” ska förvärras behöver regeringen agera omgående. Varför inte börja med att tillsätta en ny polischef?
