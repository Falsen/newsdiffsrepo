Natos oro: Ryska Zapad kan hota stöd till Baltikum

Jonas Gummesson

Enligt den säkerhetspolitiske utredaren Krister Bringéus handlar det i praktiken då om att skära av två vägförbindelser och en järnvägslinje in i Baltikum västerifrån.

”Natos landförbindelse till Baltikum är begränsad till en cirka tio mil bred remsa mellan Polen och Litauen, vilken Ryssland har goda möjligheter att blockera”, skriver Bringéus i betänkandet ”Säkerhet i en ny tid”.

Vid ett eventuellt ryskt angrepp på Baltikum skulle Natostödet i så fall tvingas söka sig andra vägar, med fartygstransporter ”genom de danska och dansk-svenska sunden och sedan över Östersjön”.

Både Aurora, med drygt 20 000 deltagare, och Zapad inleds nu i veckan. Zapad genomförs i Vitryssland och det ryska västra militärdistriktet, inklusive Kaliningrad vid Östersjön.

Scenariot under Zapad är att ”extremistgrupper” gjort intrång med stöd utifrån, i syfte att ”destabilisera” båda länderna.

Men ett annat motiv skulle kunna vara att Zapad utnyttjas som förevändning för att flytta ryska militära förband till Vitryssland, med baktanken att stanna kvar permanent. Då enligt samma mönster som när rysk militär genomförde stora övningar i det södra militärdistriktet före annekteringen av Krim och krigsutbrottet i Ukraina 2014. Även Georgienkriget 2008 föregicks av angränsande ryska militärövningar.

Ryssland har tillbakavisat alla spekulationer i den riktningen och avfärdad det som desinformation. Enligt den ryska sidan är Zapad en rent ”defensiv” och fiktiv övning utan kopplingar till någon särskild region.

Vid en briefing i slutet på augusti anklagade den ryske biträdande försvarsministern Alexander Fomin medier och politiker i väst för ”osakliga påståenden” om ”ryska hot” med anledning av övningen.

– De mest fantastiska scenarier målas upp. Det talas om att ett "brohuvud för intervention" och att en "invasion" av Litauen, Polen och Ukraina planeras under övningen. Inget av detta har med verkligheten att göra, hävdade generallöjtnant Fomin då.

Geografiskt skulle en rysk truppförflyttning till Vitryssland innebära att den smala Suwalki-korridoren mellan Polen och Litauen kan skäras av utan större svårigheter.

Området ligger mellan enklaven Kaliningrad och Vitryssland och är bara drygt sex mil på det smalaste stället.

För Natos del skulle det vara i det närmaste omöjligt att försvara vid ett ryskt angrepp. Samtidigt skulle det vara en direkt krigsförklaring.

Vid ett möte i förra veckan mellan den ryske generalstabschefen Valery Gerasimov och chefen för Natos militärkommitté Petr Pavel, försäkrade den ryske generalen att Zapad är ”en ren rutinövning” som inte är ”riktad mot en tredje part”.

Hur många soldater som ingår i Zapad, som genomförs vart fjärde år, är omstritt redan innan övningen har kommit i gång. Det ryska försvarsministeriets officiella siffror talar om ett så lågt deltagande som 12 700 soldater. Uppskattningar inom Nato och i Baltikum och Ukraina ligger i stället på mellan 100 000 och 200 000 deltagare.

Bedömningen försvåras av att Ryssland bara släpper in ett fåtal observatörer till Zapad, varav inga svenskar, med hänvisning till att övningen ligger under gränsen för kravet enligt OSSE:s Wiendokument.

Natos generalsekreterare Jens Stoltenberg varnar för att ”missförstånd kan skapa farliga situationer” och anser ”att det med stor sannolikhet kan vara betydligt fler soldater” i Zapad än vad ryssarna säger.

– Det har vi sett vid flera tillfällen tidigare, bland annat vid Zapad 2009 och 2013, sa Stoltenberg till Aftenposten vid ett besök vid en estnisk militärbas nära den ryska gränsen.

Även den estniske statsministern Jüri Ratas är oroad av vad Zapad kan föra med sig, enligt ett uttalande i the Guardian.

– Vi är oroade över bristen på transparens. Tillsammans med våra allierade kommer vi att följa utvecklingen mycket noga och vara beredda på alla situationer som kan uppstå.
