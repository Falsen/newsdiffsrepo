Extremt osäkert läge inför norska stortingsvalet

Björn Lindahl

OSLO Vilka är egentligen stridsfrågorna när ett av världens absolut rikaste länder ska välja vilka partier som ska styra landet de kommande fyra åren? Sett från utlandet kan den politiska debatten i Norge verka smått absurd.

Skillnaden mellan en regering styrd av Erna Solberg från Høyre eller Jonas Gahr Støre från Arbeiderpartiet har under valkampanjen framstått som om den handlar om 15 miljarder kronor.

Så mycket har Jonas Gahr Støre sagt han vill öka skatterna med under de kommande fyra åren, för att kunna använda de pengarna på skolan och äldreomsorgen. Detta kan jämföras med de 22 miljarder som Erna Solbergs regering minskat skatterna med under de fyra senaste åren.

Arbeiderpartiets skatteutspel ser ut att vara en av huvudorsakerna till att partiet har haft motvind under valkampanjen. I juni låg stödet för Arbeiderpartiet på 32 procent. I början av september har det fallit till 26 procent.

Många av väljarna har inte sett behovet av skatteökningar i ett land som har en oljefond som under det första halvåret uppnådde sin högsta avkastning någonsin, 499 miljarder norska kronor. Därmed var oljefonden den 30 juni värd 8 020 miljarder kronor.

Enligt en tvärpolitisk överenskommelse ska bara 3 procent av oljefonden användas. Den regeln har följts – även i en regering där Fremskrtittspartiet har styrt finansdepartementet.

Norge drabbades visserligen av att oljepriset föll med 75 procent under 2014. I ett land där oljan det året stod för hälften av exporten och en tredjedel av statens inkomster, var det förstås allvarligt. 50 000 anställda inom oljeindustrin blev utan jobb.

Men sedan dess har oljepriset återhämtat sig till en mer normal nivå. Exporten från annan industri ökade och ingenjörer och andra oljearbetare hittade lätt nya jobb igen. Under de senaste månaderna har oljeindustrin dessutom börjat återanställa folk.

Arbeiderpartiets utspel hamnade därför fel i tiden. När partiet förlorar röster går de emellertid inte till det blå blocket, utan till andra partier på den rödgröna sidan.

I årets val finns det bara en koalition som väljarna kan vara helt säkra på håller efter valet. Arbeiderpartiet och Senterpartiet har sagt att de vill regera tillsammans.

Inte mindre än nio olika opinionsinstitut mäter varje månad hur norrmännen kommer att rösta. I ett genomsnitt av mätningarna under augusti blev det fortfarande en rödgrön majoritet – men då måste Arbeiderpartiet få hjälp, inte bara av Senterpartiet, utan även av det norska vänsterpartiet SV, Miljöpartiet de gröna och det lilla kommunistpartiet Rødt, som för första gången ser ut att få in ett par representanter på Stortinget.

På den blå sidan, eller blå-blåa, som norrmännen brukar säga, har Høyre och Fremskrittspartiet regerat tillsammans, med stöd i Stortinget från Kristelig folkeparti och Venstre (som motsvarar Liberalerna i Sverige). Nu knakar emellertid samarbetet med stödpartierna.

Inför höstens val har Kristelig folkeparti tydligt sagt att det inte kommer att stöda en ny regering där Fremskrittspartiet deltar. Venstre har varit mer otydliga. De har garanterat att en röst på Venstre är en röst för en borgerlig regering, men inte sagt vilka partier som ska ingå.
