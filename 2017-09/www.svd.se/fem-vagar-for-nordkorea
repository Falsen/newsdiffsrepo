Fem vägar för Nordkorea: ”Försöker övertala Kina”

Mia Holmberg Karlsson

Röster höjs för att förstärka de internationella sanktionerna mot Nordkorea, sätta ökad ekonomisk press på landet och minska dess exportintäkter. Olje- textil- och bankindustrin kan komma att påverkas.

– USA vill isolera Nordkorea från omvärlden. Nu vill de förmå Kina i första hand och Ryssland i andra att bli bättre på att implementera de här sanktionerna. Man försöker övertala Kina att pressa Nordkorea, säger Björn Jerdén, chef för Asienprogrammet på Utrikespolitiska Institutet.

Niklas Swanström, chef för Institutet för säkerhets- och utvecklingspolitik, är skeptisk till att de internationella sanktionerna skulle fungera som konfliktlösare.

– Man ska inte göra sig illusionen att det kommer att ändra Nordkoreas beslutsamhet, säger han.

I ett Nordkorea präglat av fattigdom och svält kommer en redan prövad civilbefolkning sannolikt drabbas hårt av ökade sanktioner.

– Regimen är inte känd för att lägga alltför stor vikt vid befolkningen. De kommer att få det svårt, men det kommer inte ändra Nordkoreas inställning, säger Niklas Swanström.
