Tove Lifvendahl:
Nu kan Moderaterna ta initiativet

Tove Lifvendahl

Vart Moderaterna är på väg har under en längre tid varit en öppen fråga. De danska konservativa visar att det inte finns någon bestämd bottennivå för stora högerpartier, medan den norska högern styr mot valet nästa vecka med gott självförtroende efter att ha regerat med hygglig framgång.

Moderaternas pågående chefstillsättningsprocess tycks nu extrahera alternativen som står till buds, och tvingar dessutom fram ytterligare resonemang kring samarbets- och regeringsfrågor.

Inför partiets extra stämma den 1 oktober då ny partiordförande ska väljas finns hittills två kandidater som tillkännagett att de står till förfogande. Mikael Odenberg klev fram häromdagen och idag Ulf Kristersson.

Att de kliver fram och öppet deklarerar att de vill leda kan te sig som ett litet och föga märkligt steg, men är faktiskt ett jättekliv för Moderaterna som inte har en tradition av den sortens valprocesser. Och det är ett bra steg.

I sociala medier syns nu många moderater som tycks lättade över att den tunga tystnaden är bruten. Somliga markerar öppet sitt stöd för en kandidat, medan andra är entusiastiska över att det finns rimliga personer som vill ta sig an uppgiften.

Valberedningen ska sammanträda den 12 september (nomineringstiden går ut dagen före). Om det ansluter fler kandidater återstår att se, men värt att notera är att Ulf Kristersson idag också fått uttalat stöd i sin kandidatur av partiets vice ordföranden Elisabeth Svantesson och Peter Danielsson.

Huvudsaken i Moderaternas fortsatta öden och äventyr är dock inte person, utan innehåll. Och där finns mycket att göra. Anna Kinberg Batra såg till att under sin tid göra en hel del omläggningar och påbörja det idémässiga renoveringsarbetet, samtidigt som det ännu är helt uppenbart att varken de blå eller röda har vågat tänka tillräckligt djärvt reformmässigt för att kunna möta den integrationsutmaning som gör sig påmind på de flesta stora politikområden: skolan, arbetsmarknaden, bostadsmarknaden. Nu finns en ny chans för Moderaterna att i samband med ledarbytet kapa åt sig det initiativet. Inte för opinionssiffrornas skull, utan för Sveriges.

Detta är Tove Lifvendahls nyhetsbrev, som går att få gratis direkt i inkorgen. Du hittar alla våra nyhetsbrev på svd.se/nyhetsbrev.
