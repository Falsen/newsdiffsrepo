Centern vill se uppgörelse om bostäder

TT

Lööf utgår också ifrån att hon och hennes tre kollegor i de borgerliga partierna i Alliansen kan enas om hur de kan tänka sig att forma en regering efter valet om ett år.

– Det vore en välgärning om vi kan göra det under hösten, säger Lööf i samband med en pressträff inför C-stämman i Malmö slutet av september.

I en annons i en stor tidning i helgen, om en inspirationsdag för chefer, presenterades hon som "statsministerkandidat". Det var dock inte något som hon godkänt på förhand, understryker hon.

Lööf hoppas att Alliansen kan diskutera regeringsfrågan så snart den avgående moderatledaren Anna Kinberg Batras efterträdare är vald den 1 oktober. För Centern ligger linjen om att inte samarbeta eller förhandla med Sverigedemokraterna fast.

Rubriken för Centerstämman, som hålls i Malmö, är "Nytt ledarskap för Sverige". Huvudnummer är, förutom personval, fyra programförslag som ska bilda bas för valrörelsen nästa år. De över 500 ombuden ska ta sig an förslag för att motverka klyvning av Sverige, om miljö och tillväxt, om utrikes- och försvarspolitik samt trygghetsfrågor, inte minst om polis och brott och rättsstatens tillstånd.

Centerledningen vill ha stämmostöd för att driva på för en bred skattereform med lägre skatt på arbete och företagande och mer på miljö och konsumtion. Sveriges konkurrenskraft vad gäller skatter måste stärkas och möjligheterna för nyanlända och andra som har svårt att få in en fot på arbetsmarknaden stärkas.

Partiet vill även se en genomgripande reform med stöd över blockgränserna inom bostadspolitiken. Den kan innehålla minskade ränteavdrag, minskad reavinstskatt och friare hyressättning.

Finansminister Magdalena Andersson (S) välkomnar strävan efter blocköverskridande uppgörelser, inte minst inom bostadspolitiken.

– Det är klart intressant om de låsningar som finns nu kan lösas upp, säger Andersson till TT.

Hon misstänker att det var Moderaterna som fick sin vilja igenom, inte C, när Alliansen hoppade av samtalen om bostadspolitiken förra sommaren.

I försvarspolitiken vill partiet öka försvarsanslagen upp mot den genomsnittliga nivån i de nordiska grannländerna, och på sikt upp mot det som rekommenderas för Natos medlemmar. Nato-nivån handlar om motsvarande 2 procent av BNP, en nivå som skulle innebära en fördubbling av dagens svenska försvarsanslag.
