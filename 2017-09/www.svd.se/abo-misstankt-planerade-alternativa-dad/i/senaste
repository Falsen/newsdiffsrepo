Åbodådet: Misstänkt ville bli martyr

TT

Offren för de två alternativa attackerna skulle mestadels ha varit män, vilket visar att offren valdes ut slumpmässigt, säger Centralkriminalpolisens chef Robin Lardot. Den ena av de alternativa attackerna ska ha varit planerad till samma dag.

– Förundersökningen har framskridit effektivt. Polisen har en exakt uppfattning om händelseförloppet före och under attacken, säger Lardot.

Enligt polisen hade Abderrahman Bouanane, 22, för avsikt att fortsätta attacken tills polisen eventuellt dödade honom. Innan attacken lade han ut ett muntligt videomanifest på en snabbmeddelandetjänst.

– Just nu ser det ut som om den misstänkte, som tagit del av IS propaganda, försökte dö en martyrdöd. Det är förmodligen orsaken till att inga organisationer har tagit på sig attacken, för att den misstänkte överlevde, säger Lardot.

Bouanane radikaliserades först efter det tips som polisen fick in om honom i januari, kanske så sent som några veckor före attacken.

Utredningen beräknas ta månader, delvis för att största delen av materialet är på arabiska.

Bouanane, som sköts av polisen i benet vid attacken, har förts över från sjukhuset där han vårdats till ett fängelse, rapporterar Yle. Han misstänks för två mord och åtta mordförsök i terrorsyfte.

Två kvinnor höggs ihjäl och ytterligare åtta personer skadades i attacken på Salutorget i centrala Åbo den 18 augusti.
