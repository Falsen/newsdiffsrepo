Jonas Fröberg:
Nya förslaget straffar bensinbilar mer än diesel

Jonas Fröberg

Varm luft. Tidigare har regeringens löften om ”fossiloberoende fordonsflotta år 2030  varit just det, varm luft.

Varje harkling till konkretisering att få ner fordonsutsläppen, som är en tredjedel av de totala, har svalts ner som tomsväljningar, måhända av rädsla för fordonstillverkarna och – väljarnas kortsiktiga dom.

Att vi ska få ett så kallat bonus-malus-system (där elbilar premieras och törstiga fossila straffbeskattas) har varit klart – men förslagen har varit otillräckliga och dragits i långbänk.

Men nu har det suddiga i alla fall fått konturer. På söndagens SvD Debatt lade finansminister Magdalena Andersson och finansmarknadsminister Per Bolund fram ett drastiskt tuffare förslag om att få ner koldioxidutsläppen på lätta fordon.

Man angriper målet med morot och piska.

• Moroten är ökad premie för elbilar från redan föreslagna 45 000 till 60 000 kronor – vilket faktiskt är den summa utredaren hade i sitt förslag redan förra våren. Även gasbilar får en särskild bonus. Att höja bonusen för elbilarna är bra: Biltillverkarna har allt fler attraktiva modeller på marknaden och andelen nya elbilar och laddhybrider är ännu, med drygt 4 procent, milt sagt låg.

• Piskan är en ännu högre skatt under tre år för törstiga diesel- och bensinbilar. I debattartikeln lyfts ett exempel: En bil som släpper ut 150 gram koldioxid per kilometer får 4 000 kronors skattehöjning per år. Denna piska kommer att vina ytterst konkret.  Ett litet exempel: Sverigefavoriten Volvo V90 med snålaste bensinalternativet, T5 med automat, släpper ut 154 gram koldioxid per kilometer. Den kommer alltså att drabbas av en drastiskt höjd fordonsskatt under tre år. Men något ministrarna inte säger är att den kommer att favorisera diesel- framför bensinbilar: Samma V90 med minsta dieselmotorn släpper bara ut 119 gram och klarar sig betydligt bättre.

Känner du just nu förvirringen stiga i hjärnan? Vi vanliga bilköpare har ju precis lärt oss att bensin liksom ska vara bättre än diesel.

Dieselbilen är nämligen i skottgluggen av en annan miljöanledning – det lokala utsläppet av kväveoxid – som står bakom alla dieselskandaler. Men kväveoxid nämns inte med en stavelse i ministrarnas debattartikel, trots att allt fler storstäder pratar om olika typer av dieselförbud. Regeringen har genom Naturvårdsverket låtit utreda nya miljözoner som kan börja gälla från 2020 i svenska städer. Där tillåts visserligen nya dieselbilar (euro 6) i nuvarande förslag.

Men det kan ändras.

EU inför nämligen inför en hårdare testcykel som ska spegla vad bilarna släpper ut - i verkligheten, det sistnämnda ett närmast okänt begrepp för biltillverkare med höga kväveoxidutsläpp. En stor del av problematiken är nämligen – även med nya bilar med euro 6 – att bilarna släpper ut mer kväveoxid ute i på vägen än på papperet. Så det är inte alls säkert att den nya dieselbil du köper i dag gillas om några år.

Slutsats: Det bästa du kan göra är att köpa elektrifierat. Och just därför är höjningen av den inköpsbonusen till 60 000 kronor så viktig.

För att vara tydlig: Om du kan – köp elektrifierat.

Regeringens förslag räcker inte alls ända fram. Men för första gången är man en rejäl bit på vägen.

Låt oss också ta ett djupt andetag och höja blicken innan vi fastnar totalt i detaljer och blåmärken från vinande piskor: Och inse att om vi inte gör något åt koldioxidutsläppen får våra barnbarn göra det.

När det är för sent.
