”Miljömässig felsatsning kan kosta 10 miljarder”



IVL Svenska Miljöinstitutet har sedan 1966 arbetat med skogsindustrins miljöfrågor. Nyligen genomförde vi, i samarbete med forskarkollegor från andra organisationer, en sammanställning och utvärdering av hur miljöförhållandena utanför de svenska skogsindustrierna har utvecklats under de senaste 50 åren. Dessa vattenområden är några av Sveriges mest undersökta och miljömässigt väldokumenterade platser. Drygt 400 tekniska rapporter och vetenskapliga artiklar ligger till grund för utvärderingen.

Resultaten visar generellt att spridningen av miljöfarliga ämnen från fiberbankar – exempelvis kvicksilver, dioxiner och PCB – numera är liten. Halterna av dessa ämnen i fisk som lever hela sitt liv i anslutning till utsläppsområden har successivt minskat och är i många fall bara marginellt förhöjda. Betydelsen av dessa utsläpp för kommersiellt viktiga arter som exempelvis lax, som lever större delen av sitt liv frisimmande i södra Östersjön, är givetvis ännu mindre.

Den stora källan till föroreningar i fet fisk från Östersjön, och som skapar stora problem för det småskaliga lokala kustfisket, är framför allt atmosfäriskt nedfall av luftburna föroreningar, som till stor del har sitt ursprung i förbränningsprocesser med låg teknisk standard i södra och östra Europa. Det skulle vara mycket olyckligt om man bygger upp förväntningar på att sanering av fiberbankar på 40 platser längs Bottniska viken till en sammanlagd kostnad av 10 miljarder kronor, lågt räknat, skulle göra nytta när de i stället bokstavligen innebär att man slänger pengar i sjön. Därtill kommer den miljöbelastning som muddring och omhändertagande av muddermassor med sitt innehåll av föroreningar som dessa åtgärder skulle innebära.

Därmed inte sagt att det inte finns några förorenade områden som behöver saneras. I exempelvis Oxundasjön utanför Upplands Väsby finns fem ton PCB upplagrat inom ett begränsat område – att jämföra med sammanlagt några hundra kg totalt om man summerar de fiberbankar som nu undersökts längs Norrlandskusten. De fibersediment utanför cellulosaindustrier som utgjort verkliga problem uppmärksammades redan på 1970-talet och är sedan länge åtgärdade genom sanering eller har återhämtat sig genom naturliga sedimentologiska processer.

Det är förvisso så att många bäckar så småningom ger en stor å och att det principiellt inte är fel att minska förekomsten av föroreningar i vattenmiljön. Men vi som arbetar inom miljöområdet behöver bli bättre på att skilja stora miljöproblem från små, att rangordna och prioritera mellan åtgärder och våga ställa olika samhälleliga miljömål mot varandra för att åstadkomma de bästa helhetslösningarna. Vi föreslår att man i stället för att sanera kvarvarande fiberbankar:

• Utvecklar och anpassar de miljöövervakningsprogram som finns utanför industrierna så att man på ett vetenskapligt grundat sätt kan följa den återhämtning av ekosystemen som redan sker och om behov uppstår kan sätta in åtgärder i de fall de verkligen är motiverade.

• Industrin fortsätter att trimma och optimera sina processer och därigenom håller kvar en så stor del som möjligt av restutsläppen i fabrikerna. Det är den strategi som med framgång tillämpats sedan 1970-talet och som det fortfarande finns viss förbättringspotential med.

• Sverige gentemot EU driver frågan om förbättrad förbränningsteknik i södra och östra Europa där de största utsläppen av dioxiner sker i dag.

• Att kustfisket, i stället för att bygga upp falska förhoppningar om åtgärders effekt, anpassas till de förhållanden som råder. Användningen av PCB började förbjudas på 1970-talet men det finns fortfarande stora mängder kvar i det biogeokemiska kretsloppet även om halterna successivt sjunker med några procent per år. Vi behöver utveckla kontrollprogram och anpassa fisket så att vi fiskar på rätt arter, bestånd, årstider och platser och därigenom ser till att hålla halter av föroreningar så låga som möjligt i en, i övrigt, mycket förnäm och välförvaltad födoresurs som exempelvis lax och strömming från Östersjön utgör.

Regeringens initiativ att öka resurserna för att förbättra miljön i våra omgivande hav är lovvärd. Låt oss emellertid fokusera på de åtgärder som har potential att på ett kostnadseffektivt sätt åstadkomma verklig förbättring.

Magnus Karlsson

tekn dr i miljöanalys och forskare vid IVL Svenska Miljöinstitutet
