”Varför blundar kulturministern för vårt kulturarv?”



Förra hösten tog museidebatten rejäl fart med diskussionen om Världskulturmuseerna. Ekonomin – ansträngd inte minst på grund av hög hyra för Världskulturmuseet i Göteborg – togs till intäkt för planer på att samlokalisera Medelhavsmuseet, Etnografiska och Östasiatiska i Stockholm. Planer som möttes av stark kritik. Många såg kopplingar till en pågående politisering av innehållet i museernas program och hur samlingarna skulle presenteras.

Under vintern och våren följde ytterligare hot: Myntkabinettet finns sedan mitten av 90-talet i specialanpassade centrala lokaler vid Slottsbacken. Det ska nu krympas och flyttas in i Historiska museet på Östermalm. Alternativet att finnas kvar på mindre ytor på nuvarande adress tycks ha avfärdats.

Biologiska museet på Djurgården – ett tidigt exempel på ett nytt sätt att presentera och åskådliggöra naturen och i sig ett kulturarv – har på senare år varit platsen för konst och performance, där det nyskapande möter nationalromantik och Liljefors bilder av flora och fauna i ett 360 graders diorama. Biologiska stängde i förra veckan för renovering och frågan är om det någonsin kommer att öppna igen.

I samtliga fall förs det fram rationella argument. Ekonomiska skäl väger naturligtvis tungt, och kulturen måste liksom andra verksamheter förhålla sig till ekonomiska realiteter. Samtidigt är det inte utan sorg i hjärtat som man ser hur viktiga delar av vårt kulturarv riskerar att försvinna, eller bli otillgängliga för människor.

Det essentiella i museernas verksamhet är innehållet, inte lokalerna. Med ny teknik och digital närvaro kan man också arbeta effektivare och nå fler. Men tillräckliga fysiska lokaler är fortfarande en förutsättning – och ibland är som sagt lokalerna i sig ett kulturarv.

Museerna är dessutom inte bara sina utställningar och publika lokaler. Bakom den publika verksamheten – oavsett om den sker fysiskt eller digitalt – finns samlingarna. Museets uppgift är att samla, sammanställa och presentera. Om samlingarna nedprioriteras undergrävs basen för hela verksamheten.

En alltför hårdhänt gallring av nya arkeologiska fynd långt innan de når museerna (som beskrivs av Ola Wong, SvD 9 augusti) är skäl för ytterligare oro. Visst är det viktigt att få fart på byggandet av vägar och bostäder, men det får inte innebära att viktiga delar av vårt kulturarv av misstag gallras bort och skickas till metallåtervinningen.

Politiseringen av kulturarvet är allvarlig – oavsett från vilket håll den kommer. Självklart ska museivärlden moderniseras och nya perspektiv på historien presenteras, men historien kan inte läggas till rätta för att passa in i vare sig nationalistiska eller identitetspolitiska narrativ. Samlingarna kan inte nedprioriteras och ersättas av teorier på modet.

Att flera av Stockholms anrika museer riskerar att försvinna i nuvarande form är ett direkt hot mot kulturarvet. Vårt gemensamma kulturarv kan och bör angå alla. Det ska utvecklas och utökas med sin samtid, sina människor. Men det måste samtidigt ha sin bas i historien.

Stora delar av kulturarvet och möjligheterna att presentera det kan nu påverkas genom flera enskilda beslut, i olika myndigheter. Vem tar ansvar för helheten när besluten sammantaget kan leda till så stora förändringar? Gör kulturministern och regeringen det – eller blundar man hellre för konsekvenserna för vårt gemensamma kulturhistoriska arv?

Rasmus Jonlund (L)kulturnämndens vice ordförande, kulturpolitisk talesperson Liberalerna Stockholms stad

Christer Nylander (L)vice ordförande riksdagens utbildningsutskott, gruppledare Liberalerna
