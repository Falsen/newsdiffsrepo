Stockholms moderater vill ha Kristersson

TT

Moderaternas två tunga länsförbund i Stockholm nominerar Ulf Kristersson till att bli Moderaternas nya partiledare.

"Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val", säger Kjell Jansson (M), förbundsordförande i Stockholms län, i ett pressmeddelande.

Moderaterna i Stockholms län är det största länsförbundet med 7 000 medlemmar och Moderaterna i Stockholms stad är fjärde störst med 4 000 medlemmar.

Sedan tidigare har de fyra moderata länsförbunden i Dalarna, Norrbotten, Södermanland och Västerbotten redan sagt att de nominerar Ulf Kristersson till partiledareposten.

Moderaterna i Västra Götaland vill däremot se forne utrikesministern Carl Bildt som ny partiledare för Moderaterna. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två. Själv har Carl Bildt meddelat att han inte kandiderar.

Även Moderata ungdomsförbundet (Muf) vill se Ulf Kristersson.
