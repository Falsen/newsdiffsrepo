Ännu fler moderater vill ha Kristersson

TT

"Det är uppenbart att stödet för Ulf är mycket starkt i Stockholms län. Vi tror att han har alla förutsättningar att bli en bra moderat partiledare som kan leda oss till valseger i nästa års val", säger Kjell Jansson (M), förbundsordförande i Stockholms län, i ett pressmeddelande.

Moderaterna i Stockholms län är det största förbundet med 7 000 medlemmar och Moderaterna i Stockholms stad är fjärde störst med 4 000 medlemmar.

Beslutet att nominera Kristersson var enhälligt i båda förbunden.

– Det är en person som har mycket stark förankring i våra förbund, och som vi känner oss trygg med, en person som är ödmjuk inför uppdraget och ideologiskt är väldigt grundad i sig själv. Vi går in snart i en valrörelse och då måste man veta att partiledaren är grundad i ideologiska sammanhang, säger Stockholms stads M-ordförande Joakim Larsson till TT.

Länsförbundet i Örebro föreslår Ulf Kristersson som partiordförande. Men det finns fler favoriter, säger förbundsordförande Anders Åhrlin.

– Till partiordförande nominerar vi Ulf Kristersson i första hand, och i andra hand Elisabeth Svantesson, säger han till TT.

Sedan tidigare har de fyra moderata länsförbunden i Dalarna, Norrbotten, Södermanland och Västerbotten redan sagt att de nominerar Ulf Kristersson till partiledareposten.

Moderaterna i Västra Götaland vill däremot se forne utrikesministern Carl Bildt som ny partiledare för Moderaterna. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två. Själv har Carl Bildt meddelat att han inte kandiderar.

Även Moderata ungdomsförbundet (Muf) har sagt att de vill se Ulf Kristersson.
