Vad menas med uttrycket ”Den vite mannens börda”?

Dick Harrison

Begreppet kommer från en dikt med samma namn som uttrycket, skriven av den brittiske nobelpristagaren Rudyard Kipling, idag mest känd för ”The Jungle Book” (Djungelboken, 1894). Så här lyder den berömda inledningen:

”Take up the White Man's burden, Send forth the best ye breedGo bind your sons to exile, to serve your captives' need;To wait in heavy harness, On fluttered folk and wild—Your new-caught, sullen peoples, Half-devil and half-child.”

”The White Man’s Burden” publicerades 1899, ett år efter att USA erövrade Filippinerna från Spanien. Den har tolkats på flera sätt. Vissa menar att Kipling skrev en satir, men de flesta anser att texten skildrar författarens uppfattning om imperialism: att det är den vita västvärldens plikt att civilisera och hjälpa den övriga världen, eftersom de stackars vildarna (”Half-devil and half-child”) inte klarar sig på egen hand. I det konkreta fallet handlade det om amerikanernas plikt att verkligen anstränga sig för det filippinska folkets bästa genom att skicka ut sina främsta krafter för att bistå de underutvecklade öborna.

Kipling levde en stor del av sitt liv i Indien och var följaktligen själv en del av projektet. Hans dikt blev kritiserad, men raderna om den vite mannens börda fångade imperialismens kärna så bra att de fortfarande används symboliskt. Budskapet är hopplöst politiskt inkorrekt idag men träffade mitt i prick under imperialismens glansdagar vid förra sekelskiftet.
