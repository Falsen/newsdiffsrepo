Över 120 000 har flytt från Burma

TT

123 600 människor har nu flytt över gränsen från Burma till Bangladesh, efter den senaste våldsvågen i delstaten Rakhine, rapporterar FN.

Bara det senaste dygnet har 37 000 människor kommit, vilket är det högsta antalet sedan oroligheterna började den 25 augusti.

Den jättelika flyktingströmmen kommer efter att gerillagrupper attackerade polisposteringar och militärbaser i delstaten Rakhine, där närmare en miljon människor ur den förföljda muslimska minoriteten rohingya lever. Sedan dess har minst 400 människor dödats i den offensiv som militären svarat med.

Myndigheterna i Burma skyller oroligheterna på gerillagrupperna, medan flyende och människorättsgrupper anklagar militären för att medvetet tvinga bort befolkningsgruppen.
