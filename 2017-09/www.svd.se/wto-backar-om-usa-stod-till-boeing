WTO backar om USA-stöd till Boeing

TT

Världshandelsorganisationen WTO gör en total omsvängning om de skattelättnader flygplanstillverkaren Boeing har fått för att bygga den nya flygplansmodellen 777X.

I november förra året konstaterade WTO i ett utslag att lättnaderna från den amerikanska delstaten Washington var olagliga. Beslutet var då det andra som gick emot Boeing i en segdragen strid med den europeiska konkurrenten Airbus.

Det nya utslaget från en appellationsinstans i världshandelsorganisationen ses som ett bakslag för Airbus, som har drivit ärendet med USA som motpart. Enligt Airbus har Boeing fått skattelättnader på motsvarande 80 miljarder kronor.

Omsvängningen anses också försvaga EU:s position i det lågintensiva handelsbråket med USA om stöd till flygplansindustrin.
