Harrison: Därför valde prinsparet Gabriel

Johannes Ledel

Prins Carl Philips och prinsessan Sofias nyfödde pojke kom till världen i torsdags. Pojken är parets andra barn och vid en konselj på måndagen meddelade kung Carl XVI Gustaf att den unge prinsen får namnet Gabriel Carl Walther — det sistnämnda efter drottning Silvias far Walther Sommerlath.

Tilltalsnamnet blir Gabriel. Ett namn som passade väl enligt statminister Stefan Löfven, som fått träffa pojken.

– Det är en Gabriel, sa Stefan Löfven till TT efteråt.

– Väldigt lugn, och han verkade mätt och belåten också. Harmonisk, får man säga, fortsatte han när han beskrev Gabriel Bernadotte.

Utöver själva namnet meddelades också att prinsen får titeln hertig av Dalarna, där hans mamma prinsessan Sofia växte upp.

Dick Harrison, professor i historia vid Lunds universitet, säger att tilltalsnamnet Gabriel är ungefär den typ av namn som man kunde vänta sig, med tanke på hur de andra prinsarna och prinsessorna fått sina namn.

Tidigare hade traditionella kunganamn som Carl och Gustaf varit sannolika som tilltalsnamn, men här tycks något ha förändrats.

– Dagens kungabarn utgår väldigt mycket från sina personliga uppfattningar om vilket namn som är fint. De tycker det är viktigare än traditionella första namn. Gabriel är på så sätt ett ganska typiskt val, säger Dick Harrison, som lägger till att han också tycker det är ett fint namnval.

– Det är bara att det inte är något traditionellt kunganamn, utan det är uppenbarligen ett namn som prinsen och prinsessan tycker om själva och då väljer de att prioritera det.

Namnforskaren Katharina Leibring, vid Institutet för språk och folkminnen, säger att namnet Gabriel var något ”otippat”, men hon säger också att uppbyggnaden med ett eget namn som tilltalsnamn och mellannamn hämtade ur släkten följer de senaste årens tradition.

Gabriel är ett relativt populärt namn för småpojkar i dag och låg i fjol på 42:a plats bland de populäraste namnen för nyfödda pojkar. Det är dock inget namn som använts av kungligheter i Sverige.

– I adliga kretsar har det funnits. Vi hade Magnus Gabriel De la Gardie till exempel på 1600-talet. En av Sveriges rikaste män på den tiden, säger Katharina Leibring.

Namnet Gabriel har förekommit i Sverige sedan 1300-talet och kommer från början från ärkeängeln Gabriel, som förekommer i alla de abrahamitiska religionerna.

Efter konseljen hölls en tacksägelsegudstjänst, Te Deum, i Slottskyrkan, där hela kungafamiljen samt representanter från riksdag och regering fanns på plats.

– Att fånga kärleken, en stormvind, är svårt. Men inte i dag, inte i gudstjänster som denna, när kärleken får ett namn. När kärleken heter Gabriel, sade överhovpredikant Johan Dalman i sitt tal under gudstjänsten, enligt TT.
