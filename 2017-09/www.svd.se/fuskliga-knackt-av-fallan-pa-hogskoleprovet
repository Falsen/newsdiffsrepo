Fuskliga knäckt av fällan på högskoleprovet

TT

Två bröder i 20-årsåldern från västra Sverige åtalas vid Vänersborgs tingsrätt för osann försäkran. De är båda anklagade för att ha fuskat på högskoleprovet förra hösten. Bröderna har anmälts till åklagare av Universitets- och högskolerådet (UHR) som, efter analys av provresultatet, misstänker att bröderna köpt svaren av en utomstående liga.

Till provet, som hölls i oktober 2016, hade UHR gillrat en fälla. De distribuerade flera versioner av provet så att frågorna i den sista delen inte kom i samma ordning i alla provlokaler. Brödernas resultat skulle ha varit mycket bra om det skrivit version 4. Men där de gjorde provet användes version 1.

– Några ligor var inte smarta nog att förstå att vi gjort lite olika lösningar och gick i fällan, säger Tuula Kousmanen, avdelningschef på UHR.

"Allt talar för att en av fuskligorna misslyckades och försvann från fuskmarknaden", säger UHR i förundersökningen. Ligans sidor på Facebook och Instagram har avregistrerats.

De som skriver högskoleprovet måste numera skriva under en försäkran på heder och samvete att de inte använder några otillåtna hjälpmedel.

– Det är bra att polisen går vidare och utreder ordentligt. Men vi kan stänga av misstänkta personer i två år oavsett vad polisutredningen leder till, säger Tuula Kousmanen.

Hon berättar att i och med de nya reglerna är det olagligt att använda tekniska hjälpmedel vid proven. Och det sätter fokus till exempel på Facebook.

– Att annonsera ut fuskhjälp på Facebook blir en kriminell handling. Då blir det ju också något för Facebook att hantera, säger Tuula Kousmanen.

De båda bröderna nekar till brott.

Att regeländringarna kring högskoleprovet lett till åtal skickar en viktig signal, anser Helene Hellmark Knutsson (S), minister för högre utbildning och forskning.

– Det är otroligt viktigt att det får konsekvenser när man fuskar på högskoleprovet. Det ska inte vara så att man fuskar sig förbi dem som jobbar hårt, säger hon.

En man har tidigare åtalats misstänkt för att ha fuskat vid högskoleprovet. Han friades av Södertörns tingsrätt i våras. Den friande domen är överklagad.
