34-åring utpekad i Maëlys-fallet

TT

Mannen släpptes efter förhör i förra veckan, men greps på söndagen efter att utredningsdomare kommit fram till att hans uttalanden inte håller. Formella misstankar om "kidnappning, illegal inlåsning eller oöverlagt kvarhållande av minderårig" har därför lagts fram mot mannen, meddelar åklagare.

Utredare har hittat dna från flickan i bilen, som 34-åringen tvättade dagen efter bröllopet. Mannen har i förhör sagt att flickan gått in i hans bil, men förnekar enligt sin advokat att han kidnappat henne.

Maëlys "klev in i hans bil tillsammans med en liten pojke, i baksätet, för at se om hans (den misstänktes) hund fanns i bakluckan", säger advokaten Bernard Meraud, som antydde att barnen kan ha klättrat in i bilen utan 34-åringens vetskap, eftersom rutorna var nervevade. Förklaringen till att han tvättade bilen ska enligt advokaten vara att 34-åringen planerade att sälja den.

Nioåringen är fortfarande borta, trots en jättelik sökinsats. Sökhundar tappade spåret efter henne på en parkeringsplats vid bröllopsfesten i Pont-de-Beauvoisin på lördagen i förrförra veckan. Polisen har hört över 250 personer, bland dem de 180 gäster som deltog i bröllopsfirandet. Den gripne mannen var, liksom flickans föräldrar, inbjuden som gäst till bröllopet.
