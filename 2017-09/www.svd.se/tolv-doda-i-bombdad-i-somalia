Tolv döda i bombdåd i Somalia

TT

Minst tolv människor, varav fem soldater, har dödats i ett bombdåd i regionen Puntland i Somalia, enligt militären. Explosionen inträffade på en marknad i Af-Ururu, söder om kuststaden Bossaso.

Attentatet inträffade i samband med den muslimska offerhögtiden id al-Adha.

Terrorrörelsen al-Shabaab, som kontrollerar områden i närheten av Af-Ururu, har attackerat och tagit över staden flera gånger. I juni dödades 38 människor i ett angrepp i staden.

Jihadiströrelsen al-Shabaab har kopplingar till al-Qaida och vill upprätta en stat baserad på strikta sharialagar.
