Larmet: 800 000 barn svälter runt Tchadsjön

Jan Majlard

Larmrapporten kommer dagen innan The Oslo Consultative Group, som arbetar med prevention och stabilisering kring Tchadsjön, ska träffa representanter för de drabbade afrikanska länderna i Berlin.

Jackie Okao, själv från Uganda, har just anlänt till Tyskland när SvD får en pratstund:

– Under de senaste två månaderna har attackerna från Boko Haram ökat i provinserna i nordöstra Nigeria. Vanliga människor hamnar i skottlossning mellan islamistgruppen och regeringsstyrkor och tvingas fly hals över huvud. De blir förvisade till överbefolkade byar och tvingas lämna den lilla chans till självförsörjning som förelåg hemma på den mark de brukar, säger Jackie Okao.

Delstaterna Borno, Adamawa och Yobe är värst drabbade i Nigeria.

– Uppskattningsvis är närmare en halv miljon barn under fem år svårt undernärda, bara i Nigeria. Situationen blir bara värre och värre, säger Jackie Okao.

Även länder som Tchad, Niger och Kamerun påverkas svårt av hungersnöden.

För ett halvår sedan, vid The Oslo Summit, förband sig 14 länder att skänka 460 miljoner dollar till det utsatta området. Men pengarna förslår inte:

– Donationerna har varit viktiga, men vi kommer inte kunna undvika ytterligare stora förluster av liv utan ytterligare resurser. Säkerheten för drabbade och även vår personal måste bli bättre. Det är väldigt svårt att jobba i de mest konfliktfyllda provinserna, säger Jan Egeland, generalsekreterare för den norska flyktinghjälpen som i ett pressmeddelande uppskattar det behövliga tillskottet till över 2 miljarder dollar.

Jackie Okoa suckar på telefonlinjen.

– Jag tror inte att folk i västvärlden verkligen förstår hur illa det är. De små barnen är väldigt utsatta och beroende av föräldrar som också lider svårt och bara försöker överleva, säger hon.

Regnsäsongen är snart över i regionen med stark värme att vänta:

– Infektioner och sjukdomar blir då ytterligare en utmaning. Men att få fram mat och att bygga härbärgen står högst på önskelistan, säger Jackie Okoa.

Vad ger ni barnen?

– Förutom vatten är det små paket av grönsaker i olja, ris och bönor, säger hon.

Tchadsjön var ännu på 60-talet Afrikas fjärde största sjö. Men minskad nederbörd i kombination och ökad konstbevattning som dränerar sjön och dess tillflöden som rinner från bergmassiv i Centralamerikanska republiken, har gjort att den krympt dramatiskt. Forskare har varnat för att sjön helt kan försvinna innan seklet är över.

– Det pågår flera projekt där man borrar efter vatten. Det tar också resurser i anspråk. Jag hoppas att stora organisationer och länder kan ta ytterligare ansvar och hjälpa till, säger Jackie Okoa med adress till FN, Norge och Tyskland som på onsdag sammanträffar med representanter från de fyra drabbade länderna i Berlin.
