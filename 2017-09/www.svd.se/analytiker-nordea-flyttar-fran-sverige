Analytiker: ”Nordea flyttar från Sverige”

TT

Osäkerhet om framtidens regler och skatter driver Nordea från Sverige. Det tror flera analytiker som bevakar de svenska storbankerna.

– Det senaste året har regeringen pratat om en bankskatt, sedan resolutionsavgifter och sedan en bankskatt igen. Man vill hamna på en marknad där man får klarhet i de bitarna, säger Andreas Håkansson på Exane BNP Paribas.

Han får medhåll av flera analytiker som vill vara anonyma.

– Det skulle vara ganska konstigt om de inte skulle fatta ett beslut om flytt, eftersom det har tagit så lång tid, säger en av dem.

En eventuell flytt har varit på tapeten sedan tidigt i våras. Bakgrunden är regeringens besked att avgifterna till den så kallade resolutionsreserven, som används i kristider, skulle höjas. Förslaget kom samtidigt som planerna på en skatt på finanssektorn skrotades.

Sedan dess har regeringen gått bankerna till mötes och mildrat förslaget. Och alla är inte heller övertygade att det blir en flytt.

– Sannolikheten är lägre än i början på året, under 50 procent. Det är inte uteslutet, men vårt huvudscenario är att Nordea blir kvar i Sverige tills det dyker upp någon möjlighet till ett samgående som gör att banken kan flytta ut från Norden, säger Odd Weidel på norska Sparebank 1.

Men Nordeas vd Casper von Koskull har sagt att det inte bara är en fråga om avgifterna.

– Det är en bank som har fyra hemmamarknader. Och vi vill kunna ha ett regelverk som är i linje med det europeiska, alltså bankunionen, sade han i samband med kvartalsrapporten i juli.

von Koskull slog samtidigt fast att beskedet skulle komma i september. Efter att bankens styrelse har sammanträtt på onsdag är det dags.

Nyhetsbyrån Direkt erfar att styrelsemötet hålls i Köpenhamn, och att mötena brukar hållas i Stockholm. Nordea har inte kommenterat uppgiften.

Andreas Håkansson tror att Nordea väljer Danmark, och att flytten sker någon gång första halvåret 2018. Men på den punkten får han mothugg. Andra ser eurolandet Finland som det naturliga valet, eftersom man då automatiskt ingår i bankunionen.

Danmark utreder om landet ska ansluta sig, men ligger i andra avseenden närmare eurosamarbetet än vad Sverige gör.

Åsikten att det är hugget som stucket finns också.

Skulle Nordea trots allt besluta sig för att stanna i Sverige är det ett långssiktigt beslut, säger en analytiker.

– Det går inte att göra den här typen av analyser varje år.

När finansministern Magdalena Andersson (S) får frågan om vilket beslut hon väntar sig från Nordea säger hon att hon inte vill spekulera om det.

– Det är upp till banken.

TT: Vad vill du?

– Nordea är välkomna att stanna i Sverige och vi har ju goda villkor för att driva företag i Sverige. Men det är upp till banken att ta beslut.
