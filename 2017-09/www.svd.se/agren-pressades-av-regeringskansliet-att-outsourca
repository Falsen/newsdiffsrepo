Ågren: Regeringskansliet pressade på om att outsourca

Hannes Delling

Transportstyrelsens sparkade generaldirektör Maria Ågren hade ett möte den 23 mars 2015 med tidigare statssekreteraren på näringsdepartementet, Erik Bromander (S) – som också fått sluta sitt jobb.

Det är enligt Dagens Nyheter hennes första möte hos regeringskansliet.

Enligt Maria Ågrens egna minnesanteckningar som skickats in till Statens ansvarsnämnd ska Erik Bromander ha sagt att det är ”nödvändigt” att ”projekten fullföljs enligt plan”. Det handlar alltså om den kritiserade outsourcingen av it-driften.

Maria Ågren menar att Tranportstyrelsen vid upprepade tillfällen pressats av både politiska och opolitiska tjänstemän vid Regeringskansliet att genomföra outsourcingen utan förseningar.

”Departementet var angeläget om att så snabbt som möjligt kunna införa ny lagstiftning så som till exempel Bonus-Malus, vägslitageavgift mm. Något som inte var möjligt under tiden som projekten pågick”, står det i anteckningarna, enligt DN.

Ågren säger att hon efter möte med Säpo informerat andra tjänstemän på näringsdepartementet och sagt att hon inte hade för avsikt att stoppa projekten om on inte fick sådana signaler från regeringen eller från departementet, vilket hon inte fick.
