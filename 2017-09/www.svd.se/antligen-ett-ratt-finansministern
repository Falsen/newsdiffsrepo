Per Gudmundson:
Äntligen ett rätt, finansministern!

Per Gudmundson

Hon lovade Europas lägsta arbetslöshet. Och hon fortsätter att påskina att Sverige är på väg dit, trots att alla siffror visar att det inte kommer att hända. Hon förskönar ständigt den egna betydelsen för ekonomin, och gör gällande att högkonjunkturen är regeringens förtjänst. Hon tror att Lafferkurvan är ett påhitt av amerikanska högerextremister.

Nej, Magdalena Andersson är ingen favorit bland finansministrar. En sak ska hon dock ha beröm för.

I höstbudgeten ska beskattningen av personaloptioner förändras. Hittills har de beskattats som inkomst av tjänst, med arbets- givaravgifter och allt. Efter reformen beskattas de som kapital, vid försäljning.

Reformen kommer att ge minskade skatteintäkter, men inga svindlande belopp. 210 miljoner kronor är vad en genomsnittlig socialdemokratisk finansminister tappar på golvet när hon gräver i plånboken efter rikskuponger i lunchkön.

Potentialen är dock stor. Små nya tillväxtbolag kan inte alltid locka den expertkompetens som behövs. Man kan inte konkurrera med stora koncerners trygghet eller lönenivåer. Lösningen är personaloptioner. Med en rimligare beskattning av dem kan Sverige få fler framtidsföretag.

Andersson sätter förvisso ett tak. Reformen gäller bara företag med upp till 50 anställda. Det kan leda till tröskeleffekter.

Men varför gnälla den dag då en S-finansminister gör rätt?
