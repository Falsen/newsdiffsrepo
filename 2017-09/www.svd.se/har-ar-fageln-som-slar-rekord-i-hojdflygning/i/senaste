Här är fågeln som slår rekord i höjdflygning

Mia Holmberg Karlsson

– Det var en överraskning att de flyger så pass högt. Vi trodde nog kanske inte att de var riktigt kapabla att ta sig upp på så hög höjd. Det var häftigt, fortsätter han.

Det är forskare vid universitetet i Exeter som gjort upptäckten genom att följa roständernas migration med satellit. Roständer är kända för att häcka norr om Himalaya och spendera vintrarna på havsnivå söder om den tibetanska högplatån. För att ta sig däremellan måste de korsa hela Himalaya på över 4 000 meters höjd över havet, med halverade syrehalter jämfört med havsnivå.

– Det här är den första forskningen som bevisar att änder kan flyga på extremt hög höjd, konstaterade forskare vid universitetet i Exeter efter upptäckten.

Satellitdatan från de 15 roständer som ingick i studien visade att de flög på höjder så höga som 6 800 meter över havet, men undvek de allra högsta topparna så som Mount Everest.

– Det säger ju en del om hur annorlunda och mycket bättre fåglarna kan utnyttja luftens syre än vi människor. Vi skulle ju få andtäppa om vi försökte anstränga oss på den höjden, säger fågelexpert Anders Wirdheim och minns:

– Jag har själv en gång försökt springa efter en kolibri på 4 600 meters höjd i Ecuador uppe på ett berg som heter Chimborazo. Jag kom nog fyra steg innan något snörpte åt min strupe.

Hur det kommer sig att roständerna klarar av att flyga på så höga höjder har forskarna inte ännu inte kommit fram till. Anders Wirdheim menar att det antagligen har att göra med fåglarnas lungor.

– Fåglarnas lungor ser lite annorlunda ut än våra. Lite förenklat kan man säga att de utnyttjar syret i luften mycket bättre än vi gör.

Han fortsätter:

– Jag har för mig att det var så att när Everest bestegs för första gången av Edmund Hillary och Tenzing Norgay så reagerade de på hur lätt fåglarna flög i samma höjd som dem. De var ju själva så hårt plågade av höjden.

Roständer dyker upp i Sverige emellanåt. De ursprungliga bestånden håller mestadels till i Asien, men på grund av sitt utseende har fågeln blivit populär att ha i fågelparker. Detta har lett till etableringar av vildhäckande bestånd i både Tyskland och Holland, varifrån exemplar ibland förirrar sig norrut till Sverige. För den hugade fågelskådaren gäller det att hålla utkik efter en vacker, roströd fågel, berättar Anders Wirdheim.

– Ser man den på lite håll kan man nästan ta den för en varmt färgad rostig plåtburk. Hela fågeln är sådär varmt rostorange. Det är kort sagt en väldigt, väldigt vacker fågel.
