”Låt medlare lösa bostadspolitiken”



Under många år har debattörer efterlyst en bred överenskommelse kring ett paket med åtgärder för att få en bättre fungerande bostadsmarknad. För några år sedan hade vi till exempel Nybyggnadskommissionen under ledning av Göran Person och Klas Eklunds Bokriskommitté som båda efterlyste blocköverskridande överenskommelser. Några överenskommelser verkar dock inte vara på gång och förra vårens förhandlingar mellan blocken slutade utan någon överenskommelse. Samtidigt kommer alarmerande rapporter från bl a socialförvaltningar om att allt fler har svårt att själva hitta en bostad och rapporter om trångboddhet och svarta marknader i områden där många med låga inkomster bor. Ingen ifrågasätter att en trygg bostad är central för en människas välfärd.

Det går även att se detta ur ett bredare perspektiv: Allt oftare talas om ökad polarisering, samtidigt som mycket pekar på att en klar majoritet skulle välkomna breda kompromisser utifrån vad som kan vara bra för de flesta på lång sikt. Sverige har ju en tradition av att skapa kompromisser och breda lösningar, från Saltsjöbadsavtalet till pensionsreformen under 90-talet. Varför går det då inte att komma överens idag?

En tänkbar förklaring är förstås att det är så stora skillnader mellan blocken, och så starka övertygelser om den egna politikens förträfflighet, att det är rationellt för partierna att satsa på att försöka vinna över den politiska motståndaren istället för att ge upp en del av de egna förslagen i en bred kompromiss. Det kan vara på det sättet, men vi vill istället diskutera en annan hypotes: Att bristen på kompromisser beror på att vi har ”fel” beslutsprocesser.

Rimligen är det så att ju fler partier vi har, och ju längre vi har från majoritetsregeringar, desto större behov av kompromisser har vi. Samtidigt är det sannolikt svårare att hitta fram till kompromisser ifall det är många partier med flera olika strategiska alternativ.

Vi tycker det finns två varianter av nya beslutsprocesser som är värda att diskutera.

1. Det klassiska nationalekonomiska exemplet på att skapa mer långsiktighet med hjälp av ändrade beslutsprocesser är införandet av en självständig Riksbank. Politikerna formulerar mål och utser personer de har förtroende för, och sedan får dessa personer självständigt utifrån sina expertkunskaper fatta de beslut som de bedömer leder till bäst måluppfyllelse. En tillfällig variant av samma tanke var det när, enligt uppgift, president Bush i samband med att finanskrisen slog till, sa till finansministern, riksbankschefen och någon ytterligare ekonomisk expert i staben:

”Ni får komma överens om ett paket av åtgärder - och vad ni än kommer överens om så skriver jag under beslutet.” Och om en grupp av experter som politikern litar på är överens om vissa åtgärder – på vilken grund skulle då denne säga nej om man verkligen vill lösa problemen?

Man skulle alltså kunna tänka sig att en politisk majoritet i vissa lägen kommer överens om att utse en grupp av personer och i förväg lova att göra det som denna grupp blir enig om.

2. En mindre långtgående variant är en modell med medling. Vi har ju ett medlingsinstitut som hjälper parterna på arbetsmarknaden att komma överens. Det finns flera saker som kan göra det svårt att komma överens i en direkt förhandling. Visar sig en part vara villig att backa så kanske den andra parten pressar ännu hårdare istället för att själv backa. Det kan vara riskfyllt att tala om för den andra parten vad man är beredd att kompromissa bort. Medlarens roll är just att kunna tala med parterna en och en, och därmed få information om hur en acceptabel kompromiss ser ut. Medlaren kan utforma färdiga paket och hela tiden tänka i termer av att båda parter ska backa ungefär lika mycket, om de från början haft ur deras perspektiv rimliga och logiska krav. Rationella politiker som vill ha långsiktiga kompromisser, men som inser att det kan vara svårt att hitta fram till dessa kompromisser genom direkta förhandlingar, skulle alltså kunna begära medling.

Enligt vår erfarenhet finns det i alla organisationer mer eller mindre kompromissinriktade personer, och ett problem idag är att de som vill ha kompromisser lätt trycks ner av mer hårdföra och kompromisslösa personer: ”Vi kan besegra fienden och det är bara ett tecken på svaghet, och att vi egentligen inte tror på våra förslag, om vi ger oss in i kompromisser!”.

Ska det bli mer långsiktiga kompromisser i samhället måste vi som vill ha sådana stå upp och säga det lite tydligare än idag. En del i detta är att stå upp för beslutsmekanismer som gör det lättare att hitta fram till kompromisser.

Hans Lind

Fredrik B Nilsson

författare till boken ”Att förstå bostadsmarknaden – genom historien om den ofrivillige bostadskarriäristen”, där de bland annat samtalar om behovet av nya sätt att fatta beslut
