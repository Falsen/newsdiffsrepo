Mutrazzia hos chefen för Rio-OS

TT

En fotograf på nyhetsbyrån AP säger att polisen förde med sig dokument, resväskor och en dator från Nuzmans hem i Rio de Janeiro.

Även fransk polis ska ha varit på plats.

Enligt medieuppgifter i Brasilien är Carlos Nuzman, som var chef för OS i Rio, misstänkt för direkt inblandning i mutaffärer i samband med spelen och för att ha förmedlat kontakter mellan givare och tagare av mutor.

Nuzman lämnade huset tillsammans med sin advokat och togs in för förhör på en polisstation. Enligt polisen är Nuzman och hans affärspartner Arthur Soares två av totalt elva personer i Brasilien och Frankrike för vilka det utfärdats arresteringsorder inom ramen för "Operation Fair Play".

Franska åklagare meddelade senare på dagen att utredningen av korruption inom Internationella friidrottsförbundet IAAF visar att Papa Massata Diack, son till förre IAAF-ordföranden Lamine Diack, var navet i en storskalig sammansvärjning.

"Det finns flera överensstämmande indikationer på att betalningar gjorts i utbyte mot röster från medlemmar i IAAF och Internationella olympiska kommittén beträffande värdskapet för de största globala idrottsevenemangen", står det att läsa i pressmeddelandet.

Utredningen fokuserade inledningsvis på valet av Tokyo som OS-värd 2020 men har utvidgats till valet av Rio de Janeiro.
