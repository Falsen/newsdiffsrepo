Tränarna: De tar hem SM-guldet

TT

Tränartipsen är en tradition när SHL har upptaktsträff, och den här gången var det två lag som stack ut bland konkurrenterna.

Frölunda fick fem röster och Växjö tre.

Göteborgslaget vann CHL för andra året i rad förra säsongen, men åkte ut i semifinal i SM-slutspelet mot Brynäs.

Klubben har höga mål, ändå tar Rönnberg lätt på vad konkurrenterna tror.

– Vi siktar på att vinna allt vi ställer upp i, samtidigt känns det lite löjligt att stå här och prata om slutet av säsongen framme i vår när vi inte har spelat en enda match ännu, sade Rönnberg från scenen på Vasateatern där upptaktsträffen hölls.

Växjö vann serien i fjol, men i slutspelet floppade 2015 års mästarlag och åkte ut i kvartsfinal mot Malmö. Tränaren Sam Hallam kom upp på scenen till bilder på storbildsskärmen från SM-guldet 2015 och längtan efter ett guld är stark.

Växjö kan visa upp ett av de vassaste nyförvärven då landslagsmålvakten Viktor Fasth är tillbaka i SHL efter fem säsonger utomlands, de två senaste i CSKA Moskva i KHL. Fasth var andremålvakt bakom Henrik Lundqvist när Tre Kronor tog VM-guld i våras i maj.

– Viktor är ett av toppnamnen i Europa och det behövs en riktigt bra målvakt om man ska kunna gå hela vägen, säger Hallam.

Smålandskollegan HV71 är regerande mästare, men har drabbats av guldförbannelsen och tappat tolv spelare sedan förra säsongen.

– Vi vet att vi har ett stort arbete framför oss och det kommer att ta tid, men vi har en otroligt bra känsla i gruppen, säger tränaren Johan Lindbom.

SHL-säsongen inleds nästa lördag.
