Nordeaflytt skulle slå hårt mot finans-Stockholm

Peter Alestig

Stanna eller inte? När som helst ger Nordeas styrelse sitt svar på frågan. Och medan flera bedömare pekar på fördelar med att Nordeas huvudkontor flyttar från Stockholm – till exempel för de svenska bankkunderna som SvD rapporterade på tisdagen – skulle en flytt innebära ett enormt avbräck för Stockholms satsning på att bli en av Europas finansmetropoler.

Det menar Andreas Hatzigeorgiou, chefsekonom på Stockholms Handelskammare och en av dem som driver det regeringsstödda projektet SIFI – Stockholm International Financial Initiative – med det uttalade målet att göra Stockholm till en ledande finansmetropol i Europa.

– Om flytten skulle bli verklighet kommer det onekligen att kasta grus i maskineriet, säger Andreas Hatzigeorgiou.

Redan nu går det minst sagt knackigt för satsningen. När den lanserades för två år sedan var det med storslagna ord av finansmarknadsminister Per Bolund (MP):

”Europas finanscentrum jämförs hamnar Sverige på plats åtta, trots att finanssektorn skapar både tillväxt och jobb. Det duger inte. Sverige ska senast 2020 ligga på femte plats”, skrev han i en debattartikel i Dagens Industri, tillsammans med Maria Rankka, vd Stockholms Handelskammare, Magnus Billing, vd Nasdaq Stockholm och Karin Wanngård, Finansborgarråd i Stockholm stad (S).

Men i stället för att klättra, har Stockholm rasat i rankningen sedan lanseringen. Bland andra Dublin och Amsterdam har tagit sig förbi den svenska huvudstaden.

– Vi ligger bara på plats 12 i Europa numera. Vi har tappat placeringar, när vi skulle flytta fram positionerna. Det går åt helt fel håll, säger Andreas Hatzigeorgiou.

Och tajmingen på bakslagen är katastrofal, påpekar han. I samband med att Storbritannien lämnar EU, kommer en mängd investeringar att frigöras – inte minst inom finanssektorn. Sverige är visserligen utanför eurosamarbetet och bankunionen, men är samtidigt i framkant inom digitalisering och skulle i teorin kunna bli en hub för Europas fintech-satsningar, enligt Handelskammaren.

Men nu ser de möjligheterna ut att grusas, menar Andreas Hatzigeorgiou.

– Andra städer har varit otroligt mycket bättre än Stockholm i det här avseendet. De har varit proaktiva, medan vi har varit reaktiva och behövt argumentera mot planer på bankskatt och liknande.

Skulle en Nordeaflytt innebära en dödsstöt för satsningen?

– Det hjälper oss verkligen inte, och det kan rent av stjälpa oss. Och framför allt, om regeringen går vidare med planerna på en bankskatt skulle det innebära dödsstöten för SIFI.

Tror du att Nordea lämnar Sverige?

– Jag tror och hoppas att man stannar kvar. Men samtidigt, om jag får spekulera, tror jag att ett positivt besked skulle vara med en brasklapp att man noga följer utvecklingen kring bankskatten och ett eventuellt medlemskap i bankunionen. Och även om Nordea väljer att stanna, kan man inte luta sig tillbaka och slappna av, säger Andreas Hatzigeorgiou:

– Vi har hamnat långt på efterkälken efter de här turerna. Nu måste vi komma ikapp.
