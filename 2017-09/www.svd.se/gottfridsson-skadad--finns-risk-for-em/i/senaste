Gottfridsson skadad – finns risk för EM

TT

Handbollslandslagets mittnia Jim Gottfridsson skadade foten i helgens bundesligaspel. Det uppges vara en spricka i skenbenet och 25-åringen, som opererades under onsdagen, riskerar att bli borta i upp till fyra månader.

Det finns en risk att Gottfridsson missar EM i januari.

– Målet är att vara med i EM. Jag har pratat med Kristján (Andrésson, förbundskaptenen) i dag. Det är det jag kommer att kämpa för, säger han till Aftonbladet.

– Jag blev extremt ledsen i går när jag fick beskedet att jag måste opereras och att det handlar om fyra månader.

Andrésson säger till Aftonbladet att han hoppas ha med Gottfridsson i laget i EM:

– Han har en otroligt stor roll i landslaget och har levererat på hög nivå. Självklart hoppas vi på det bästa. Vi vill kunna ställa vårt starkaste lag på banan.
