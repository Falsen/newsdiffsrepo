L: Regeringen måste ta ansvar för gatubarnen



Sverige står inför ett nytt socialt problem. Ett antal unga, huvudsakligen från Marocko, lever sedan ett antal år på storstädernas gator, där de både begår brott och utsätts för brott. Det är svårt att veta hur många de är, då ungdomarna är svåra att identifiera. På ­samma sätt är det svårt att veta deras ålder.

Här ställs den svenska staten inför en rad nya problem. Välfärdsstaten är inte anpassad till unga som vistas här utan anknytning till Sverige, och för vilka ursprungslandet inte tar något ansvar. När unga lever i armod, kriminalitet och ofrihet i Sverige försöker socialtjänsten gripa in – men kommunerna får ­ingen vägledning från staten i hur problemet med rotlösa och rymningsbenägna unga ska hanteras. Detta är ett svek från rege­ringen.

I dag står socialtjänsten inför stora ut­maningar. Det är svårt att hantera barn och unga som saknar tilltro till myndigheter och till sina medmänniskor. Ungdomarna måste komma ifrån sin brottsliga bana och åter­vända till sina hemländer. För att kunna göra det måste de komma till en stabil livssituation, där de inte längre utgör en fara för sig själva och andra. Nu måste regeringen ta sitt ansvar. Här är våra förslag.

• Staten bör ta det fulla kostnadsansvaret även för barn och ungdomar som vistas på gatorna utan att söka asyl. Till skillnad från minderåriga som är inne i en asylprocess är de i dag kommunernas ansvar. Staten kan inte vältra över ansvar och kostnader på kommunerna som redan i dag kämpar med att lösa regeringens tillkortakommanden. Risken är också stor att kommuner avstår från att ingripa i tron att någon annan närliggande kommun gör det.

• Anpassa lagen. Socialsekreterare som har att fatta beslut om att omhänderta dessa unga vågar inte alltid sätta in de insatser som krävs av rädsla för att överskrida sina befogenheter. Lagen måste ändras så att avvikelse från HVB-hem räcker för ett beslut om omhändertagande enligt LVU. Det måste också klar­göras att LVU kan tillämpas på unga som inte har uppehållsrätt i landet om det krävs för att hålla borta dem från gatan.

• Fler och bättre låsta boendeplatser. Många barn och unga som skulle ha placerats på Statens institutionsstyrelses (Sis) låsta anstalter, hamnar i dag på olåsta HVB-hem eftersom det saknas Sis-platser. Många av dem rymmer. Sverige är i akut behov av fler platser på låsta Sis-hem – men måste också skapa nya former av låsta boenden som är bättre anpassade till unga. Särskilt då barn under 12 år måste placeras på låst boende måste det finnas bättre alternativ än en traditionell Sis-anstalt.

• Tillåt polisen att ta fingeravtryck även på unga som uppger att de är under 14 år. Rättsväsendet måste när så krävs kunna identifiera unga i syfte att lyfta bort dem från gatan, ­hindra dem från att begå brott och hjälpa dem till ett bättre liv. Det är oacceptabelt att en ung person som precis begått ett brott blir omhändertagen av polisen för att några ­dagar senare leva på gatan igen. Att ta fingeravtryck ger bättre möjligheter att få fram en tillförlitlig identitet.

• Få av ungdomarna har asylskäl. Deras framtid finns inte i Sverige. Därför måste det finnas en framtid som väntar på dem när de kommer hem. Regeringens kontakter med Marocko har hittills lett till mycket små resultat. Sverige är inte ensamt om att ha marockanska ungdomar på sina gator, de finns också i andra EU-länder. EU måste därför såväl övertyga som hjälpa den marockanska regeringen att ta ansvar för sina mest utsatta medbor­gare. Vi frågar oss därför: Var är EU-minis­ter Ann Linde (S) i denna fråga?

Nu måste staten kliva in och hantera gatubarnen. Människor ska inte behöva leva med rädsla att utsättas för brott av unga som lever vind för våg på storstädernas gator. Att avstå från att ingripa när en ung person lever i utsatthet på gatan är inte att visa hänsyn – det är att döma människor till ett liv i armod och kriminalitet.

Lotta Edholm (L)

oppositionsborgarråd, Stockholms stad

Fredrik Malm (L)

riksdagsledamot, Stockholm
