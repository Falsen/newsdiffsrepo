Patricia Hedelius:
Det kostar att stå upp för principer

Patricia Hedelius

Om ordet paragrafryttare kan användas i positiv bemärkelse så är det i den utdragna processen runt Haldex. Tack vare att Aktiemarknadsnämnden vänt och vridit på de nästan obefintliga riktlinjerna runt bud som förvandlas till fientliga så är beslutet att inte bevilja en förlängning av budet på Haldex kristallklart.

I och med dagens beslut sätts också en efterlängtad praxis som kommer fungera som avskräckande exempel i framtiden när budgivare med tillsynes dolda agendor och andra intressen än målbolagets bästa vill dra ut på tiden och vinna egna fördelar.

Knorr-Bremses vädjan och förespeglingar om goda avsikter för att få förlänga budet till nästa år föll platt i nämnden. Aktiemarknadsnämnden tog i stället fasta på det faktum att en förlängning kan anses skada Haldex möjligheter att bedriva sin verksamhet och att Knorr-Bremses bud inte längre har något stöd av Haldex styrelse. Aktiemarknadsnämnden påpekar också att Knorr Bremse redan har fått förlängt tidigare, vilket givit den tyska budgivaren mer än dubbelt så lång tid än under normala processer.

Så vad händer nu, budtiden går ut den 26 september och därmed borde det vara bäddat för större kursfall i aktien, men kanske inte. Aktien har under dagen sjunkit tillbaka lite men inte särskilt mycket med tanke på att Knorr-Bremses bud faller om det inte dras tillbaka. En måttlig rörelse ned och inte ett ras kan förklaras av att Knorr-Bremse fick kämpa med två andra konkurrerande budgivare för att lägga sitt bud förra året. Intresset för nyckelspelaren Haldex står sig sannolikt, trots att affärerna mer eller mindre paralyserats under inflytandet av Knorr Bremses bud. Sektorn har sedan budet lades stigit runt 10 procent vilket också ger stöd. Men stöd kommer säkert från annat håll också. Det var många svenska institutioner som lämnade aktien på betydligt högre nivåer än dagens, bland annat Robur, och som nu är rejält underviktade i aktien.

För att travestera Mark Twains citat: ”Ryktet om Haldex för tidiga död är starkt överdrivet.”

Kort och gott så är det svårt att se att dagens besked kostar mer än vad Haldex aktieägare klarar av att avstå på kort sikt. På längre sikt innebär Aktiemarknadsnämndens beslut att Haldex aktieägare sannolikt i framtiden får chansen att utvärdera nya budgivare. Om inte annat så kan aktieägarna ta del av stigande värden när Haldex, utan att skuggas av Knorr Bremses bud, kan utveckla sin verksamhet på egen hand.

Sällan har en budstrid bjudit på så stort drama som den i Haldex, låt oss hoppas att dagens nej från Aktiemarknadsnämnden uppfattas lika tydlig av Knorr-Bremse som av alla andra på marknaden.
