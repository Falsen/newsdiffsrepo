Frida Bratt:
Radikalt PPM-förslag lär inte trygga din pension

Frida Bratt

Såfan har varit en av få ljuspunkter som lyst i det kompakta mörker som de senaste årens PPM-skandaler utgjort. Sedan 2010 har AP7 Såfa gett en avkastning på 163 procent, medan snittavkastningen för de privata fonderna varit 77 procent. År efter år har Såfan klått både spararnas och PPM-rådgivarnas fonder, till en mycket låg årlig avgift.

Att fonden har gått så bra beror på att den har en inbyggd hävstång, som ökar avkastningen i tider av börsuppgång. Men det gör också att fonden riskerar att falla mer än marknaden i nedgång. På senare år har fonden dock dragit ned på hävstången.

Det är riskerna som utredare Stefan Lundberghs fokuserar på i sin rapport, som han presenterade för regeringens pensionsgrupp i veckan. Slutsatsen är att Såfan är alldeles för riskfylld för vanliga sparare som vill vara passiva. I stället bör deras pengar ”inflationsskyddas”, vilket i detta fall är lika med att pengarna bör ligga i vad som kan liknas vid en traditionell livförsäkring. En sådan innehåller betydligt mer räntor än Såfan, och har därför en mycket lägre risk. Men därmed minskar också chansen till god avkastning avsevärt.

Lundbergh missar här ett viktigt perspektiv.

Den i särklass största delen av vår pension ligger redan i ett räntesparande – inkomstpensionen. Många har sin tjänstpension i en räntefylld traditionell livförsäkring och sparandet på sparkonto utan ränta slår rekord kvartal efter kvartal. Därtill har vi en mycket stor del av vårt finansiella sparande i bostäder, också det att jämföra med ett slags räntesparande.

Det är i det ljuset som premiepensionen ska ses. Systemet är bara en liten del av våra pensioner, även om det kommer att växa. Men för de allra flesta är det helt nödvändigt att ha denna del av pensionen placerad med risk, helt enkelt för att få möjlighet till bättre avkastning och i slutändan högre pensioner.

Premiepensionen behöver förändras, och Pensionsmyndigheten har redan föreslagit ett stort antal förslag för att få bukt med de skojare som har förstört systemet. Ett förslag är att rensa bort små fonder, fonder som har för kort historik och som bara är skapade för att handlas inom premiepensionen. Fonderna ska heller inte få vara registrerade utomlands men bara vända sig till den svenska premiepensionen.

Det är bra förslag. Så varför regeringens utredare i det här läget vill lägga ned framgångsrika Såfan är en gåta.

Klokare vore att istället lyfta fram Såfan ännu mer, som ett mycket gott alternativ för den som inte vill välja fonder själv. Ett mer radikalt förslag för att skydda spararnas pengar från skojare vore att göra om systemet helt och låta Sjunde AP-fonden, som förvaltar Såfan, förvalta alla PPM-pengar i ett litet antal fonder i olika riskklasser med låga avgifter.

3,5 miljoner svenskar har pengar i Såfan. Ska deras pengar i stället placeras i ett räntesparande faller hela poängen med att ha en premiepension.
