”Kina tillåter inte kaos och krig på Koreahalvön”

Jan Majlard

Sydkorea och Japan har tillsammans med USA krävt att FN ska inför hårdast möjliga sanktioner mot Nordkorea.

Samtidigt uttryckte Kinas representant i FN att den kinesiska regeringen först och främst vill upprätthålla stabiliteten i regionen.

”Kina kommer aldrig att tillåta kaos och krig på den koreanska halvön” sade den kinesiske FN-ambassadören Liu Jieyi efter Nordkoreas sjätte kärnvapensprängning.

Kina är Nordkoreas enda bundsförvant och handelspartner. Ledaren Xi Jinping har ännu inte sagt något om Nordkoreas sjätte kärnvapensprängning i söndags som annars väckt sådan uppståndelse världen över.

Xi Jinping gjorde inga referenser till Nordkorea under sitt framförande vid den stora sammankomsten BRICS, som hålls i staden Xiamen, i den sydöstra provinsen Fujian – där världens fem snabbast växande ekonomier träffas: Brasilien, Ryssland, Indien, Sydafrika och Kina, uppger CNN.

Det är tredje gången inom ett år som Nordkoreas förehavanden har överskuggat ett stort event på kinesisk mark.

”Att välja en tid att utföra en provsprängning bara timmarna före BRICS skulle öppna, med alla inbjudna ledare, är en medveten provokation, som en tumme i ögat, från Nordkorea, säger Mike Chinoy, en författare som skrivit boken Meltdown, som just handlar om Nordkoreas kärnvapenhantering.

Författaren säger enligt CNN att Kina väldigt starkt försökt påverka Nordkorea att inte utföra någon provsprängning

Den enda kinesiska myndighet som uttalat sig är landets utrikesdepartement. Uttalandet höll dock en officiell linje där Pekings övertygelse om att fredliga samtal  är den enda utvägen att skapa harmoni på Koreahalvön lyftes fram.

Andra kinesiska röster har dock höjts. Professor Zhang Liangui, expert på internationell strategi vid regerande Central Party School, säger:

– Kina, USA och resten av världen ställs inför ett kritiskt val: Ska vi fortsätta med ambitionen att nedrusta kärnvapnen på Koreahalvön eller ska vi acceptera att det inte går och istället identifiera Nordkorea som en kärnvapenmakt?

Zhang Liangui menar att FN-sanktionerna inte är tillräckliga:

– Om man inte gör livet svårare för deras ledare kommer de inte att ändra sin politik, konstaterar han.
