Finland darrade – men succén fortsätter

TT

Finlands succé i basket-EM fortsätter.

I och med segern mot Grekland i Helsingfors, 89–77, är laget klart för åttondelsfinal redan före den avslutande gruppspelsmatchen mot Island.

Tidigare har det mest pratats om det 20-åriga superlöftet Lauri Markkanen, som från och med i höst återfinns i Chicago Bulls i NBA.

Mot Grekland visade Petteri Koponen att det är fler som kan. Barcelonas 29-årige spelfördelare gjorde i stort sett allt rätt, satte 24 poäng och ledde Finland till en 20-poängsledning i den tredje perioden.

Sedan började det kärva. Finland gick in i fjärde perioden med 15 poäng till godo men tappade till 69–65. Då räddades hemmalaget av en grekisk osportslig foul och kunde dra ifrån igen.

Finland saknade naturaliserade amerikanen Jamar Wilson och Mikko Koivisto, som vilade sina sargade fotleder. Från och med åttondelsfinalerna avgörs EM-slutspelet i Istanbul.
