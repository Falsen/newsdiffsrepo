Regnér: Svårt med resultat från tiggeriavtal

TT

– Vi skrev på avtalet för två år sedan och bakgrunden var att det hade varit några år som det hade kommit allt fler personer, många rumäner, som bad och ber om pengar i städer i Sverige, säger barn-, äldre- och jämställdhetsminister Åsa Regnér.

Med motivet att bekämpa både tiggeri och utsatthet – ytterst minska antalet rumäner som tigger i Sverige – skrev regeringen avtalet med Rumänien, eftersom det inte är en bra situation för någon att man tigger för sitt uppehälle.

Det var i juni 2015. Två år och två månader senare är hon på tvådagarsbesök i Rumänien för att träffa organisationer, ministrar, fattiga romer och beslutsfattare inom EU för att följa upp avtalet.

Åsa Regnér framhåller att det handlar om ett avtal som fokuserar på långsiktig fattigdomsbekämpning, barns rättigheter, jämställdhet och social inkludering. Hon nämner att Rumänien byggt fler förskolor, har fler lärare i utsatta områden och inför en barnombudsman under de gångna åren men tillägger att arbetet går långsamt.

Vad i det som kan hänföras till samarbetsavtalet är dock högst oklart.

– Det är ett faktum att den rumänska regeringen också samarbetar med EU med programmet som styr EU:s strukturfonder och Världsbanken. Men vi har alla ungefär samma fokus som det här avtalet har, så det är svårt att säga exakt vad avtalet har bidragit med. Men jag tycker faktiskt inte det är det viktigaste, det viktigaste är att de här sakerna händer och att människors liv kan bli bättre, säger Åsa Regnér.

Trots detta kan hon inte visa på några konkreta siffror om hur många som fått ett bättre liv och inte behövt åka till Sverige för att tigga, utan hänvisar till medieuppgifter om att svenska kommuner upplever att det blivit färre personer.

– Det är väldigt svårt att uppskatta för vi registrerar inte personer som reser med pass från EU-länder till Sverige.

Jämställdhetsministern vill se att mer pengar ur EU:s fonder, som den här perioden ligger på 30 miljarder euro och som Sverige bidrar till, stödjer intentionerna i avtalet.

Vad gäller den omdebatterade frågan i Vellinge kommun, som vill införa ett tiggeriförbud på specifika platser, vill Åsa Regnér inte uttala sig.

– Regeringen förbereder inget förslag om tiggeriförbud. När det gäller beslutet i Vellinge tror jag att det kommer att överprövas och därför vill jag vänta på resultatet, säger hon.
