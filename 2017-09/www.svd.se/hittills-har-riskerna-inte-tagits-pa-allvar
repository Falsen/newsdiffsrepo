”Hittills har riskerna inte tagits på allvar”



För närvarande pågår en snabb teknologisk utveckling med begrepp som precisionsmedicin och digitalisering som får politiker, konsultföretag, it-industrin och en del läkare att lova en stor e-hälsorevolution. Diskussionerna om e-hälsa har hittills mest låtit som en unison hallelujakör. Det behövs andra stämmor i sången. På SvD Debatt (31/8) uppmanade vi därför ansvariga politiker till eftertänksamhet vad det gäller utvecklingen av digital teknik i vården, med hänvisning till vetenskapliga argument. Socialminister Annika Strandhäll och Daniel Forslund, landstingsråd i Stockholm, menar i sin replik (1/9) att vi bedriver pajkastning, kastar sedan själva några pajer, men bjuder till sist in till att "sätta sig vid samma bord och hantera både risker och möjligheter med den digitala tekniken". Det har hittills saknats ett kritiskt förhållningssätt i diskussionerna om e-hälsa, varför denna inbjudan är mycket välkommen.

Några preciseringar behövs eftersom Strandhäll och Forslund verkar missförstå: Som vi skrev, ska inte teknikutvecklingen hejdas. Vi är inte emot digitala verktyg som underlättar för människor att leva självständigt trots kronisk sjukdom, moderna it-stöd som ökar patientsäkerheten, eller arbete för patienters ökade kunskap, delaktighet och inflytande i sin vård. Vi är inte heller motståndare till "smarta lösningar från privata företag och kreativa entreprenörer".

Det vi kritiserar är de uppblåsta framtidsvisionerna om en digital revolution som utan vetenskaplig grund förespeglar förbättrad folkhälsa och minskade sjukvårdskostnader genom omfattande insamling av hälsodata och "förebyggande hälsocoachning". Hittills har riskerna med sådana planer inte tagits på allvar. Mer testande leder till fler falskt positiva resultat, mer överdiagnostik och onödiga medicinska ingrepp med mänskligt lidande som följd. Dessutom riskeras skenande kostnader vid okritisk implementering av ny teknologi som skapar nya behov. E-hälsoområdet är en växande lukrativ marknad som lockat till sig enorma investeringar med riskkapital. När någon ska tjäna grova pengar måste någon annan betala. Det kan rimligen inte leda till något annat än ökande kostnader. Dessa fakta måste ansvariga politiker förstå.

Vi är helt eniga med Strandhäll och Forslund om att det behövs metoder för att utvärdera och beforska nya digitala metoder i samverkan mellan vård och akademi. Det vi pekar på är att innan sådan utvärdering gjorts gör man klokt i att undvika storvulna löften.

Strandhäll och Forslund skriver att det är deras "skyldighet som ledare att påskynda utvecklingen". Vi menar att en ansvarsfull sjukvårdspolitik också måste styra utvecklingen i rätt riktning. För det krävs förmågan att lyssna på kritik och bromsa när det behövs. Det duger inte att hänvisa till ett teknologiskt imperativ som säger att teknikutvecklingen går framåt vare sig man vill eller inte.

Minna Johansson

läkare, doktorand, Sahlgrenska Akademin

Josabeth Hultberg

allmänläkare, doktorand, Linköpings universitet

Andreas Pahle

läkare, Fackgrupp för digital hälsa och precisionsmedicin, Norsk Förening för allmänmedicin

Henrik Vogt

läkare och Phd, Fackgrupp för digital hälsa och precisionsmedicin, Norsk Förening för allmänmedicin
