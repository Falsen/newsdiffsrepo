Nordkorea sprider ny propaganda – via dataspel

Johannes Ledel

Spelet ”Hunting Yankee” släpptes nyligen i Nordkorea och uppmärksammades av nordkoreanska statskontrollerade medier.

”Det tredimensionella underhållsprogammet ”Hunting Yankee” är ett stridsspel med skjutande och nedslagningar av ”jänkare” med ett krypskyttsgevär... bakom fiendens linjer,” skriver statskontrollerade Arirang-Meari, enligt nyhetssajten NKNews.

Stillbilder från spelet har publicerats av nordkoreanska medier och de påminner om spel som Counter Strike och Call of Duty, där man spelar ur ett förstapersonsperspektiv, men med en mer omodern grafik.

Enligt Arirang-Meari har spelet blivit väldigt populärt den senaste tiden, men det är oklart vem som utvecklat spelet och det framgår inte huruvida det spelas på en dator eller mobiltelefon, skriver NKNews.

”Hunting Yankee” är bara ett av flera spel från det stängda landet som statsmedier uppmärksammat de senaste månaderna. Under året har det kommit rapporter om flera spel som utvecklats i Nordkorea. Tidigare i augusti ska enligt uppgift spel om marin krigföring och till och med en fotbollssimulator.

I ”Confrontation war” får spelaren försöka förstöra fiendens ubåtar med hjälp av sjunkbomber och i spelet ”Guardian” simuleras strid till sjöss med kanoner, raketkastare och minor, enligt NKNews.

Ett av de första exemplen på dataspel från Nordkorea kommer redan från 2012 då ett gäng nordkoreanska studenter utvecklade bilspelet ”Pyongyang Racer” som låter dig köra bil runtom om landets huvudstad. Men om du kör för vårdslöst blir du varnad av en nordkoreansk trafikpolis och efter tre varningar blir du stoppad.

Spelet är fortfarande tillgängligt på webben för en internationell publik efter att resebolaget Koryo Tours, som specialiserar sig på resor till Nordkorea, publicerat det online.
