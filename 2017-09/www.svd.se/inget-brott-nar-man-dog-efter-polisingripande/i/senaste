Inget brott när man dog efter polisingripande

TT

En man i 30-årsåldern dog efter ett polisingripande på en psykiatrisk klinik i Västerås i december 2014. Nu läggs förundersökningen om vållande till annans död ner, för tredje gången.

Anledningen är att det inte går att bevisa att poliserna orsakat mannens död, skriver Åklagarmyndigheten i ett pressmeddelande.

Riksåklagaren beslutade i maj i år att förundersökningen skulle återupptas efter att nya uppgifter framkommit. Men enligt chefsåklagaren vid Särskilda åklagarkammaren finns det ingen anledning att anta att brott har begåtts av de utpekade poliserna.

Däremot fortsätter en förundersökning om tjänstefel mot poliserna.

Det var den 10 december 2014 som polis tillkallades till vuxenpsykiatrin i Västmanland där en man skulle ha agerat våldsamt mot personalen. Enligt polisen var mannen då fortsatt våldsam och de tvingades använda våld. I samband med ingripandet drabbades mannen av akut syrebrist och han flyttades till intensivvårdsavdelningen där han dagen därpå avled.
