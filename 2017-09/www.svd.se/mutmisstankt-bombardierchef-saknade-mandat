Bombardierchef tonar ner sin roll i muthärva

TT

Den 37-årige ryske säljchefen erbjöd inget partnerskap till ett lokalt bolag i Azerbajdzjan, enligt hans advokat Peter Lindqvist.

– Det beslutades högre upp i organisationen, sade han, tvärtemot åklagarsidans version.

Försvaret gjorde på tisdagen sin sakframställning i korruptionsrättegången i Stockholms tingsrätt mot Bombardier Transportations tidigare säljchef. Deras version är att 37-åringen inte ingick i ledningen och saknade mandat att erbjuda något kontrakt i samband med den upphandling av signalsystem som Bombardier vann 2013. Kontraktet var värt 2,7 miljarder kronor i dagens penningvärde.

Åklagaren har hävdat att Bombardier fått veta budgeten för upphandlingen på förhand och därmed, till skillnad från konkurrenterna, vetat vilken nivå som uppfyllde kraven. Det bestrids av 37-åringen trots att det i en rad dokument, inklusive mejl från den åtalade, beskrivs hur upphandlingskraven ska utformas av företaget så att de "baseras på Bombardiers lösningar".

– Vi har absolut inte gjort det, sade den misstänkte på åklagaren Staffan Edlund fråga.

37-åringen gjorde inga bedömningar av ekonomisk karaktär eller granskade den lokala partnern Trans-Signal-Rabita (TSR), enligt Lindqvist.

– Hans uppdrag var att se om man kunde samarbeta tekniskt. Resten sköttes av Bombardiers högre anställda, sade advokaten.

Säljchefens kontakt på TSR, som också var anställd vid järnvägen och som enligt åtalet mutades, hade ingen chefsposition enligt 37-åringen. Han kunde därför inte heller påverka upphandlingen, hävdar den misstänkte.

Försvaret påpekar att affärer av denna storlek – mellan motsvarande cirka 1 och 5 miljarder kronor – avgörs på "gruppnivå" inom Bombardier. Det antyder att beslutet ytterst fattades av Bombardier Transportations ledning i Berlin, något som 37-åringen saknade inflytande över.

Bolaget vill inte säga på vilken nivå beslutet togs eller kommentera fallet alls så länge den rättsliga prövningen pågår.

Högre chefer i svenska Bombardier är också misstänkta för grovt givande av muta, men deras eventuella skuld prövas inte i det aktuella målet. Förundersökningen mot dem fortsätter.
