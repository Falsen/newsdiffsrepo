Diamond League-titel hägrar för Ståhl

TT

Svenskt rekord i juni. VM-silver i augusti. Möjligen kan det nu krönas med en totalseger i Diamond League när diskusstjärnan Daniel Ståhl äntrar kastringen i årets sista diamantgala, på Kung Baudouin-stadion i Bryssel.

– Som en VM-final: åtta kastare, sex kast. Det ska bli riktigt skoj, sade 25-årige Ståhl till TT i går inför finaltävlingen.

Svensken är dessutom segervan på just den här arenan. I fjol var det här som han vann sin första enskilda Diamond League-seger, då med ett kast på 65,78.

Det upprepar han gärna när årets finalgala hålls på fredagskvällen.

– Det är ju kul att komma tillbaka hit, vore kul att försvara titeln här. Men nu är det ju lite större också: Nu är det fajten om vem som ska bli champion i Diamond League och det är det jag siktar på, sade Ståhl i går.

Finalen inleds kl 20.20 i kväll. För motståndet står belgaren Philip Milanov, litauiske VM-ettan Andrius Gudzius, Jamaicas Fedrick Dacres, polackerna Robert Urbanek och Piotr Malachowski samt tyska bröderna Christoph och Robert Harting.
