”EU:s stöd till Libyen gör omänskligt system värre”



EU har den senaste tiden vidtagit ett flertal åtgärder för att stoppa flyktingar och migranter från att ta sig från Libyen till Europa. Åtgärder som bland annat gett Libyens kustbevakning ökat ansvar och ekonomiskt stöd, samma kustbevakning som skjutit mot hjälporganisationer under räddningsinsatser på Medelhavet.

Europeisk finansiering bidrar inte bara till att minska antalet båtar som lämnar Libyens kust utan stödjer därmed även ett kriminellt och omänskligt system som håller fast människor i interneringsläger där inte ens de mest grundläggande mänskliga rättigheterna respekteras.

Situationen i Libyen måste benämnas för vad den är: en frodande företagsverksamhet av kidnappningar, tortyr och utpressning. Människor borde inte skickas tillbaka till Libyen, människor borde inte hållas kvar där.

Vi känner en stark oro över frånvaron av humana lösningar från EU. Det är upprörande att Sverige, vars utrikespolitik sedan många år fokuserat på att försvara mänskliga rättigheter, internationell rätt och humanitära principer ställer sig bakom en strategi som håller människor kvar i Libyen.

Läkare Utan Gränsers internationella ordförande Joanne Liu besökte förra veckan flera interneringsläger i Libyen. Hon berättar om det hon såg:

”Människor behandlas som handelsvaror. De är hopträngda i mörka, smutsiga rum utan ventilation. De tvingas utföra sina behov direkt på golvet. Flera män berättade att de nakna jagats ut på en gårdsplan och tvingats springa tills de kollapsat av utmattning. Kvinnor våldtas och tvingas sedan ringa sina familjer och be om pengar för att bli frisläppta. Människor jag träffade hade tårar i ögonen och bad om och om igen om att befrias.”

Det minskade antalet människor som lämnar Libyens kust har prisats som en framgång för att förebygga dödsfall på Medelhavet och för att motarbeta smugglarnätverken. Med vetskap om de fängslades verklighet i Libyen är dessa lovord hyckleri. Eller ännu värre: en cynisk delaktighet i en smugglarverksamhet där människor behandlas som varor.

De fängslade i Libyen behöver en väg ut. Det horribla våldet mot dem måste stoppas och mänskliga rättigheter som tillgång till mat, vatten och sjukvård måste respekteras. De behöver tillgång till skydd, möjlighet att söka asyl och eller repatrieras på frivillig basis. De behöver säkra och lagliga vägar för att kunna fly den mardrömslika tillvaron i Libyen. Till dags datum är det bara en bråkdel av de fängslade som fått tillgång till detta.

I stället för att ta sitt ansvar för situationen har europeiska politiker misstänkliggjort hjälporganisationer som bedriver sök- och räddningsinsatser på Medelhavet. Gång på gång har ogrundade anklagelser riktats mot oss om att vi skulle samarbeta med människosmugglare. Men vem är det egentligen som samarbetar med kriminella? De som försöker rädda livet på människor eller de som möjliggör att människor behandlas som handelsvaror?

Samarbetet med Libyen är det senaste och mest extrema exemplet på en europeisk migrationspolitik vars primära mål är att hålla människor borta från EU:s gränser. Det avtal EU slöt med Turkiet förra året samt åtgärder i Grekland, Frankrike och på Balkan är några exempel på detta. Vi är besvikna över att Sverige inte höjt sin röst mer inom EU för att motverka detta.

Den linje som EU valt försvårar möjligheterna för människor att söka säkra och lagliga vägar för att komma till Europa. Fler och fler drivs in i människosmugglarnas nätverk – vilket europeiska ledare hävdar att de vill bekämpa. Att etablera säkra och lagliga vägar för människor att korsa gränser är det enda sättet att eliminera incitamenten för människosmuggling och upprätthålla en fungerande gränskontroll.

Vi kan inte säga att vi inte kände till hur verkligheten ser ut i Libyen. Profiterandet på människors lidande måste upphöra.

Är våldtäkter, tortyr och förslavning av människor ett pris som Europas regeringar är beredda att betala för att hålla dem borta?

Mari Mörth

generalsekreterare, Läkare Utan Gränser

Anna Sjöblom

medicinsk humanitär rådgivare, Läkare Utan Gränser
