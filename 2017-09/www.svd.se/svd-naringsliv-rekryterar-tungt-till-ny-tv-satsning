SvD Näringsliv rekryterar tungt till ny tv-satsning

SvD Näringsliv

SvD Näringsliv startar ett nytt dagligt tv-program. Ekonomistudion kommer att sändas varje vardagsmorgon med start om mindre än två veckor. Fokus för programmet, där Katarina Hugo är redaktör, kommer framför allt ligga på de viktigaste nyheterna.

– Medievanorna ändras snabbt och intresset för rörligt material är på kraftigt uppåtgående hos såväl tittare som annonsörer. SvD gör redan nu landets viktigaste ekonomijournalistik digitalt och i print – det är ett självförtroende som vi tar med oss in i den här satsningen, säger Daniel Kederstedt, chef för SvD Näringsliv.

Till Ekonomistudion värvas programledarna Samantha Coard, tidigare bland annat TV4, EFN och SVT, samt Håkan Montelius, tidigare bland annat SVT, TV4 och Aftonbladet tv.

– Vi vill vara ett drivande nyhetsprogram som tar pågående skeenden vidare, men också ge oss utrymme att ta ut svängarna och ibland göra det lite oväntade. Det är väldigt glädjande att vi har lyckats knyta till oss så starka profiler som Samantha Coard och Håkan Montelius, säger Daniel Kederstedt.

Satsningen görs i samarbete med Aftonbladet, som liksom SvD ägs av Schibsted. Aftonbladet är Sveriges största kommersiella tv-hus online, enligt MMS senaste siffror. Programmet, vars innehåll drivs från SvD Näringslivs redaktion, kommer att spelas in i Aftonbladets morgonstudio.

– Samarbetet är ett viktigt första steg i våra gemensamma satsningar på video framåt. SvD Näringsliv är ett mycket starkt varumärke och har den trovärdighet som behövs för att bygga ett bra nyhetsprogram inom ekonomi framåt. För Aftonbladet är det ett tillskott i nyhetsfloran, säger Lotta Folcker, tv-chef Aftonbladet.

Samantha Coard ser satsningen som ett riktigt drömjobb.

– Att få dela sin tid med några av Sveriges främsta ekonomijournalister och samtidigt vara med när SvD tar det här klivet och gör ett eget ekonomiprogram – det är extremt spännande, säger Samantha Coard.

SvD Näringsliv har under åren prisats rikligt för sin journalistik. Bara under de tre senaste åren har SvD och dess reportrar kammat hem Stora Journalistpriset, Guldspaden och Wendelapriset två gånger vardera. Därtill kan bland annat adderas utmärkelsen Årets Redaktion enligt Tidningsutgivarna och Medievärlden, Årets Scoop på Schibsted Journalism Awards och Gyllene Dynamon.

Att läsarna uppskattar Svenska Dagbladets journalistik är tydligt. Enligt den senaste Orvesto-mätningen växer SvD mest av alla morgontidningar i Sverige och fick bara under årets fyra första månader 75 000 nya läsare. SvD når idag närmare 850 000 läsare varje dag och har under bara de senaste månaderna rekryterat flera nya journalister, däribland Birgitta Forsberg, Mikael Törnwall och Louise Andrén Meiton.
