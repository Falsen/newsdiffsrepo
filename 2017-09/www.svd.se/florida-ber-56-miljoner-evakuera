Irma har ökat i vindstyrka

TT

Andrew Sussman, chef för Floridas orkanmyndighet, säger att de som uppmanas evakuera, en fjärdedel av delstatens befolkning, är de som bor i den södra halvan av delstaten, samt de som bor i inlandet i undermåliga bostäder.

Även Floridas guvernör Rick Scott säger åt invånarna att söka sig i säkerhet, särskilt de som bor i kustområden som kan översvämmas på grund av de stora vattenmassorna som väntas med orkanen.

Irma, som under fredagen nedgraderades till kategori 4, var åter uppgraderad till kategori 5 med en vindstyrka på 72 meter per sekund när den drog in mot Kuba, enligt USA:s orkancenter NHC.

– Vindarna är väldigt starka, de kommer och går och det är strömavbrott, säger Anaida González som tar skydd i provinsen Camagüey i centrala Kuba.

Enligt NHC:s senaste rapport befinner sig Irma omkring 50 mil sydöst om Miami, USA.

USA har bara drabbats av tre orkaner i kategori 5 sedan 1851, och Irma är betydligt större än den senaste orkanen, Andrew, som slog mot USA 1992, enligt den federala katastrofmyndigheten Fema.

Bahamas rapporteras ha klarat sig lindrigt undan orkanen Irma. Inga dödsoffer eller större skador på infrastrukturen har ännu rapporterats.

Samtidigt som större byggnader verkar ha klarat sig relativt bra på Bahamas och de intilliggande mindre öarna rapporteras det om nedrivna elledningar och träd, och tak som skadats i den kraftiga vinden.

– Vi är fortfarande inte utom fara, säger meteorologen Jeffrey Greene som bor på Bahamas, och lägger till att starka vindar och kraftiga regn väntas drabba området ett tag till.
