Wallenberg: Nordeas flytt kommer skada Sverige

Katarina Hugo

– Goda villkor för näringslivet är en avgörande framgångsfaktor, bland annat för att attrahera och behålla de så viktiga huvudkontoren. Detta förutsätter att samspelet mellan politik och näringsliv fungerar, skriver Jacob och Marcus Wallenberg i ett gemensamt uttalande till SvD.

Investmentbolaget Investors ordförande Jacob Wallenberg och banken SEB:s ordförande Marcus Wallenberg indikerar därmed att relationen med regeringen kärvat i detta fall.

De understryker vikten av att ha huvudkontor i Sverige.

– Vår erfarenhet lär oss att huvudkontorsekonomin ger stora dynamiska effekter såsom jobbskapande, kompetensuppbyggnad, kreativitet och skapande av nya växande bolag. Detta i sin tur betyder ökat välstånd för vårt land, skriver de.

De anser att Nordeas flytt kan skada Sverige.

– Att en av Europas största banker nu aktivt flyttar tycker vi är allvarligt och vår bedömning är att de långsiktiga effekterna kommer att bli kännbara. Det här kan öka risken för negativa signaleffekter i omvärlden angående Sverige som företagarnation, skriver de.

Även andra tunga makthavare är bekymrade.

– Jag tror att de målade in sig i ett hörn och blev tvingade att flytta. Oklart för mig vad de stora fördelarna är, säger finansmannen Christer Gardell till SvD.

Finansmannen Sven Hagströmer tillika ordförande för Avanza Bank utgår från att styrelsens beslut är noga avvägt för att värna om aktieägarnas intresse.

– Nordeas styrelse har ett ansvar inför sina aktieägare att bedriva verksamheten så effektivt som möjligt. Uppenbarligen anser de att det bäst görs med huvudkontoret i Helsingfors. Avanza avser inte att flytta till Helsingfors, säger han.

Mariana Burenstam Linder, tidigare vice vd på SEB och fram till förra året vd på den finansiella rådgivaren Burenstam & Partners, uttrycker det så här:

– Det är långsiktigt dåligt för Sverige när ett huvudkontor lämnar landet.

Hon tror att det på sikt får konsekvenser för konkurrensen inom banksektorn.

Statsminister Stefan Löfven har en annan syn på saken och pekar på att många svenskar är upprörda.

– Jag förstår om folk är frustrerade och förbannade. Här har vi en bank som två gånger har fått rejäl hjälp, hela förutsättningen för att banken finns är svenska skattebetalare och tacken för det är: Nu flyttar vi huvudkontoret, säger Löfven på en presskonferens efter regeringens sammanträde i Gävle.

Men på Twitter sågar den tidigare moderatledaren Carl Bildt regeringens logik när han ironiskt skriver:

”Ju fler företag som lämnar Sverige desto bättre, eftersom vi slipper bekymmer om de får problem. Regeringens idiotiska Nordea-logik.”
