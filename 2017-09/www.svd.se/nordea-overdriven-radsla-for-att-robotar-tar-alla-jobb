Nordea: Överdriven rädsla för att robotar tar alla jobb

Direkt

Banken konstaterar att snabba teknologiska innovationer har ökat potentialen för att robotar ska ersätta människorna vid arbetsplatserna. Det har utlöst en debatt om att robotarna gör mänsklig arbetskraft överflödig, vilket kommer att leda till massarbetslöshet.

"Men rädslan är överdriven. Automatiseringen betyder högre produktivitetstillväxt, vilket är avgörande för högre välfärd. Och snarare än att utgöra ett hot så kan maskinerna vara lösningen för en åldrande befolkning", skriver Nordea.

Banken noterar att det är svårt att se varför implementeringen av arbetskraftsbesparande teknik skulle vara betydligt annorlunda nu än under tidigare perioder. Dessutom är inte bara efterfrågan på arbetskraft av betydelse, utan även utbudet.

Västvärlden och många tillväxtländer genomgår nu en stor demografisk utmaning på grund av en åldrande befolkning. I höginkomstländer och Kina befinner sig nu arbetskraften (20 till 64 år) på toppen, men från 2020 till 2050 väntas befolkningen i arbetsför ålder minska, medan antalet pensionärer kommer att öka.

Vi kommer därmed att ha färre som ska ta hand om fler gamla, och utmaningen kommer att vara brist på arbetskraft snarare än överflöd.

"Robotarna kan vara lösningen på denna utmaning, och detta tycks redan vara fallet. Länder med en snabbt åldrande befolkning har en snabbare robotisering än andra länder", skriver Nordea.

En flexibel arbetskraft med kunskaperna för att utnyttja den nya tekniken kommer att öka fördelarna med automatiseringen och minska riskerna för dålig matchning på arbetsmarknaden liksom riskerna för ökad ojämlikhet. De nordiska länderna befinner sig i ett särskilt bra läge för att hantera utmaningarna, skriver Nordea.
