Aurore Belfrage:
Den nya geopolitiska maktfaktorn heter AI

Aurore Belfrage

Vi har sett rubrikerna om artificiell intelligens, AI. Den automatiserade framtiden är här. Mördarrobotarna tar över. Men bakom glädjekalkyler och domedagsprofetior pågår en kapprustning om den artificiella intelligensen med geopolitiska konsekvenser. USA och Kina leder ligan. EU måste vakna – AI ritar om den politiska kartan.

Jag tillhör skaran superentusiaster som förundras över vad AI åstadkommer i industrin, sjukvården, utbildning och försvar genom att kombinera mänsklig kreativitet med maskiners överlägsna förmåga att förstå och agera utifrån enorma mängder data. Det är möjligt att åstadkomma högre produktivitet med färre människor.

Trots min entusiasm oroas jag över att vi inte än har tänkt igenom konsekvenserna på arbetsmarknaden och mer specifikt vad det innebär att vissa länder satsar mer på forskning och att locka till sig AI-talang.AI-vinsterna koncentreras och den geopolitiska makten skiftar till de toppstater som bäst nyttjar AI och kan beskatta vinsterna. Det är en knepig statsbudget-ekvation; åldrande population, högre arbetslöshet och färre bolag som bidrar till statskassan.

Tekniken kan verka överväldigande, men det viktiga att förstå är att AI utvecklas med stora mängder data. The Economist skrev i våras att data är vår tids olja. Det vill säga: de AI-bolag med access till mest data vinner, även om det också behövs talang och kapital. Det är en positiv spiral: mer data ger bättre AI ger mer data och så vidare. Många med mig befarar att AI inte fördelas jämt utan att nätverkseffekten slår ut mindre framgångsrika företag till förmån för jättarna – i dag heter de Google, Facebook, Alibaba, Wechat och Amazon.

Men länder själva sitter på guldgruvan – data. Genom att öppna upp statliga databaser och samarbeta med forskningen och betrodda kommersiella bolag kan länder göda AI och locka till sig maktbolagen. Det kryper under skinnet på oss i väst när vi tänker på att dela statlig data, men låt oss inte blunda inför vad som sker i Kina. Kinas målsättning är att bli ledade inom AI 2030. De har tre fördelar i kapprustningen; en stor pool dataingenjörer, 750 miljoner internetanvändare och framförallt ett statligt dekret att dela data med kommersiella partners.

Förra veckan lät Rysslands president meddela att det land som leder AI-forskningen kommer att dominera globalt. Elon Musk twittrade: ”Kampen om AI kan leda till ett tredje världskrig”. Frankrikes president har lanserat en fond på 95 miljoner kronor för AI-investeringar. Danskarna inser vad som pågår och har tillsatt en tech-diplomat.

Inget viktigt är enkelt. Det finns demokratiska, säkerhetsmässiga och praktiska hänsynstaganden som behöver tas. Transportsstyrelsekrisen visar hur viktigt det är med rigorösa processer. Men Sverige har en god tradition av ordning och reda på folkbokföringen och om vi siktar högt kan stat och AI-talang tillsammans förbättra diagnostiseringen i sjukvården, tidigt fånga upp unga med psykisk ohälsa, få färre oskyldiga i fängelse, nå en effektivare resursanvändning för miljön och mycket mer.

Det pågår en global AI-kapprustning. Vakna.
