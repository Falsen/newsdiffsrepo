Nya M-förslaget: Vill förbjuda tiggeri

SvD

Förslagen ingår i ett nytt program för kriminalpolitiken som ska behandlas på Moderaternas stämma i Örebro 12—15 oktober.

I det föreslår M även riktade satsningar för att höja polisens löner

– Det är den mest offensiva agendan på ett decennium. Det är för lätt att vara kriminell idag, säger Moderaternas rättspolitiske talesperson Tomas Tobé på en pressträff.

– Vi ska nu vara väldigt klara över att Moderaterna är partiet för lag och ordning.

Tobé säger att bland problemen finns att antalet poliser minskar och att brottsuppklarningen försämras.

Också tiggeri är ett stort problem idag, hävdar han. Han säger att tiggeriet på gator och torg inte är någon väg ut ur fattigdom.

– Vi har ett utbrett tiggeri i landet, säger Tobé och tillägger att det dessutom finns organiserat tiggeri.

Det enda effektiva sättet nu är att föreslå ett nationellt förbud mot tiggeri, då förhindrar man till exempel att tiggeri flyttar mellan kommuner om en kommun skärper reglerna.

Tobé erkänner att förslaget inte på något sätt kommer att förbättra situationen för dem som tigger, men att det ändå är nödvändigt i kombination med ökat tryck på ursprungsländer som Rumänien och Bulgarien.

På pressträffen får Tobé frågan om vad straffet ska vara för att tigga.

– Böter, säger han men tillägger att frågan också måste utredas, något färdigt lagförslag har M inte på lut.

Han säger att Moderaterna gärna ser en bred politisk överenskommelse om ett tiggeriförbud.

– Jag tror att det skulle bli verkningsfullt ganska snabbt.

I Danmark är det enligt lag förbjudet att tigga. 2012–2016 avkunnades 34 villkorliga domar och nio domar där den tilltalade i de flesta fallen fick ett ovillkorligt fängelsestraff. Under samma period fick nio tiggare böter, enligt en sammanställning gjord av den danska tidningen Avisen.

Folketinget har beslutat att skärpa minimistraffet för tiggeri i Danmark. Tiggare ska kunna dömas till två veckors ovillkorligt fängelsestraff om det rör sig om "otrygghetsskapande" tiggeri. Tidigare låg minimistraffet på sju dagars fängelse.

I Norge är det upp till kommunerna att förbjuda tiggeri, men i dagsläget är det bara en enda kommun, Lillesand, som gör det.
