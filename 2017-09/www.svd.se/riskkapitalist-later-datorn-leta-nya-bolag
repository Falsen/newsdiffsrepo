Riskkapitalist låter datorn leta nya bolag

Mikael Törnwall

En av EQT Ventures viktigaste medarbetare jobbar dygnet runt, men helt utan lön. Motherbrain är ett datorprogram med den otacksamma uppgiften att hålla koll på allt som en miljon startupföretag har för sig på nätet.

Motherbrain följer ett 30-tal olika signaler från företagen. Varje morgon presenterar mjukvaran en lista på mellan 5 och 25 bolag där det inträffat något som teamet bär titta vidare på.

– Det fina med digitala bolag är att de lämnar väldigt många digitala spår. Vi trackar till exempel omnämnanden på Facebook och Linkedin och nedladdningar av appar. Motherbrain kan till exempel uppmärksamma oss på ett bolag som precis sökt tio nya utvecklare via Linkedin samtidigt som deras nya app är en av de mest nedladdade i Danmark, säger EQT Ventures Hjalmar Winbladh.

Winbladh menar att riskkapitalbranschen är förvånansvärt konservativ med tanke på att dess affärsidé är att investera i de mest innovativa företagen. På sin hemsida kallar sig EQT Ventures till hälften riskkapital och till hälften startup-företag.

– Vår tes är att också riskkapital måste ”disruptas” (utvecklas). Om du ser på en riskkapitalfirma som Kleiner Perkins, de arbetar på samma sätt i dag som 1989. Det vi såg var att mjukvara och data inte bara är något som ska användas av våra portföljbolag utan också av oss själva, säger Winbladh.

– Vi tycker att investerare själva ska använda mycket mer mjukvara och data i sitt arbete. De flesta venturebolag bygger på cocktail-principen, det vill säga att du är ute och nätverkar och träffar människor. Det begränsar dig till att träffa kanske 1 000 personer från bolag som är potentiella investeringar på ett år. Motherbrain kan i realtid analysera data från en miljon bolag som potentiellt kan vara intressanta för oss.

Ett bolag som teamet på EQT Ventures hittat via Motherbrain är Peakon.

– Där visade sig att jag känner deras styrelseordförande. När vi kontaktade dem så berättade de att de mycket riktigt skulle ta in pengar några månader senare och då hade vi chansen att etablera en relation med dem innan den rundan.
