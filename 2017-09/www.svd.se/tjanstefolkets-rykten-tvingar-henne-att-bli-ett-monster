Lady M
Tjänstefolkets rykten får henne att bli ett monster

Jan Söderqvist

Den svenska titeln skaver, tycker jag. ”Lady M” – vem eller vad är det? I original heter William Oldroyds debutfilm ”Lady Macbeth”, vilket möjligen är något av en spoiler: man anar att den kvinnliga huvudpersonen förr eller senare kommer att stå där med händer fläckade av oskyldigt blod. Men berättelsen följer sina egna vägar, också i förhållande till den egentliga förlagan: Nikolaj Leskovs kortroman ”Katarina Ismajlova” från 1865.

Oldroyd och Alice Birch (manus) är inte de första som har låtit sig inspireras till av denna bistra studie i hur åtrån blir sin egen moral. Dmitrij Sjostakovitjs opera på detta tema kom 1934; Andrzej Wajda filmatiserade Leskovs bok 1962. Men där både Leskovs och Wajdas frustrerade rikemanshustru är en spotsk kvinna i sina bästa år, något av en rastlös Emma Bovary som leds ihjäl långt ute på landsbygden och som suggererar fram en glödande passion fokuserad på gårdens svinaherde, är den ny- och tvångsgifta tonårsflicka vi möter här i det karga Nordengland ett offer för det viktorianska patriarkatets allra brutalaste repression.

Den unga Katherine (Florence Pugh) är köpt till sonen i huset från en utblottad granne. Hennes status är i nivå med tjänarnas och hundarnas. Hon tillhör hushållets inventarier, hon är en ägodel som har att lyda order. Hon har en man som inte vill ta i henne, utan hellre på sig själv. Hon har en svärfar som aldrig tvekar att visa hur mycket han föraktar henne. Det finns ingen värme, ingen vänlighet, bara leda och avsky. Så när både make och svärfar reser bort för en tid, och en tilltagsen stalldräng (Cosmo Jarvis) visar intresse för henne – ja, då nappar hon på betet utan minsta tvekan eller förbehåll.

Och som de älskar varandra i den äkta sängens alla hörn. Liksom på andra ställen. Men inte obemärkt. Tjänstefolket har ögon och öron. Och munnar. Rykten går i trakten, och någon gång måste hennes plågoandar återvända. Om hennes lycka ska bestå, måste hon vidta åtgärder. Och när hon och hennes älskare väl har passerat en första gräns, finns det inte längre några gränser kvar, varför mörkret snabbt tätnar.

Denna strama och sträva film manipulerar flinkt med betraktarens sympatier, som ursprungligen ligger ograverade hos den stackars oälskade Katherine. Men hur långt är vi beredda att följa henne på vägen? Vi har väl alla stött på de där människorna som med rätt eller orätt betraktar sig själva som offer, och som tar detta till intäkt för den mest häpnadsväckande hänsynslöshet. Monstruösa omständigheter producerar monster, helt enkelt.

Detta är inte, som förlagan, en sedeskildring från landsorten där amorösa förvillelser leder till fördärv, utan en nattsvart, existentiell thriller i hårt knuten korsett.
