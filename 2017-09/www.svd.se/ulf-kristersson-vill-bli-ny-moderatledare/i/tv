Kristersson vill ta över: SD-frågan döljer allt annat

Jenny Stiernstedt

Kristersson, som länge omnämnts som en av favoriterna att efterträda Anna Kinberg Batra, meddelade på fredagen sitt beslut på Facebook.

I en kommentar till SvD säger han att det varit ett tufft beslut att fatta, men att han känner ett ansvar:

– Jag tycker nog att svensk politik befinner sig i ett väldigt tufft läge. Moderaterna har ett tufft läge. Då känner jag ett ansvar för att bidra. Jag tror att jag har en del erfarenheter.

På Facebook skriver Kristersson att han vill att partiets båda viceordförande, Elisabeth Svantesson och Peter Danielsson, bildar kärnan i det nya ledarskapet i partiet.

Vad blir skillnaden mot förut?

– När man står ett år före ett val och har en väldigt tuff period bakom sig, då krävs ett väldigt intensivt lagarbete. Jag ville bara markera att bilden som finns där partiledaren får all glory och all skuld – den tror jag inte på. Jag tror att vi måste bygga ett lag och ville peka på två personer.

Var ni inte ett lag under Anna Kinberg Batra?

– Absolut. Men jag tror att vi har ett ännu större behov av att bli det nu, när läget är så tufft. Jag vill sätta rimliga förväntningar.

Rent politiskt, om ledningen är densamma, vilken blir skillnaden med dig som partiledare?

– Jag tror att vi är rätt trygga i vad vi tycker och tänker politiskt. Man ska alltid tänka nytt och alltid ifrågasätta vad man håller på med, men i grund och botten tror jag att vi står på en stabil politisk bas. Och den har inte minst Anna varit väldigt drivande för, under en lång tid.

”Alliansen ska maximera sitt politiska inflytande”, skriver du på Facebook. Hur kommer M under din ledning att förhålla sig till SD?

– Den här frågan har fått så enorma proportioner att den döljer nästan allt annat. Det tycker jag är mycket mycket olyckligt.

– Alla frågor som handlar om hur Alliansen ska bilda regering och hur Alliansen ska ställa sig i olika tänkbara situationer efter ett val som ännu inte ägt rum – de diskussionerna måste vi föra tillsammans i Alliansen. Det är bara de gemensamma beskeden som har betydelse.

Vid en eventuell roll som partiledare och i framtida samtal med Allianskollegerna kommer Kristersson att ta med sig ett antal utgångspunkter, säger han:

– Min bestämda uppfattning är att man måste stå för sin politik fullt ut. DÖ var ett stort misslyckande. Det är det ena. Det andra är att man ska vara lika sann mot sina grundläggande värderingar. SD:s värderingar är inte mina värderingar. Vi samarbetar med Alliansen, inte med SD.

Om Alliansen blir mindre än de rödgröna efter valet så kommer det att krävas ett aktivt stöd från SD för att ni ska kunna bilda regering.

– Ja, eller från Socialdemokraterna. Eller från Miljöpartiet. Om Alliansen är mindre än de rödgröna ska Alliansen ändå göra allt vi kan för att få genomslag för vår politik och våra värderingar. Det ska vi stå upp för.

– Om andra sen har en annan åsikt – om S och SD vill stoppa en Alliansregering – så kan de säkert bilda en majoritet för det.

Du ser ingen risk för att Alliansen splittras?

– Jag vill inte splittra Alliansen, jag vill samtala om de här sakerna med Alliansen. Inte genom utspel eller ultimatum. Jag förstår att det är bara när Alliansen är enig som vi kan få genomslag för vår politik.

Du har under året fått intern kritik. Har du partiet med dig?

– Jag tror alla människor som ledande politiker ibland får kritik. Jag hade inte sagt att jag står till förfogande om jag inte uppfattade att det finns ett stöd.

Hur skulle M kunna klättra med dig som partiledare?

– Jag tänker varken inteckna framgångar eller bakslag. det är hårt arbete framför oss.

Det ser ut att stå mellan dig och Odenberg. Kommentar?

– Jag tycker att det är bra att det finns flera kompetenta kandidater, dessutom med lite olika inriktning och profil. Jag har stor respekt för Mikael.

Ulf Kristersson har hittills nominerats av fyra länsförbund: Dalarna, Västerbotten, Norrbotten och Södermanland.

Svantesson, som också är partiets arbetsmarknadspolitiska talespersonen, har tidigare förekommit i spekulationerna att efterträda Kinberg Batra men har nu ställt sig bakom Kristersson:

”Ulf är den person som jag tror är bäst lämpad att bli moderaternas nästa partiordförande, samla partiet och stärka förtroendet för vår politik”, skriver hon på Facebook.

Enligt en Sifoundersökning som SvD låtit göra är Ulf Kristersson och Mikael Odenberg väljarnas favoriter till partiledarposten i Moderaterna. Kristersson är något mer populär inom partiet, enligt siffrorna, medan Odenberg har högre förtroende externt.

Moderaterna väljer ny partiledare den 1 oktober. De 22 länsförbunden har till den 12 september på sig att föreslå kandidater.
