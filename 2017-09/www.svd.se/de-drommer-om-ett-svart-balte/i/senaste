De drömmer om ett svart bälte

Lukas Nilsson

Hana! Dul! Set! Net! Dasot! ropar tränaren Joseph ut till eleverna i Taekwondo-klubben JSK. Han räknar på koreanska och eleverna följer ­efter, ropar siffrorna högt, sam­tidigt som de slår hårt i luften. Det är första träningen på terminen för den här gruppen och 16 elever är på plats denna eftermiddag.

–  Jag var inte så fysiskt aktiv innan jag började men så kände jag att det vore kul att testa kampsport. Det är väldigt kul men utmattande, säger Max.

Att eleverna tar i är tydligt. ­Efter tio minuters hård uppvärmning rinner svetten på de allra flesta. Då drar tränaren fram spadarna – en sorts avlång kudde som används för att sparka på.

–  Ni ska stå i Fighting Stance (en sorts position), sparka på ­spaden och sen landa i Fighting Stance. Din kompis som håller i spaden kommer sen försöka träffa dig på vaden, låret eller rumpan, förklarar Joseph.

Eleverna delar in sig två och två och gör som han visar. En sparkar på spaden och den andra försöker träffa sin partner som smidigt ska undvika slaget.

– Visst smäller det men det är inte läskigt. Taekwondo handlar mycket om att kunna försvara sig och det är bara roligt, säger Zoe.

En sak som skiljer taekwondo från flera andra kampsporter är att sparkar är extra centralt. Att vara smidig och ha en bra balans är viktigt om man ska bli riktigt duktig. Nioåriga Léon har tränat här sedan han var fyra. Med åren har han blivit riktigt duktig och den här terminen har han chans att ta så kallat svart bälte. Något som skulle göra honom till ­klubbens yngsta person med det högsta bältet.

–  Det känns häftigt. Målet har alltid varit att ta svart bälte. Sen får vi se vad som händer. Jag ­kanske tar en paus och testar på andra sporter, säger han.

Agnes har inte tränat lika länge som Léon men även hon har siktat in sig på att ta svart bälte i framtiden.

–  Det började med att jag hade klasskompisar som gick på taekwondo och jag tyckte det lät ­roligt. Det bästa är att träna på sparkar och att lära sig poomsae – det är olika sorters mönster kan man säga.

Efter en timmes träning samlas gruppen framför Joseph. Eleverna ser trötta men nöjda ut. Att det är jobbigt att träna taekwondo verkar också vara en del av det roliga.

–  Sammanhanget är det bästa med taekwondo. Att bara stå tillsammans i en grupp och köra allt vad man har, säger Max.
