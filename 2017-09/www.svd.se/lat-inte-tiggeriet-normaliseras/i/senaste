Ivar Arpi:
Låt inte tiggeriet normaliseras

Ivar Arpi

I nästan tio år har romerna från Bulgarien och Rumänien kommit till Sverige för att tigga. Det finns i grunden två frågor. Kan vi integrera dem i det svenska samhället? Nej, troligen inte, givet erfarenheterna hittills. Kan vi få bort tiggeriet från våra gator? Ja, men inget har hittills gjorts som har haft någon märkbar effekt. Moderaternas nya förslag om ett nationellt tiggeriförbud läggs mot bakgrund av åratal av misslyckanden.

Först måste det bli sagt, det finns ingen lösning på problemet med tiggarna i Sverige. Inte om man med lösning menar en bestående förändring – jobb, utbildning, delaktighet – för dem som kommer till Sverige för att tigga. För det första är romerna – det rör sig främst om romer från Bulgarien och Rumänien – inte svenska medborgare. Rent juridiskt är de inte vårt ansvar, utan deras hemländers. Moraliskt är deras situation inte bara andras, utan även deras eget ansvar. Tiggarna är inte intresserade av något svenskt medborgarskap, utan av pengar som de tar med sig hem igen. Detta gör frågan mer komplex än vad de som endast vill prata om fattigdom låter påskina. Hade det rört sig om fattiga svenska medborgare hade vi haft fler valmöjligheter.

Människor far illa av tiggeriet. När man ger tiggare pengar skapar man incitament för dem att fortsätta. Och för människohandlare att fortsätta utnyttja dem. I våras visade en norsk motsvarighet till Uppdrag granskning, NRK:s Brennpunkt (18/4), att kriminella nätverk dominerar tiggarmiljön. Dokumentären granskade ­förvisso tiggeriet i norska Bergen, men en liknande situation har rapporterats från exempelvis Småland där en man blev svårt misshandlad för att han vägrade tigga (SMP 13/4).

Dessutom har den romska kulturen under hundratals år präglats av ett kringflackande liv som inneburit en distans till Europas bofasta majoritetskulturer. Romer har länge varit rädda för assimilering, vilket kan förklara varför romska barn oftare än andra avviker från skolan trots skolplikt. Man vill inte låta dem bli som gadje (icke-romer). Så hur hjälper man någon som inte vill bli hjälpt? En kultur, med eget språk, som funnits under hundratals år i ett flertal länder låter sig inte förändras i första taget. Sådant tar lång tid. Hittills har inget land riktigt lyckats.

Det är en svår insikt: inget vi gör här i ­Sverige kommer att innebära en lösning för romernas situation. Det vi kan göra är att förändra lagarna i Sverige. Förändras incitamenten, förändras beteenden – det gäller alla människor. Så länge det är enkelt att tigga i Sverige, och enkelt att resa hit och hem igen, kommer inget att ändras. Inte här, inte i hemländerna, inte för dem själva. Det som står i vår makt att ändra är huruvida vi vill ha tiggeri i Sverige eller inte, men vi kan förmodligen inte ändra på dem som kommer hit.

Förutom SD som har fört fram ett liknande förslag, har Moderaterna med sig svenska folket. I en ny opinionsundersökning av Aftonbladet/Inizio säger nästan sex av tio, 57 procent, av väljarna att tiggande ska förbjudas. Det är fler än mätningen i våras. Tiggeriet har kanske blivit ett permanent inslag i gatubilden, och även om det kanske har accepterats av majoriteten av svenska politiker, har det inte normaliserats för gemene man.

Man kan tänka sig olika typer av tiggeriförbud. I skånska Vellinge beslutade man nyligen att ändra i sin lokala ordningsstadga så att det blir förbjudet att tigga i fyra specifika områden i kommunen. De som vill borde kunna följa efter. Eller så kan man tänka sig ett nationellt förbud med möjlighet till kommunala undantag, som Göran Persson tidigare har föreslagit. Då kan lokala politiker gå till val med besked om de vill tillåta eller förbjuda tiggeri.

Eller så fortsätter vi som vi gjort under de senaste tio åren och låter inget bli bättre för någon part.
