Emmylou Tuvhag:
Nordax har reklamutskick att tacka för vinstökning

Emmylou Tuvhag

Nischbanken Nordax är ett tydligt exempel på hur vinstmaskineriet får bolag att ta sig till gråzonen vad gäller marknadsföring av blancolån, alltså lån utan säkerhet.

Nordax tjänar nämligen bra med pengar på att erbjuda lån till konsumenter som vill köpa nu och betala senare. Vinsten har stigit med över 50 procent sedan börsintroduktionen för drygt två år sedan, och i fjol uppgick överskottet till 573 miljoner kronor enligt bolagets årsrapport. Bakom vinsten står nästan uteslutande intäkter från räntenetto, alltså i grova drag skillnaden mellan bankens räntekostnader för upptagna lån och ränteintäkter från utställda lån.

En titt på hemsidan visar att villkoren inte är anledningen till att kunderna vänder sig till nischbanken för att få lån. De nominella räntorna ligger på 4,9 procent – 17,9 procent. Det är ett stort spann där kunden inte ska räkna med att få den mest fördelaktiga räntan. Om alla avgifter för lånet såsom uppläggnings- och månadsavgifter tas med i beräkningen är den faktiska kostnaden dessutom ännu högre.

Förklaringen till kundtillströmningen är i stället enligt Nordax ”god ekonomisk utveckling, stark privat konsumtion och en kulturell förskjutning mot ökad vilja att i större utsträckning betala under konsumtionsperioden.” Det är troligt att marknadsföring borde ha nämnts i samma mening. Riktade reklamutskick kan nämligen antas ha varit en viktig komponent för att driva bolagets tillväxt - och vinster.

Det är inte bara i Sverige som blancolånen är omstridda på grund av den aggressiva marknadsföringen. I Norge införs nu en rad åtgärder – däribland skärpta krav på marknadsföringen – för att få bukt med norrmännens snabbt växande berg av lån utan säkerhet. Dessutom ska ett räntetak utredas.

Just räntetak har i Sverige lyfts fram som ett sätt att stoppa de allra dyraste lånen – snabblånen. Regeringen väntas i juli nästa år införa ett räntetak på omkring 40 procent i årlig effektiv ränta.

Blir förslaget lag slår det enligt branschen ut snabblån som företeelse. Men resultatet kan i stället bli att utvecklingen mot större och längre blancolån får ytterligare bränsle. Det var nämligen vad som hände i vårt andra grannland Finland då de införde ett räntetak. Och det är inget att applådera. Det ökar nämligen risken för överskuldsättning.

Att utlåningen av blancolån ökar snabbare än bostadslånen i en tid av högkonjunktur borde få lagstiftarna att bli oroliga. Det gör nämligen att det brådskar att införa fler åtgärder, och då räcker inte räntetak. Låt oss därför hoppas att även utredningens andra förslag går igenom, såsom högre krav på marknadsföringen och en särskild upplysning vid marknadsföring av dyra lån. Annars kan det bli otäckt den dag konjunkturen vänder och arbetslösheten stiger.

För tycker vi att blancolån är ett problem i dag är det inget emot vad vi kommer att tycka när konsumenter sitter i lågkonjunktur med långa och dyra avbetalningar för lån tagna när Sverige sades gå som en Tesla.
