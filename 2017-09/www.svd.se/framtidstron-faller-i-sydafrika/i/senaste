Framtidstron faller i Sydafrika

TT

Framtidstron bland sydafrikanska företag är på den lägsta nivån sedan mitten av 1980-talet, enligt ett månatligt index från landets handelskammare.

Index föll till 89,6 i augusti, från 95,3 i juli. Nedgången är den största som har uppmätts sedan hösten 2015.

Enligt handelskammaren hänger nedgången samman med den politiska turbulensen i landet och slitningarna inom regeringspartiet ANC, som slår mot förtroendet bland investerare.

Sydafrika, den afrikanska kontinentens mest industrialiserade land, tog sig under årets andra kvartal ur en recession med en tillväxt på 2,5 procent jämfört med kvartalet före. Det kan jämföras med BNP-minskningarna på 0,6 respektive 0,3 procent under de två närmast föregående kvartalen.

För att stimulera tillväxt sänkte den sydafrikanska centralbanken styrräntan med 0,25 procentenheter till 6,75 procent i juli, den första räntesänkningen på fem år.
