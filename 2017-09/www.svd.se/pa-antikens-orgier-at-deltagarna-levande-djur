Romerskt fel skapade dagens orgier

Dick Harrison

Ordet är grekiska. I singularis heter det orgion, i pluralis orgia. Antikens orgier hade ingenting gemensamt med de orgier som vi i dag förknippar med vilda partyn med alkohol, droger och sex. Ritualerna var kopplade till så kallade mysteriereligioner och var uteslutande öppna för folk som var invigda i mysterierna och därmed fått rätt att delta i kulten. Syftet var att framkalla en känsla av gemenskap med det gudomliga.

Framför allt associerades orgierna med kulten av guden Dionysos: deltagarna lär ha försatt sig i extas och dödat, slitit sönder och ätit upp levande djur. Även kulten av gudinnan Kybele – vars präster kastrerade sig själva efter att ha hamnat i trans – och de så kallade eleusinska mysterierna hade ceremonier och ritualer som fick orgiestatus.

Det absoluta flertalet av antikens greker och romare var alltså totalförbjudna från deltagande, vilket naturligtvis gjorde orgierna – som till råga på allt ofta ägde rum nattetid – till föremål för skvaller och spekulationer (”vad sysslar de med på de där tillställningarna…?”).

Romarna bidrog följaktligen till att sprida föreställningen att orgierna i själva verket var moraliskt betänkliga sexfester, vid vilka deltagarna släppte alla hämningar och hängav sig åt vild njutning.

Det hände rentav att romarna sökte förbjuda orgiefirandet, något som stötte på resolut motstånd. Denna romerska vantolkning, som av allt att döma hade ytterst litet med verkligheten att göra, kom att bli bestående, och det är på detta sätt ordet används idag.
