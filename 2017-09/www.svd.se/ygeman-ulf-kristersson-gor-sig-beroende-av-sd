Ygeman: Ulf Kristersson gör sig beroende av SD

Hannes Delling

Mycket pekar på att Ulf Kristersson blir Moderaternas nästa partiledare. Han gick själv ut på Facebook under fredagen med sin kandidatur. Där skrev han bland annat om regeringsfrågan och att han inte ändrat sin syn på hur SD ska hanteras, något som varit en dominerande fråga för Moderaterna.

Anders Ygeman, numera gruppledare för Socialdemokraterna i riksdagen, gillar inte budskapet från Ulf Kristersson.

– Det tydligaste beskedet är att han fullföljer Anna Kinberg Batras poltiska linje och är beredd att göra sig beroende av Sverigedemokraterna för att själv få makt och inflytande och eventuellt bilda en regering, säger Ygeman.

Han tror inte att det är en väg till framgång för ärkefienden M – även om en ny ledare på kort sikt skulle ge opinionen en knuff uppåt.

– Det troligaste utfallet av att fullfölja Anna Kinberg Batras politiska linje är att resultatet blir detsamma. Jag noterar också att han inte hörsammat den vädjan som Jan Björklund ställde till Moderaterna om att bryta med Kinberg Batras linje.

På frågan om vad Anders Ygeman anser om motkandidaten Mikael Odenberg – som vill stänga dörren till SD och eventuellt öppna den en aning mot Socialdemokraterna – betonar han att det inte är hans jobb att välja partiledare i Moderaterna.

– M måste få välja sin partiledare. Men jag noterar att de besked som C och L har gett, att de inte tänker grunda sitt maktinnehav på ett oseriöst parti som SD är samma besked som S har gett, säger Anders Ygeman.

– Menar Kristersson att han hellre samarbetar med SD än med Socialdemokraterna?

Hur villiga är S att samarbeta då med hela Alliansen efter 2018?

– Vi har sträckt ut händer och i kommer att sträcka ut händer och det grundar sig ju i att landet måste regeras och att även om vi vill ha så stort inflytande som möjligt för vår politik så inser vi att vi inte kan bilda regering själva utan måste söka samarbeten. Jag hoppas att den insikten även finns på den borgerliga sidan.
