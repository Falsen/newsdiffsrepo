Erika Hallhagen:
Sagan om Nordea: Nalle flyttar till Komfusenbo

Erika Hallhagen

Nalle är arg, ja han är så till den grad arg, att han har bestämt sig för att flytta hemifrån. Man kan inte bo kvar i ett land där man blir behandlad på det här viset.

Allt sedan Magdalena först berättade att hon tänkte höja bankavgiften för att skydda skattebetalarna vid en ny finanskrasch har han känt så här.

Han har i och för sig tidigare snott pengar från svenska skattebetalare i skatteparadis som Jungfruöarna och Samoa. Men det var så länge sedan. Och flera hundra miljoner är faktiskt i sammanhanget obefintligt små pengasummor. Men så kom Magdalena och höll honom så hårt i armen och pratade om otäcka saker som resolutionsreserven. Och Stefan, han höll med Magdalena förstås.

Nej. Det får bli ett slut på det här! Nalle tänker flytta till Komfusenbo – det lilla grannlandet i öster med de lägre bankavgifterna och tusen sjöarna. Så går det när man är orättvis! Han börjar genast packa. Sitt mustaschvax, sin gitarr och ”Snabba cash”. Och så ett litet ljus som han ska tända om kvällen när han sitter där och spelar på gitarren. Det kommer att låta mycket sorgligt, och höras ända till Magdalena och Stefan.

Nalle tar på sig sin gamla håriga afghanpäls och så går han en lov för att Magdalena ska se att nu flyttar han.

”Nämen Nalle, ska du verkligen göra slag i saken”, säger hon.

Nalle svarar inte, bara fnyser lite. Stefan ser att Nalle har en djup rynka i pannan och att ögonen är så mörka.

”Nalle lilla, hur är det fatt? Vart ska du ta vägen?”

”Jag ska flytta till Komfusenbo”, säger Nalle och snyftar. ”Jag ska bo där alltid. Så kan Magdalena beskatta nån annan.”

”Snälla, rara Nalle” säger Stefan och slår armarna om honom. ”Vill du inte stanna hos oss i alla fall? Vi är kanske orättvisa ibland, men vi vill inte riskera att kanske gå miste om en massa prestige och pengar. Och Annie och Calle kommer att vara så taskiga med oss.”

Nalle tvekar. Men bara ett ögonblick. Sedan skjuter han undan Stefans arm, ger honom en sista förebrående blick och tar en taxi till Värtahamnen.

Fritt efter Astrid Lindgrens saga ”Pelle flyttar till Komfusenbo”.
