Räddningsfartyg sätter kurs mot Burma

TT

Räddningsfartyget Phoenix – som sedan 2014 räddat tiotusentals migranter på Medelhavet – sätter kurs mot Burma för att i stället hjälpa flyktingar ur den förföljda muslimska minoriteten rohingya som nu flyr landet.

Den maltesiska frivilligorganisationen Moas skriver på sin hemsida att en "dödlig massutvandring utspelar sig på gränsen mellan Bangladesh och Burma" och att de genom operationen följer påve Franciskus uppmaning om ett internationellt engagemang för att hjälpa rohingyaflyktingar.

Nästan 90 0000 människor har de senaste tio dagarna flytt undan våldsamheterna i Burma för att söka skydd i Bangladesh, enligt FN. Ytterligare runt 20 000 flyende uppges ha samlats i gränsområdet mellan länderna.
