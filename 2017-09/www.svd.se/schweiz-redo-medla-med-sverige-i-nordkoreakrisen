Schweiz redo medla med Sverige i Nordkoreakrisen

Gunilla von Hall

BERN Det neutrala Schweiz har haft flera viktiga medlaruppdrag bakom kulisserna under senare år, bland annat i Iran samt Kuba där schweizarna representerade USA:s intressen.

Landet har också tillsammans med Sverige funnits på plats vid gränsen mellan Sydkorea och Nordkorea i den så kallade “neutrala nationernas övervakningskommission (NNSC) sedan 1953. Svensk och schweizisk militärpersonal har genom inspektioner och undersökningar varit med att säkerställa vapenstilleståndet.

Dessutom har Schweiz tidigare haft regelbunden politisk dialog med Nordkorea. I slutet av 1990-talet var Schweiz värdland för samtal mellan Nord-och Sydkorea samt Kina och USA. Utöver detta har Schweiz omfattande humanitära insatser i Nordkorea.

I den pågående krisen har dock Schweiz legat förvånansvärt lågt – tills nu. När SvD på måndagen frågade landets president Doris Leuthard om Nordkoreakrisen tog hon bladet från munnen. Det är dags för Schweiz att kliva fram på den diplomatiska scenen för att lösa krisen genom samtal snarare än sanktioner, sa hon.

– Vi har levt med sanktioner i många år. Det har inte ändrat någonting utan bara lett till att befolkningen lider. Nu är det tid för dialog, och Schweiz kan erbjuda en plattform för samtal. Det kan börja med att utrikesministrarna möts, sa Doris Leuthard.

Hon betonade att Schweiz har lång erfarenhet av relationer med Nordkorea med sin truppnärvaro vid gränsen. Tidigare diplomatiska samtal med Pyongyang väger också tungt. Till detta ska läggas att Nordkorea fortfarande både har en ambassad i huvudstaden Bern och en FN-delegation i Genève. Dessutom studerade faktiskt Kim Jong-Un på schweizisk internatskola i Bern som ung – under falskt namn.

Den schweiziska presidenten öppnade också för att Schweiz tillsammans med Sverige kan spela en medlande roll. Hon anser att länderna både “har gott rykte och ansvar” när det gäller konfliktlösning.

– Våra länder finns på plats vid gränsen mellan Nord- och Sydkorea sedan många år och har något viktigt att bidra med. Som neutrala länder kan Sverige och Schweiz spela en viktig roll bakom kulisserna. Vi har lång erfarenhet av neutral och diskret diplomati, sa Leuthard.

– Men stora makter som USA och Kina måste ta sin del av ansvaret. Under de närmaste veckorna beror mycket på hur USA och Kina kan påverka krisen. Vi befinner oss i ett mycket farligt läge, där man inte får överreagera och svara med vapen.

Leuthard menar att dialog nu är nödvändig, då man annars ”står inför en mycket riskabel ökning av spänningar och högre temperatur”.

– Vi måste ha en fredlig region kring Koreahalvön. Det är en internationellt viktig fråga. Låt oss inte diskutera om Kim Jong-Un är pålitlig, galen eller intelligent. Vi måste bara fokusera på att finna en politisk lösning på denna kris. Det är av intresse för hela planet. Vi kan inte riskera att ha en kärnvapenattack i världen, sa den schweiziska presidenten.

För dialog krävs en neutral geografisk plats och en neutral aktör som kan hålla i de diplomatiska trådarna, menar Doris Leuthard.

– Det är vår roll att erbjuda möjligheter. Twitter är inget adekvat instrument. Allt detta måste ske med största diskretion, sa hon med tydlig pik åt president Trumps sätt att driva utrikespolitik via Twitter.

Men diplomatiska samtal tycks inte vara vad som står härnäst på det internationella samfundets dagordning. Nordkorea har också gjort klart att de har noll intresse att prata just nu. FN:s säkerhetsråd träffas därför på måndagen för att snarare diskutera tuffare sanktioner mot Nordkorea efter de senaste kärnvapenproven och testrobotarna. Främst kommer krav att ställas på att Kina drar åt tumskruvarna med möjliga sanktioner när det gäller oljeleveranser till Nordkorea. Det kan dock i sin tur betyda ökade spänningar mellan Nordkorea och Kina samt risk för militär upptrappning.

– Kina måste göra mer för att sätta press på Nordkorea. Men samtal blir  nödvändiga förr eller senare, menar Doris Leuthard.
