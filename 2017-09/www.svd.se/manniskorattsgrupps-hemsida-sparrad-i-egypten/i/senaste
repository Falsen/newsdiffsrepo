Människorättsgrupps hemsida spärrad i Egypten

TT

Den egyptiska regeringen har blockerat tillgången till Human Rights Watchs (HRW) hemsida i Egypten, enligt människorättsgruppen. Åtgärden kommer en dag efter det att HRW släppt en rapport om den egyptiska säkerhetstjänstens systematiska tortyr av fångar.

"Egyptiska myndigheter fortsätter hävda att samtliga fall av tortyr är isolerade händelser, brott begångna av dåliga poliser som handlar på eget bevåg, men HRW-rapporten bevisar motsatsen. I stället för att ingripa mot de rutinmässiga övergreppen i Egypten spärrar myndigheterna tillgången till en rapport som dokumenterar vad många egyptier och andra som bor i landet redan vet", skriver HRW i ett uttalande.

Bland övergreppen som dokumenteras i HRW:s rapport finns elchocker och upphängning i plågsamma ställningar. Regeringen i Kairo har erkänt enskilda fall av tortyr, men förnekar att det är något som är satt i system.
