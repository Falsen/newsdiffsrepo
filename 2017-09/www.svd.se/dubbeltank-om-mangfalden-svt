Ivar Arpi:
SVT ägnar sig åt dubbeltänk om mångfald

Ivar Arpi

Det kan möjligen ha undgått någon att SVT har skrotat Gomorron Sverige och i stället lanserat Morgonstudion. Förutom en sur kommentar om att programledarna snurrar på sina stolar mitt under sändningen har debatten mest gällt hudfärgen på dem. Först ut var Alexandra Pascalidou som trots att hon anmält intresse inte fick jobbet, därför brast SVT "i mångfald" (Expressen 15/5 –15). Tanken att någon som varit i det mediala rampljuset i 20 år skulle bidra med något slags mångfald säger en del om det perspektivet. Sedan gick tolv andra SVT-medarbetare ut med samma kritik (Expressen 17/5 –15). Bitvis lät det som ett hotfullt ansökningsbrev: Anställ oss, eller så ägnar ni er åt diskriminering.

Hur vågar de så offentligt utpressa sina arbetsgivare? Det är egentligen inte så konstigt. Cheferna har själva gjort klart att SVT ska utvärdera sin mångfaldsambition genom att kvantifiera på basis av av utländsk bakgrund. ”Vi kan titta på namn, om någon bryter på svenska eller om det på annat sätt framgår att man har utländsk bakgrund”, som Helena Olsson, programbeställare på SVT, lade fram saken (SVT 18/5 –15). SVT:s VD Hanna Stjärne har redan tidigare sagt att hon vill öka andelen med utländsk bakgrund med tio procentenheter (Vi på tv 22/1 –15). Om det ska vara möjligt måste man kategorisera människor och placera in dem i fack. Så många med den hudfärgen. Så många är födda i Sverige. Så många har utländskklingande efternamn. På Sveriges Radio kallar man detta för ”mångfaldskompetens”, vilket ungefär betyder att man inte har etniskt svensk bakgrund. Ett smart sätt att ägna sig åt kvotering, utan att behöva kalla det så eftersom det ju handlar om en ytterligare ”kompetens”.

Därför kan man förstå att de som vill se mer av den sortens kvotering är upprörda över Morgonstudions sammansättning. Den rimmar ju inte med de mål SVT själva har ställt upp. Som svar på kritiken om bristande mångfald svarade Anne Lagercrantz, divisionschef på SVT Nyheter: ”Det är ett dreamteam, men vi nådde inte hela vägen fram om man ser till mångfaldsperspektivet” (Aftonbladet 17/5). Jan Helin, SVT:s programdirektör, fick ungefär samma fråga och sade att ”det här är ett exempel på när vi inte tillräckligt starkt hade det perspektivet med” (Aftonbladet 26/8).

Men om man påstår sig ha rekryterat rätt personer menar man väl logiskt sett att man har nått hela vägen fram åtminstone i just den här rekryteringen, eller? Om inte, vem av de som har rekryterats ska bort? Förhoppningsvis tycker man att den mest kompetenta ska rekryteras till en position. Man kan tänka sig att de som rekryterar missar talanger i olika grupper och alltså inte får de mest kompetenta. Det är ett verkligt problem som inte ska viftas bort. Men det Helin och Lagercrantz antyder är något annat: de verkar se utseendet eller bakgrunden som en kompetens i sig, och att det var på den punkten man inte nådde hela vägen fram. De är nöjda med personerna de fick, men önskar kanske att de hade haft en annan hudfärg eller bakgrund.

I måndags i en debatt på Publicistklubben ställde jag frågan till Anne Lagercrantz om vad hon egentligen menade med att de inte hade nått hela vägen fram i mångfaldsperspektivet men ändå hade fått ett dreamteam. Insåg hon inte självmotsägelsen? Jag fick inget svar. Radioproducenten Aziza Dhaouadi upprepade samma fråga lite senare. Hon fick inget svar hon heller.

Dubbeltänk innebär att kunna hålla två motsägande trossatser i huvudet samtidigt och att dessutom acceptera båda som sanna. Det är vad Sanningsministeriet i George Orwells dystopi 1984 kräver av medborgarna. Grundfrågan om mångfald är: anser man att etnisk bakgrund eller hudfärg bidrar med en särskild kompetens, eller anser man att varken etnisk bakgrund eller hudfärg ska vara ett hinder för rekrytering? De två vägarna mot mångfald är oförenliga. Man kan inte både vara emot att människor ska särbehandlas på grund av sitt utseende eller bakgrund och samtidigt upprätta särskilda kvoter för dem. Om man inte har bemästrat dubbeltänk alltså. SVT:s Anne Lagercrantz och Jan Helin borde vid det här laget kunna erbjuda kurser i det. Ett dreamteam som inte når hela vägen fram, kan man säga.
