Folket vill ha frihandel – tvärtemot Trump och Clinton

Mikael Törnwall

Aldrig tidigare har motståndet mot frihandel haft en så central roll i ett amerikansk presidentval som 2016. Såväl Donald Trump som de båda demokratiska kandidaterna Hillary Clinton och Bernie Sanders gjorde motstånd mot frihandel till en central del av sina kampanjer.

Det har gjort avtryck i opinionen, men kanske inte så mycket som man skulle kunna tro.

– Inget tyder på att det inte längre finns ett stöd för globaliseringen eller att USA inte ska vara aktivt på världsscenen, säger Bruce Stokes, chef för analys av globala opinionsmätningar på Pew, när SvD intervjuar honom på den amerikanska ambassadörens residens i Stockholm.

På det hela taget ligger stödet för globalisering och frihandel i USA på ungefär samma nivåer som flera andra stora västeuropeiska länder. Vill man hitta en bredare folklig entusiasm får man antingen gå till länder som Kina eller små exportberoende läder som Sverige.

Stödet för frihandelsavtal sjönk under valåret 2016 men har sedan dess stigit igen och nu anser en klar majoritet att frihandel generellt sett är något bra.

Men när Pew Research ställer mer detaljerade frågor blir svaren motsägelsefulla. Nästan tre fjärdedelar av amerikanarna anser att frihandel är mer av en möjlighet än ett hot. Samtidigt är det en majoritet som inte tror att frihandel skapar vare sig jobb, ekonomisk tillväxt eller lägre priser.

– Man ska komma ihåg att väljare har en fantastisk förmåga att ha motstridiga åsikter. Vi är trots allt bara människor, säger Bruce Stokes.

Han pekar också på att det finns en högst verklig skillnad mellan de ekonomiska fördelarna som frihandel skapar för hela nationen och det som drabbar den enskilde fabriksarbetaren som blivit av med jobbet.

– Det finns forskning som visar att hälften av de fabriksarbetare som förlorat jobbet aldrig någonsin kommer upp i samma lön som de hade tidigare. Utflyttningen av jobb får alltså en negativ effekt på dem för resten av deras liv.

Det betyder också att för stora grupper är motståndet mot globalisering och frihandel inget som man kan förklara bort. För dem är nackdelarna högt reella och kan bara lösas med konkreta åtgärder.

Den gamla bilden av amerikansk politik är att republikanerna representerar näringslivet och är för frihandel, medan demokraterna representerar facket och är mot. Det gällde på 1990-talet, men definitivt inte nu, enigt Bruce Stokes.

– Republikanska väljare är till stor del äldre vita män, precis den grupp där många förlorat jobbet på grund av globaliseringen.

Det syns också tydligt i opinionsmätningarna. Till exempel anser 67 procent av de demokratiska väljarna att frihandelsavtalet med Mexico och Kanada har gynnat USA. Bara 22 procent av republikanerna håller med.

Den dåliga nyheten för globaliseringsvännerna är att just nu kontrollerar republikanerna båda kamrarna i den amerikanska kongressen och Vita huset. Och det finns inget som tyder på att republikanerna kommer att ta hänsyn till det växande stödet för globalisering och frihandel som finns, helt enkelt eftersom det i första hand finns bland demokraterna och inte deras väljare.

Det pekar på det växande problemet med en polarisering i amerikansk politik. Enligt Pew Researchs undersökningar har nu en majoritet av väljarna en klart negativ bild av det andra partiet. Det är tydligt att man inte bara är skeptisk till motståndarnas åsikter utan också till dem som personer. Det finns också en klart negativ syn på politiska kompromisser.

– Det gäller speciellt republikanska väljare. Där vill en klar majoritet att deras representanter ska stå på sina principer snarare än att söka kompromisser med det andra partiet. Om man tror att effektiv politik handlar om kompromisser ger det upphov till en större fråga, nämligen om det går att effektivt styra ett land i ett så polariserat samhälle.
