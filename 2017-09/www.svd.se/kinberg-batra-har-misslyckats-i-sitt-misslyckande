Lisa Irenius:
Kinberg Batra har misslyckats i sitt misslyckande

Lisa Irenius

Att misslyckas är en sak – men att inte själv få kontrollera hur detta misslyckande återberättas är nästan värre, tycks det. I dagens offentlighet är det många som kämpar med att sminka och plastikoperera sina misslyckanden så gott det går. Och i en kultur som är så fixerad vid att lyckas är det alltid intressant att reflektera över hur man förhåller sig till motgångar.

Men misslyckandet är märkligt förbisett i västerländsk filosofi. Detta konstaterar den franske filosofen Charles Pépin, författare till boken ”Les vertus de l’échec” (Misslyckandets dygder, 2016). När Europas främsta filosofer har nämnt misslyckandet har det ofta varit i negativa ordalag. Enligt Descartes beror misslyckanden på ett dåligt bruk av den egna viljan, och Kant förklarar det med ett dåligt bruk av förnuftet.

Inte konstigt att misslyckandet har blivit så skuldtyngt i europeisk kultur; ett underkännande av individens egen förmåga och självförverkligande. Men Pépin vill uppvärdera bakslagen och visa hur de erbjuder en möjlighet till fördjupad insikt. Framgångar är berusande, men motgångar kan medföra visdom.

För att misslyckandet ska bli en dygd måste tre villkor uppfyllas. För det första får misslyckandet inte förnekas. För det andra måste man skilja på ”att vara misslyckad” och ”att ha misslyckats”, och undvika att identifiera sig med bakslaget. För det tredje – och viktigast, enligt Pépin – måste man ta sig tid att begrunda misslyckandet och förändra sitt sätt att handla och tänka.

Det är tänkvärt, men frågan är om det räcker för att höja motgångens status. Den allmänna uppfattningen idag tycks vara att misslyckandet blir en dygd först när det vänds till framgång. Vi är helt impregnerade i denna föreställning, som förmedlas i var och varannan Hollywoodfilm. Hjälten möter motgångar – och tar sedan revansch.

Indirekt bidrar Pépin också till att bekräfta denna bild av misslyckandet; dess raison d’être blir att vara en förutsättning för framgång. I en intervju med Le Figaro lyfter han bland annat fram framgångsrika personer som han menar har blivit stärkta av sina misslyckanden: politikern Charles de Gaulle, som hade tjugo tuffa år innan karriären tog fart, och tennisunderbarnet Rafael Nadal, som en gång förlorade en viktig final mot Richard Gasquet (men ärligt talat: Nadals cv utmärker sig väl snarare genom exceptionellt få misslyckanden?).

Ett tecken i tiden är Metros ”Misslyckandepodden” som lanserades i maj. Där får man höra ”kända personer ärligt berätta om sina största misslyckanden i karriären” och – givetvis – ”hur de vände motgång till framgång”.

I somras öppnade också Museum of Failure, misslyckandets museum, i Helsingborg: en utställning med tekniska uppfinningar som slagit fel. Denna sammanställning av andras misslyckanden rönte snabbt medial framgång och har blivit omskriven i internationella medier. Ändå stänger det nya museet för publik redan 15 september. Ett misslyckande? ”Vi förutsåg inte det enorma intresset för vårt museum och det extraordinära antalet sålda biljetter när vi ursprungligen schemalade vår utställning”, meddelas det på hemsidan.

Kanske är det för att misslyckanden är så fruktade i vår kultur som det finns ett så stort intresse för dem. Men om det är betryggande att höra att lyckade personer också har misslyckats, och roligt att skratta åt märkliga uppfinningar, så blir riktiga misslyckanden smärtsamma så fort de kommer nära. Därför gör det ont att se en nyöppnad restaurang utan en enda gäst – och därför har det varit smärtsamt att dag efter dag följa Anna Kinberg Batras fall som moderatledare.

Moderaterna och Anna Kinberg Batra har misslyckats i sitt misslyckande; de har inte förmått paketera det på ett för samtiden acceptabelt vis. Man har inte förmått upprätta en tydlig förklaring (som ett misstag eller en konflikt). Man har inte heller förmått bädda in ett löfte om framtida framgång. Tvärtom har misslyckandets dygderika eftertanke och efterföljande framtidsvisioner lyst med sin frånvaro.

Som SvD avslöjade fick Kinberg Batra, ett par veckor innan avgångskraven restes, möjligheten att ”självmant och snyggt” meddela sin avgång (SvD 24/8). Hon hade kunnat ta på sig misslyckandet personligen, hon hade kunnat göra det till en välbekant berättelse om en framgångsrik person som stöter på hinder – och naturligtvis hade det senare vänts till framgång.

Men jag tycker att det hedrar Kinberg Batra att hon lät bli: hon lät maktspelet komma till ytan i all sin fulhet och futtighet och blottade sin egen hjälplöshet i detta. Hon lät processen bli transparent – något de flesta omhuldar i teorin men skyr i praktiken.

Det potentiella misslyckandet hänger som ett tungt ok över självförverkligandets knegare. Det kan säkert bli lättare att bära om man lär sig att betrakta det som en dygd, men för att verkligen lätta oket krävs nog också en ökad acceptans av att misslyckanden helt enkelt sker ibland – och att inte ens en stålstark vilja kan ändra på den saken. Ofta är man bara, som det heter, offer för omständigheterna. Det är trist och frustrerande, men också befriande. Oavsett om det går att vända till en framgång.
