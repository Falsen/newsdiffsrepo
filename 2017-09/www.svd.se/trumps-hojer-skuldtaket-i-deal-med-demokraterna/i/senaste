Trump och demokrater överens – höjer skuldtaket

Sandra Johansson

NEW YORK Reaktionerna var något förvånade när Trump klev ut ur ett möte med toppolitiker från kongressen. Han presenterade då en uppgörelse han gjort tillsammans med demokraternas ledare i senaten Chuck Schumer och demokraternas ledare i representanthuset Nancy Pelosi. Uppgörelsen innebär att USA:s skuldtak höjs i ett paket som också innehåller krishjälp till delstater som drabbats av orkanen Harvey och en tillfällig finansiering av statsapparaten (en så kallad ”continuing resolution” som behåller förgående budgetårs utgiftsnivå). Alla åtgärder gäller till 15:e december.

Utan en uppgörelse riskerade USA bli tvunget att ställa in betalningar och stänga ner offentliga verksamheter.

– Jag tror det kommer bli en väldigt bra överrenskommelse, sa Trump efter mötet och fortsatte:

– Vi hade ett väldigt, väldigt hjärtligt och professionellt möte.

Uppgörelsen kommer efter ett halvår då Trump har haft svårt att få igenom sina vallöften i kongressen – trots republikansk majoritet – eftersom republikanerna inte har kunnat enas. På onsdagen valde han att runda senatens republikanska gruppledare Mitch McConnell och representanthusets talman Paul Ryan som också deltog i mötet. Efter mötet bekräftade McConnell att han kommer att lägga fram ett förslag i enlighet med uppgörelsen mellan Trump och Demokraterna. Omröstningen väntas ske innan veckan är slut.

– Presidenten kan prata för sig själv, men hans känsla var att vi behövde komma samman för att inte skapa en bild av oenighet i en tid av genuin nationell kris och det var rationellt, svarade han på frågan om vad han anser om att Trump rundat sitt parti.

Republikanerna hade i stället velat se att ökade utgifter balanserades med nedskärningar i offentliga utgifter, eftersom de vill minska USA:s skuldtak. De planerade att använda stödet till konsekvenserna av Harvey som utpressning, eftersom det vore politisk känsligt för Demokraterna att rösta emot ett förslag som också innehöll ekonomiskt stöd till de drabbade.

När Paul Ryan innan mötet gick kommenterade den uppgörelse som Demokraterna gick ut med sa talmannen att en sådan uppgörelse vore ”löjlig”. Då nämnde dock inte toppdemokraterna finansieringen till statsapparaten.

Från demokraternas sida hoppas man att uppgörelsen ska ge större inflytande inför nästa förhandling. Det ger också Trump möjlighet att återgå till sitt hot om att stänga ner statsapparaten om han inte får finansiering till sin mur mot Mexiko, ett hot han nu har backat ifrån.

Trump tog också för första gången med sig en demokrat på en resa. Heidi Heitkamp fick följa med till North Dakota Trump talade om skattereformer. Heitkamp är uppe för omval i mellanårsvalet i delstaten som röstade på Trump med stor marginal och Heitkamp kan därför gynnas av att visa på samarbete.

– Alla undrar vad hon gör här, men jag ska säga er: Bra kvinna, sa Trump om hennes närvaro.

Tidigare på dagen röstade representanthuset igenom 7,9 miljarder dollar, drygt 60 miljarder svenska kronor, i finansiering till konsekvenserna av Harvey.
