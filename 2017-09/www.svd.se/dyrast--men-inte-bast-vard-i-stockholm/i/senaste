Vården i Stockholm är dyrast – men inte bäst

Fredrik Mellgren

Varje år jämför Sveriges kommuner och landsting, SKL, hur mycket pengar som landets 21 regioner och landsting satsar per invånare. Då ingår alla sjukvårdskostnader utom för hemsjukvård och tandvård. Man har också tagit hänsyn till folkhälsan i de olika regionerna liksom sjukvårdsbehoven – och även justerat för åldersfaktorn och att priser och löner skiljer sig åt.

Som vanligt ligger Stockholm överlägset i topp. I den senaste genomgången från 2016 gick 26 264  kr per invånare till sjukvården medan man i Västra Götaland satsade minst, 23 128 kr. En skillnad på 16 procent. Rikssnittet låg på 24 525  kr.

Men trots en rekorddyr vård verkar ändå pengarna inte räcka till. Enligt den senaste ekonomiska prognosen från juli beräknas Stockholmslandstingets vårdbudget överskridas med mer än en halv miljard kronor, 523 miljoner för 2017.

Den största kostnadsökningen hänger ihop med bemanningssituationen och den sjukvård som landstinget köper från olika vårdgivare inklusive alla vårdval.

Det är heller inte så att folkhälsan är sämre i Stockholm än på andra håll. Snarare mår Stockholmarna bättre än många andra, undantaget den psykiska ohälsan som är högre i huvudstaden. I stället betalar Stockholmarna för en hög produktion med många vårdgivare, inte minst ett stort privat vårdutbud.

Stockholm har överlägset flest läkarbesök per invånare trots att man har en bättre folkhälsa än i andra delar av landet, en stor andel sjukhusvård, flest privatläkarmottagningar och många vårdval.

Göran Stiernstedt, tidigare statlig utredare och en av landets ledande experter, brukar peka på att det inte finns något samband mellan att satsa mycket och att få en bra vårdkvalitet. Höga kostnader med många läkarbesök tyder snarare på att patienten måste gå till många ställen för att få rätt vård och att kontinuiteten inte är den bästa.

– Effektivitet handlar om bra vårdkedjor, logistik, sammanhållen vård och att stimulera till att tre besök bara blir ett i stället. Vetenskapligt kan man säga att de som har hög kvalitet nästan alltid har lägre kostnader, förklarade Göran Stiernstedt i en tidigare SvD-intervju.

SKL har även jämfört resultaten i de olika regionerna då det gäller 16 olika hälso- och sjukvårdsområden. Det visar sig då att Jönköping, Halland, Blekinge, Gotland och Kalmar har bäst resultat. I botten hittar man Norrbotten och Västernorrland. Stockholm ligger på plats 15 av 21 landsting.

Oppositionslandstingsrådet Erika Ullberg (S) säger att man gärna vill tro och ofta får höra av den styrande Alliansen att vi har den bästa vården i landet.

– Det måste svida rejält när det nu visar sig att Stockholm inte toppar kvaliteten. Det har skapats en myt om att privat utförd vård är billigare, men experimenten med de långtgående vårdvalen har blivit väldigt kostsamma för skattebetalarna. De privata vårdgivarna dränerar landstinget på pengar medan Alliansen räddas av att skatteintäkterna och statsbidragen ökar, säger hon.

Men finanslandstingsrådet Irene Svenonius (M) pekar på att Stockholm har en väldigt bra tillgänglighet och högre konsumtion av primärvård och psykiatri jämfört med andra delar av landet. Inget tyder på att besök görs i onödan.

– Vi har prioriterat hög tillgänglighet och det kostar. När patienter upplever att de är sjuka ska de få vård. Jag kan inte som förtroendevald sätta mig över det och påstå att de inte är sjuka. Vi har inte ett landsting bestående av hypokondriker.

Men borde inte vården vara bäst i Stockholm om vi betalar mest för den?

– Generellt får vi god valuta för pengarna. Jag skulle nog säga att vi har den bästa vården, det finns olika jämförelser som visar att vi ligger högt. Dessutom har vi bromsat kostnadsutvecklingen på senare år, säger hon.
