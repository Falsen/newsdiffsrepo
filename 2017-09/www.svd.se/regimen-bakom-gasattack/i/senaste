FN: Syriska regimen låg bakom gasattack

TT

När flygplanen försvunnit från himlen ovanför Khan Sheikhun låg människor kvar på marken. Många vred sig i kramper och konvulsioner och gled in och ut ur medvetslöshet.

Över 80 människor dödades och nästan 300 skadades i attacken i den rebellkontrollerade Idlibprovinsen den 4 april.

– Jag hittade barn som låg på marken, de tog sina sista andetag, deras läppar blev blå. Var du än tittade så låg det döda människor, har vittnet Abu al-Baraa tidigare berättat för The Guardian.

Det slogs tidigt fast att det fanns spår av det kemiska stridsmedlet sarin på platsen och Organisationen för förbud mot kemiska vapen (OPCW) konstaterade senare att ett stort antal människor utsatts för "sarin eller ett sarinliknande ämne". Och nu slår en FN-utredning fast att det var Bashar al-Assads regeringsstyrkor som låg bakom attacken.

Frankrike, USA och Storbritannien har sedan tidigare lagt skulden på Bashar al-Assads regim och Washington straffade med både sanktioner och en robotattack mot en syrisk flygbas. Och nu presenteras bland de starkaste bevisen mot den syriska regeringen från FN:s särskilda undersökningskommission för Syrien som baserar sin utredning på information från satellitbilder, video, fotografier, medicinska journaler och över 300 intervjuer.

"Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde det syriska flygvapnet saringas i Khan Sheikhun, vilket dödade dussintals, till största del kvinnor och barn", står att läsa i rapporten, som kategoriserar attacken som ett krigsbrott.

FN-utredarna har sedan 2011 dokumenterat 33 kemiska vapenattacker i Syrien. Minst 27 av dem utfördes av Bashar al-Assads styrkor, enligt utredningen. Regimen förnekar att man använder sig av kemiska vapen och hävdar att attackerna mot Khan Sheikhun riktades mot ett av rebellernas vapenlager – en förklaring som avvisas av FN:s utredare.
