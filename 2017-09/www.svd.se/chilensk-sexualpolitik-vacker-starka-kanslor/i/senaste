Chilensk sexualpolitik väcker starka känslor

TT

– Den här flickans fall berörde mig djup, jag kunde inte tillåta att hon skulle behöva leva i fel kropp, berättar domaren Luis Fernández i en intervju med den chilenska tidningen La Tercera.

Det var han som fattade det omtalade beslutet förra året att ge grönt ljus till två föräldrar som ansökt om att få ändra sin transexuella flickas namn och kön i folkbokföringen. De lämnade in begäran efter att de blivit stoppade på flygplatsen av polis, som inte ville förstå varför föräldrarna hade med sig en flicka när pappren beskrev en pojke.

– Vi sökte upprättelse eftersom vår dotter fått utstå så mycket diskriminering och obekväma ögonblick varje gång vi behövt hantera rutinärenden, pappersarbete eller göra läkarbesök, säger fadern Gonzalo Araya, till nyhetsbyrån AP.

En konservativ organisation anmälde domaren för felaktig tillämpning av lagen, men klagomålet avslogs.

Sedan domen har ytterligare minst fem önskemål om att ändra minderårigas registrerade kön lämnats in, enligt AP. Deras framgång hänger dock på enskilda bedömningar eftersom det inte finns någon lag som uttryckligen tillåter byte av juridiskt kön. Regeringen har ställt sig bakom ett förslag som skulle ge vuxna den rätten, men som för närvarande fastnat i kongressen där det möter hårt motstånd.

Samtidigt har utbildningsdepartementet satt press på landets skolor att bättre respektera elevernas sexuella orientering och könsidentitet. Enligt ett direktiv som skickades ut i maj ska skolorna bland annat se till att identifiera barnen vid det kön de föredrar, och underlätta för att de ska kunna använda toaletter och duschar "i enlighet med sina egna behov". Om en skola vägrar följa riktlinjerna kan straffåtgärder vidtas.

Direktivet har ytterligare retat upp traditionalistiska krafter och sammanslutningen för katolska skolor har lovat att trotsa riktlinjerna.

Åtgärderna kan ses som en del av ett bredare fokus från mitten-vänsterregeringen på sexuella och reproduktiva rättigheter. 2015 tilläts samkönade par att registrera sina partnerskap – och snart kan de få full rätt att gifta sig, och adoptera, om ett nytt förslag från president Michelle Bachelet går igenom i kongressen.

Dessutom har man slutligen lyckats riva upp landets totala förbud mot abort, en kvarleva från militärdiktaturen under Augusto Pinochet. Häromveckan sade författningsdomstolen ja till att tillåta abort i speciella fall som efter våldtäkt och fara för moderns liv, ett beslut som röstades igenom i parlamentet efter många turer.

Kritiker ser denna våg av sexualpolitiska förändringar som en attack mot kärnfamiljen och samhällets traditionella värden. Besluten har, liksom liknande liberaliseringar i andra latinamerikanska länder, mobiliserat en konservativ rörelse mot vad man beskriver som "ideologia de género" – en slags genusideologi som uppfattas som påtvingad.

Den samlande parollen, tillika en flitigt använd hashtag på sociala medier, är "con mis hijos no se metan", ungefär "experimentera inte med mina barn".

I juli bjöds den ultrakonservativa spanska organisationen Hazte Oir in till Chile för att kampanja i flera städer runt om i landet. Dess budskap var direkt riktat mot transpersoner: "Pojkar föds att vara pojkar, flickor föds att vara flickor. Det är biologi, inte ideologi".

Samtidigt har fokus på dessa frågor också lett till en ökad tolerans hos många. När Hazte Oir kom till huvudstaden Santiago samlades många till en motkampanj, bland annat med banderoller med citat från nationalpoeten Gabriela Mistral: "Barnens framtid är alltid här och nu. I morgon är det för sent."

Och under prideparaden i juli deltog enligt arrangörerna fler än någonsin, över 100 000 människor.
