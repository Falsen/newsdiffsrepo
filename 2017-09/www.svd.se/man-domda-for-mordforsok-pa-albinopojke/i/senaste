Män dömda för mordförsök på albinopojke

TT

En domstol i Tanzania har dömt sex män till 20 års fängelse vardera för att ha huggit av handen på en tolvårig pojke som var albino. Männen hoppades kunna sälja handen för att användas till trolldomsriter.

De högg av pojken handen i februari 2013 och försvann från platsen, men greps när de raggade efter en eventuell köpare, skriver den lokala tidningen Daily News.

Männen dömdes för att ha försökt mörda pojken, men de fick inte det maximala straffet livstids fängelse – vilket kritiseras på flera håll i landet.

Människor med albinism attackeras ofta och deras kroppsdelar används i hemliga ritualer i Afrika, särskilt på landsbygden. Enligt FN har minst 75 människor med albinism dödats bara i Tanzania mellan 2000 och 2015.
