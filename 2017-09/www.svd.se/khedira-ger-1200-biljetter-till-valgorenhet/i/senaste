Khedira ger 1 200 biljetter till välgörenhet

TT

Tysklands stjärnmittfältare Sami Khedira har köpt 1 200 biljetter till kvällens VM-kvalmatch hemma mot Norge för välgörande ändamål.

Matchen spelas i Juventusspelarens hemstad Stuttgart och biljetterna skänker 30-årige Khedira till barn med speciella behov och barn som är under cancerbehandling.

"För mig personligen är det inte bara viktigt att ge bort pengar, jag vill också att barnen själva ska få ut något av det", säger Sami Khedira i ett uttalande.

Den regerande världsmästaren Tyskland leder det europeiska VM-kvalets grupp C och kan i kväll bli klart för slutspelet i Ryssland nästa år.
