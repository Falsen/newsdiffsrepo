Kvinna misshandlad och rånad på bil i Spånga

TT

En kvinna i 70-årsåldern har blivit misshandlad och rånad på sin bil i Spånga centrum i nordvästra Stockholm.

Polisen fick larmet vid 19.30. Det var när kvinnan gick ut till sin bil som två män hotade henne med någon form av vasst tillhygge för att de ville ha bilen. Männen tog sedan bilen och i samband med det skadades kvinnan i handen. När polisen kom till platsen var hon talbar, men blödde från handen och hade en del andra blessyrer som hon kördes till sjukhus för.

Det finns olika vittnesuppgifter om åt vilket håll bilen åkt, och vad som hänt på platsen.

– Därför kan jag inte uttala mig ännu om vad det var för form av tillhygge, bara att det var ett vasst tillhygge som troligen skadat henne i handen, säger Carina Skagerlind på polisens regionledningscentral.

Polisen söker efter bilen och har inlett en förundersökning om rån.
