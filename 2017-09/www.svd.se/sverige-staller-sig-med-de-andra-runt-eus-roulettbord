”Sverige ställer sig med de andra runt EU:s roulettbord”



Den snabbt växande digitala spelmarknaden i Europa och världen i övrigt har skapat nya villkor för nationell spelreglering. Som ofta är fallet när den tekniska utvecklingen går fort, har många lagstiftare inte hängt med. En viktig faktor i sammanhanget är att spel- och lotteriverksamhet utgör tjänster i EU-rättslig mening som i princip ska kunna omsättas fritt på EU:s inre marknad. Samtidigt omgärdas spel och lotteriverksamhet traditionellt av betydande begränsningar i de flesta EU-medlemsstater, vilket gör att frågan uppstår vilka begränsningar som är tillåtna enligt EU-rätten.

Svensk spelpolitik har hittills handlat om att genom en förbudsreglering hålla borta privata vinstintressen från den svenska marknaden. De mest attraktiva spelformerna ­bedrivs av statligt ägda bolag som inte för­väntas ha vinstmaximering som norm. Spelmarknadens digitala och gränslösa natur har dock i praktiken gjort den svenska lagstiftningen verkningslös.

Monopolföretag, som Svenska Spel, har inte alls monopol på sina tjänster utan utsätts för en kraftfull och i många avseenden orättvis konkurrens, efter­som i lagens mening ­illegala aktörer lockar till sig svenska konsumenter med erbjudan­den som inte är tillåtna i Sverige.

Nyli­gen har en ny svensk spelutredning lagts fram och även remissbehandlats (SOU 2017:30). Det är en i raden av spelutredningar, men verkar vara den första som på allvar kan leda till en omreglering av den svenska spelmarknaden. Den kallas Spellicensutred­ningen, eftersom den monopolitiska ord­ningen nu delvis föreslås ersättas av ett licens­system.

Detta visar att den svenska spelpolitiken kan ta tvära vändningar. Sverige ställer sig nu bland många andra EU-länder runt det europeiska roulettbordet. Det handlar inte längre om att hålla borta privata vinstintressen, utan att skapa så goda förutsättningar som möjligt för internationella spelbolag. Reg­lerna måste vara smidiga och skatten låg. Bara på det sättet kan en del av spelkakan fortsätta att tillfalla staten. Enligt utred­ningen bör Sverige strategiskt lägga sig mellan lågskatteländerna Storbritannien (15 procent) och Danmark (20 procent). Med en skatt på 18 procent på spelbolagens spelnetto, hoppas utredningen på en kanalisering på 90 procent, vilket betyder att 90 procent av den spelverksamhet som äger rum i Sverige också beskattas i Sverige. Den nya inriktningen tycks än så länge vinna brett politiskt gil­lande.

Den fråga man kan ställa sig är dock om inte något är fundamentalt fel. Är det de inter­nationella spelbolagens behov som ska styra svensk spelreglering? Har inte lagstiftaren gett upp om den fjäskar för spelindustrin? Blir nästa steg att i likhet med Malta sätta ett maxtak för spelskatten – en lojalitetsrabatt för de spelföretag som förlägger hela sin verksamhet i landet?

Den nuvarande situationen i Europa är ett praktexempel på skadlig reglerings- och skatte­konkurrens, eftersom en negativ kravspiral kan förutses, så kallat ”race to the bottom”. Och det är inte bara skatten som blir låg och kraven på bolagen som urvattnas, konsekvensen blir per automatik även ett sämre konsumentskydd. Skyddet för konsumen­terna blir reaktivt (vård av spelmissbrukare) i stället för proaktivt, begränsning och kontroll av spelutbudet.

Men finns det anledning att gnälla, då dessa förhållanden i praktiken redan föreligger? Om spelmarknaden redan är en ”vilda västern” kan det väl inte vara fel att Sverige tar för sig så gott det går, även om det innebär att man spelar med?

Så tänker en nationalstat som känner sig begränsad av sin egen jurisdiktion. Men Sverige är också medlem av EU. Borde inte EU-lagstiftaren, som har till uppgift att säker­ställa att det inte uppstår konkurrenssnedvridningar och osund regleringskonkurrens på den inre marknaden, ingripa?

Europeiska kommissionen står redo, men intresset från medlemsstaterna har minst sagt varit svalt. Sverige borde dock tillhöra de stater som ser fördelen med en reglerad europeisk marknad med gemensamma marknadsföringsregler, vinståterbäringsregler, skattebaser och en lägsta skattenivå. Endast på det sättet kan staterna återta kontrollen över spelmarknaden i EU.

I dag styr de privata vinstintressena oavsett vad EU-länderna individuellt tar sig för. Överenskommelser på skatteområdet förutsätter enighet i ministerrådet, men bara det förhållandet att ett skarpt regleringsförslag läggs fram skulle sannolikt få fler att se det absurda i den nuvarande situationen.

Om Sverige anpassar sin spelmarknad till de realiteter som nu råder på EU:s inre marknad, borde man även gå i bräschen för att förändra den europeiska verkligheten.

Jörgen Hettne

docent i EU-rätt vid Institutionen för handelsrätt på Ekonomihögskolan vid Lunds universitet och forskare i juridik vid Sieps
