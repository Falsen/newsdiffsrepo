Konkurrensverket ger skärpt amorteringskrav grönt ljus

Frida Bratt

– Om alla banker tvingas ha samma villkor för hur varje enskild kund ska amortera på sina bolån så försämras möjligheterna till konkurrens.

Så lät det när Konkurrensverkets generaldirektör Dan Sjöblom kommenterade myndighetens remissvar om det nu införda amorteringskravet, i oktober 2015. Myndigheten föreslog i sitt remissvar att kravet i stället borde baseras på varje bank eller kreditinstitut för sig och inte på vilka villkor som ska gälla gentemot enskilda låntagare.

Men den här gången, när myndigheten ska tycka till om det skärpta amorteringskravet, är tongångarna annorlunda.

– Konkurrensverket har inga invändningar mot remissen, skriver myndighetens biträdande avdelningschef Stefan Jönsson i sitt remissvar, som SvD tagit del av.

Finansinspektionens förslag på skärpt amorteringskrav, vars remissrunda avslutas i veckan, innebär att alla som tar ett nytt lån och har en bolåneskuld på mer än 4,5 gånger bruttoinkomsten ska amortera 1 procentenhet mer än med nuvarande krav. För de högst belånade innebär det en amortering på 3 procent av bolånet per år.

Även kammarrätterna i Stockholm och Jönköping inkommit till Finansinspektionen med sina remissvar. Det var kammarrätten i Jönköping som orsakade de många turerna med det nuvarande amorteringskravet, när man slog fast att Finansinspektionen inte har rätt att införa ett sådant krav. FI har sedan dess fått ett utökat mandat av regeringen, och därför har inte kammarrätten några sådana invändningar den här gången. Däremot tycker båda kammarrätterna att förslaget delvis är ofullständigt och att Finansinspektionen bland annat måste förtydliga vissa begrepp.

Också Riksrevisionen tycker att förslaget är ofullständigt:

– Avsaknaden av en bred analys av alternativa åtgärder gör det oklart varför just ett förstärkt amorteringskrav skulle vara den effektivaste åtgärden, skriver Riksrevisionen i sitt remissvar.

Boverket är positiva till ett skärpt amorteringskrav, medan både Villaägarna och LO-förbundet är starkt kritiska. I sitt svar skriver LO att Finansinspektionens förslag ytterligare kommer att försvåra för LO-arbetare att etablera sig på bostadsmarknaden.
