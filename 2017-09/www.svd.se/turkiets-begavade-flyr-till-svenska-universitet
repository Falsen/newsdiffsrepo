Yavuz Baydar:
Turkiets begåvade flyr till svenska universitet

Yavuz Baydar

Med ett leende räckte hon fram handen: ”Hej, jag tror att jag känner dig. Jag är en turkisk student och har just kommit hit.”

Jag var på ett kort besök på en högskola i Sverige och råkade hamna mitt i en grupp nykomlingar från hela världen. Gården där vi stod surrade som en bikupa; full av nya studenter i färd med att lära känna varandra.

Den unga kvinnan, som jag var flyktigt bekant med, drog sin historia: ”Mitt universitet i Turkiet, i Zirve, stängdes över en natt. Jag lyckades i stället komma in på universitetet i Ankara, men där sparkade de ganska snart nästan alla mina lärare. Så jag ringde min syster i Sverige och kom hit. Men tanken på vänner som blev kvar gör mig ledsen, Yavuz Bey...”

Jag mumlade något om att hon hade gjort ett riktigt val, att det var viktigt att hon tog sin examen i en helt fri omgivning som denna och att hon med tiden säkert skulle kunna återvända till ett fritt Turkiet. Ärligt talat är jag inte alls så övertygad om det där sista, men jag ville inte ta ifrån henne allt hopp. Jag önskade henne lycka till och gick vidare mot ett avtalat möte.

På vägen dit ropade någon på mig. Det var en annan student, som inte hittade till tågstationen och bad om hjälp. Hennes brutna engelska var så uppenbart bekant att jag svarade: ”Låt oss tala turkiska”. Och så kom det sig att jag fick höra även hennes berättelse. Hon hade kommit till Sverige för att göra sin master: ”Jag reste för att Turkiet inte längre är en rättsstat...”

Innan vi skildes åt sa hon att ganska många turkar pluggade här nu, och att de trots allt hade gott hopp om framtiden.

Fastän vårt möte slutade i en positiv ton kände jag mig med ens så sorgsen. Just de här ungdomarna hade klarat sig, men hur var det med resten i deras generation – miljoner andra? Jag tyckte så synd om dem: vådan av att befinna sig i en tilltagande konservativ, intolerant och brutal omgivning riskerade att förbittra deras ungdom. Och som vi vet från andra förtryckarsamhällen kan detta leda till en radikalisering som skapar konstant instabilitet.

Turkiets kräftgång mot en alltmer orwellsk struktur sänder tydliga signaler om en sådan utveckling. En känsla av obehag har spridit sig i stora delar av samhället. Personer från helt olika miljöer och grupper verkar förenas i att de alla är inställda på att utbilda sig utomlands.

Dagstidningen Cumhuriyet sammanställde nyligen statistik över ”studentflykten”. Antalet turkiska studenter som vill slutföra sina studier utomlands har ökat med 30 procent på ett år. De flesta vill till Tyskland och Kanada, men man hittar också en stor boom i antalet som söker sig till Sverige. Här är ökningen mer än 60 procent.

”Vårt lands mest begåvade ungdomar försöker ta sig härifrån”, sa en expert till Cumhuriyet.

Det hela blir en ond cirkel. Om den negativa utvecklingen inte avstannar i Turkiet, lär fortsatt flykt vara oundviklig och inte längre begränsa sig till elit och dissidenter, utan sprida sig till andra grupper – som annars skulle ha kunnat bidra till en bättre framtid för landet.

Översättning från engelska: Anders Q Björkman
