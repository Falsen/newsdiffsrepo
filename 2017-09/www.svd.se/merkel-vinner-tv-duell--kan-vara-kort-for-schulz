Tomas Lundin:
Merkel vinner tv-duell – kan vara kört för Schulz

Tomas Lundin

BONN Uppdraget var otacksamt. Martin Schulz skulle attackera, blotta bristerna i regeringspolitiken, sätt fingret på de ömma punkterna och staka ut en ny kurs. Enda problemet: Hans socialdemokratiska SPD sitter i regeringen och har fattat alla beslut tillsammans med Merkels borgerliga CDU/CSU.

Det kunde bara bli en halvmesyr.

Balansgången mellan kritik och ansvarstagande fick debatten att bli lika sömnig som hela valrörelsen. Maybritt Illner, en av de fyra utfrågarna, höll på att förtvivla.

– Jag tror att ni kan ha en gemensam grillfest efter debatten, stönade hon.

Andra talade om ”duett i stället för duell”, och på de sociala medierna haglade det spydiga kommentarer om rörande enighet. CSU-politikern och förre försvarsministern Karl-Theodor zu Guttenberg var djupt irriterad.

– Jag hade bara en enda tanke: när omfamnar de varandra? sa han i en tv-debatt efter partiledarduellen.

Opinionsmätningar efter den 97 minuter långa debatten visar att Angela Merkel vann på praktiskt taget alla områden. Efter halva tv-tiden ansåg 59 procent att hon var mer kompentent än Schulz som bara fick 18 procent. I fråga om trovärdighet fick Merkel 47 procent och Schulz 26 procent. Merkel var också mer sympatisk och mer övertygande.

En mätning på uppdrag av tv-stationen ARD efter hela debatten visar att Merkel uppfattades som mer övertygande av 55 procent och Schulz av 35 procent. I flyktingpolitiken där Merkel har attackerats hårt för att hon 2015 öppnade gränserna stöddes hon på söndagen av 44 procent av de tillfrågade medan Schulz fick 39 procent.

Merkel försvarade i debatten beslutet att ta emot uppåt en miljon flyktingar inom loppet av bara ett år. Schulz hade kritiserat att hon inte samordnat detta med Tysklands EU-partner.

– Det finns ögonblick i en förbundskanslers liv då beslut måste fattas, sa hon.

– Det rörde sig om människor som behövde vår hjälp.

Bilden som förmedlades till väljarna var den av en politisk ledare som tar ansvar i svåra tider. Och som efteråt står för det beslutet.

Värst av allt för Schulz var att Merkel tog hem poäng också i en socialdemokraternas centrala valfrågor. Hennes arbetsmarknadspolitik stöddes av 45 procent av de tillfrågade och Schulz förslag av 40 procent.

Med rekordlåg arbetslöshet och stark ekonomisk har socialdemokraterna svårt att nå ut med sitt budskap att Tyskland behöver mer social rättvisa.

Detta är ett skäl till att CDU/CSU leder stort i alla mätningar. I den senaste mätningen av Emnid som publicerades på söndagen ökade SPD med en procentenhet till 24 procent. Men Merkels borgerliga partier ligger på 38 procent.

Minst lika viktigt är att Merkel i dag är en av västvärldens mest erfarna politiker. Hon har styrt EU genom eurokrisen, hanterat flyktingströmmarna, profilerat sig gentemot Donald Trump och är nu på väg att återuppliva det tyskfranska samarbetet i EU.

– I en osäker värld med testosteronstinna ledare är det osäkert vad Schulz vill. Men väljarna vet vad Merkel kan, kommenterade på söndagen tidningen Münchner Merkur.

Emnids mätning bekräftar detta. 50 procent av tyskarna skulle i dag rösta på Merkel och bara 25 procent på Schulz om de kunde välja förbundskansler i ett direktval.
