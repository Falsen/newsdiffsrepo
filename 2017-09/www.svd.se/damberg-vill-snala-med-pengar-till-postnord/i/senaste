Damberg vill snåla med pengar till Postnord

Joel Dahlberg

Förhandlingarna mellan svenska staten och den danska staten om hur pengabristen i Postnord ska lösas pågår för fullt. Det alternativ som just nu ligger på förhandlingsbordet skulle innebära väsentligt mindre pengar till Postnord än vad Håkan Ericsson bett om, vilket danska tidningen Börsen var först med att avslöja.

Runt en halv miljard vardera väntas nu respektive land vara villigt att bidra med vilket bekräftas av SvD:s källor. Uppgifter avslöjar också att svenska staten har anlitat juristfirman Lindahls och SEB:s investmentbank Enskilda som rådgivare i förhandlingarna. Danska regeringen har anlitat investmentbanken Rotschild som sin finansiella rådgivare.

– Det finns inte på kartan att regeringen med näringslivsminister Mikael Damberg kommer skjuta till de 1,8 miljarder som är svenska statens del av de pengar som Håkan Ericsson uppskattar behövs, säger en källa till SvD.

Planen är att en del av de ytterligare pengar som behövs kommer Postnord att få låna upp på egen hand. Postnord har redan lånat upp drygt 3,6 miljarder, bland annat genom olika obligationer. Om bolaget ska ta upp runt 2 miljarder till för att täcka problemen i Danmark betyder det att möjligheterna att nå en tillfredställande lönsamhet framöver blir mindre.

Redan i våras gick Postnords vd Håkan Ericsson ut och vädjade till ägarna om pengar, men förhandlingarna har dragit ut på tiden. Svenska staten och danska staten har lika många röster, men svenska staten äger 60 procent av kapitalet.

Det innebär egentligen att det är svenska staten som ska betala mest, motsvarande 1,8 miljarder vilket man hittills varit ovillig att göra. I mars konstaterade Näringsminister Mikael Damberg (S) i SvD att de stora förlusterna huvudsakligen är ett danskt problem. Målet med de nu pågående förhandlingarna är att snart kunna presentera en lösning på Postnords kapitalbehov.

– Ett besked kan mycket väl komma före en förändrad svensk postlag och förordning. Den här frågan har redan dragit ut för länge och om inte svenska regeringen ser upp kan Postnords problem bli ett ovälkommet inslag i valrörelsen som snart drar igång, säger en person med insyn.

Så sent som i fredags bekräftade Jens Moberg, styrelseordförande i Postnord, att det pågår förhandlingar med ägarna och att olika alternativ utvärderas så som lån eller externa investerare. De tre miljarder man behöver ska framförallt användas till att minska antalet anställda i Danmark signifikant, många av de anställda har så kallade särskilda villkor från tiden då posten var en dansk statlig myndighet.
