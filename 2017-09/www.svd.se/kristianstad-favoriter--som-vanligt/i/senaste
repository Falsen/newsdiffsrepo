Kristianstad favoriter – som vanligt

TT

Kristianstad har tagit tre raka SM-guld och tre år i följd har den skånska storklubben vunnit grundserien. Om vi ska tro Handbollsligans klubbar kommer det att bli en repris säsongen 2017–2018. Elva av 13 ligakonkurrenter tippar Kristianstad som grundserievinnare under upptakten i Malmö. Samma placering tror klubben själv på.

– Vi har vunnit serien tre år i rad och har stora delar av laget intakt, säger Kristianstadstränaren Ola Lindgren när han ska förklara det självpåtagna favoritskapet.

Kristianstad har ett intensivt matchschema i och med att klubben även spelar i Champions League och klubben tjuvstartade den inhemska säsongen i fredags. Då blev det seger med 31–22 hemma mot Karlskrona.
