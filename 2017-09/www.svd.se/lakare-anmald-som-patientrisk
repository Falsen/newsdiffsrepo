Läkare anmäld som patientrisk

TT

Region Norrbotten har anmält en stafettläkare som en patientrisk till Inspektionen för vård och omsorg, Ivo, skriver Norran.

Läkaren var verksam inom primärvården och Region Norrbotten reagerade efter 15 avvikelser på sju veckor.

Några av avvikelserna bedöms vara allvarliga. Läkaren ska bland annat ha skickat hem ett litet barn med diabetes utan åtgärd. Barnet fick ett par dagar senare köras till sjukhus med ambulans.

I ett annat exempel avled en patient på ett boende efter att läkaren avvaktat med att sätta in antibiotika.

Enligt Region Norrbotten har det hållits samtal med läkaren, bland annat om hans bemötande av patienter. Många av avvikelserna har kommit fram efter att han slutat.

Läkarens arbetsgivare, ett bemanningsföretag, är enligt anmälan informerat om händelserna.
