”Uppföljning av upphandlingar bättre än vinstförbud”



I sitt betänkande om vinster i välfärden ”Ordning och reda i välfärden” (SOU 2016:78) anför utredaren Ilmar Reepalu att det är viktigt att ”att säkerställa att offentliga medel används till just den verksamhet de är avsedda för”. Vi delar självfallet denna målsättning men menar att hans metod är fel.

Som ett huvudargument för vinstbegränsning anför Reepalu att han anser att det är svårt att följa upp välfärdsverksamheten. Detta eftersom det inte skulle röra sig om ”vanliga” marknader. Givetvis skiljer sig olika marknader åt. Men detta medför inte att vissa tjänster skulle vara omöjliga att upphandla på ett korrekt och rättssäkert sätt. Med rätt verktyg går det att följa upp, utvärdera och kvalitetssäkra praktiskt taget alla typer av upphandlingar.

Sverige har i dag en väl utvecklad lagstiftning kring offentliga upphandlingar, men det finns betydande brister i hur avtalen följs upp.

Det Reepalu tar fasta på i sin rapport är begreppet ”mjuka värden”, vilka han påstår är näst intill omöjliga att utvärdera. Mjuka värden förekommer dock även inom många branscher som inte kan klassas som välfärdssektorn – till exempel vid bedömning av vad som är god mat, en skicklig föreläsare eller snygg design. Denna problematik omfattar så vitt skilda tjänster som bemanning, konsulttjänster, catering och fastighetsskötsel. Sådana tjänster upphandlas i dag av kommuner, landsting och staten, med ett ofta utmärkt resultat. Vi vill inte tro att ens Ilmar Reepalu skulle vilja förbjuda privata företag att driva personalmatsalar eller designbyråer i anbudskonkurrens.

Dagens upphandlingslagstiftning innehåller en uppsättning väl genomtänkta verktyg för alla slags upphandlingar. Problemet ligger – som tidigare framhållits – i att de upphandlade avtalen måste följas upp, på samma sätt som de upphandlande myndigheterna även måste kontrollera och följa upp sina egenregi-verksamheter. Enligt en studie som genomfördes 2013 av Företagarna följs endast omkring 7 procent av alla upphandlade avtal upp på ett regelmässigt sätt. Detta är anmärkningsvärt.

Det är en självklarhet för såväl företagare som privatpersoner att kontrollera den tjänst eller vara som man avtalat om verkligen levereras. Det är uppseendeväckande att detta inte är en självklarhet även för myndigheter. Det förklarar också varför vissa upphandlingar gått snett. Det är märkligt att myndigheter i sådan omfattning försummat kontroll och uppföljning. Detta ger också anledning att fundera över i vilken omfattning myndigheternas kontrollerar verksamhet i egen regi.

Sveriges kommuner och landsting (SKL) har utarbetade råd och rekommendationer för detta och betonar att avtalsuppföljningen är möjliga att genomföra på ett bra sätt om rätt metoder används. I sin handbok betonar SKL tre avgörande delar: rutiner, personella resurser och elektroniskt informationsstöd. En väl fungerande upphandling kräver således aktivt uppföljningsarbete oavsett om det handlar om sjukvård eller design.

Exempelvis har Haninge kommun anställt en ekonomicontroller som inom en vecka lyckades identifiera besparingar på 2 miljoner kronor i felaktiga upphandlingar för kommunen. Ett annat exempel är Malmö kommun som genom att snabbt häva ett avtal med företag som inte kunde utföra avtalad städning på korrekt sätt lyckades med att både följa lagen och säkerställa välstädade förskolor.

Felaktigt utformade eller icke uppföljda upphandlingskontrakt är avgörande problem när det offentliga upphandlar, inte den nuvarande lagstiftningen. Att, såsom utredningen föreslår, minska anslaget till tillsynsmyndigheter skulle öppna upp för ett ökat missbruk. Central statlig tillsyn är en betydelsefull pusselbit i att förbättra kommunernas möjlighet att övervaka sina avtal och leva upp till sina lagstadgade uppgifter.

Att förbättra rutinerna och säkra tillsynen skulle vara ett säkert sätt sätt att förbättra svensk välfärd till skillnad från det vinsttak som Ilmar Reepalu och hans utredning föreslår. Det skulle också säkra att välfungerade välfärdsenheter som äldreboende, vårdcentraler med mera skulle finnas kvar medan ickefungerande enheter – såväl i privat som egen regi skulle rensas bort.

Inger Ridderstrand Linderoth

ordförande i den privata expertgruppen Konkurrenskommissionentidigare stadsjurist i Stockholm

Per Eklund

ledamot i Konkurrenskommissionentidigare hovrättsråd och statsstödsexpert

Lennart Göranson,

ledamot i Konkurrenskommissionentidigare ställföreträdande generaldirektör vid Konkurrensverket

Lennart Palm

ledamot i Konkurrenskommissionentidigare vd vid Näringslivets regelnämnd (NNR)
