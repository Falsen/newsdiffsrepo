Två män förhörs om försvunnen fransk flicka

TT

Maelys de Araujo sågs senast natten till i söndags invid festlokalerna i Pont-de-Beauvoisin, i sydöstra Frankrike. Fallet har väckt stor uppmärksamhet, och under veckan som gått har stora polisresurser lagts på att hitta nioåringen, som man misstänker kan ha kidnappats.

Även dykare har deltagit i sökandet. Sökhundar, som utgått från lukten av ett av flickans gosedjur, tappade spåret vid en parkeringsplats utanför festlokalen vilket stärkt misstankarna om att flickan kan ha förts bort med en bil.

En 34-årig man som befann sig området vid försvinnandet greps under fredagen på grund av "motsägelser" under polisförhöret, enligt åklagaren Dietlind Baudoin.

Mannen är god vän med den manlige bröllopsgäst – också han 34 år – som greps i torsdag. Även den mannen hålls på grund av motsägelser i sitt vittnesmål. Baudoin säger också att mannen som greps i torsdags hade varit frånvarande från bröllopsfesten under en period som kan sammanfalla med flickans försvinnande.

Det var en stor bröllopsfest och polisen har förhört flertalet av de 180 gäster som närvarade. Utöver dessa har omkring 70 personer förhörts.
