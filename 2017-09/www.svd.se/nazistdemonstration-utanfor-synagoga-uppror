Nazistdemonstration utanför synagoga upprör

TT

Polisen har gett nazistiska Nordiska Motståndsrörelsen (NMR) tillstånd att tåga genom Göteborg på judarnas viktigaste högtid, jom kippur, den 30 september. Demonstrationståget ska gå alldeles nära synagogan, vilket upprör den judiska församlingen, rapporterar SVT Nyheter Väst.

– I vår församling har vi flera överlevare från Förintelsen. De och deras barn och barnbarn lever för alltid med ett trauma efter en händelse som den här gruppen hävdar inte har hänt. Samma personer ska alltså demonstrera utanför vår synagoga just denna dag, säger Linnéa Katz vid församlingens informationsstyrelse till kanalen.

Polisen uppger att man bara tagit hänsyn till säkerhetsaspekten vid valet av väg, och att man inte har möjlighet att ta hänsyn till omständigheterna.

– Vi varken får eller kan väga in symbolfrågor när vi ger tillstånd, säger Erik Nord, chef för polisen i Storgöteborg.
