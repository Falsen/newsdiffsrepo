Från guld till liten stuga

TT

Brithén firade SM-guld med HV71 i april, men bestämde sig sedan för att flytta tillbaka till sin moderklubb Rögle.

– Jag har följt Rögle sedan jag lämnade så det är speciellt att vara tillbaka. Det tror jag alla som har en moderklubb i SHL kan förstå, berättade han i samband med den årliga upptaktsträffen inför säsongsstarten som hölls på Vasateatern i Stockholm.

Hans berättelse om den nya bostadssituationen lät som rena teatern, men har sin förklaring:

– Jag och min sambo har köpt en tomt så det ska bli husbygge. Vi ska flytta in i en lägenhet under tiden, men nu i början bor vi i en stuga på mina föräldrars tomt.

Här är några andra citat från upptaktsträffen:

– Jag är van att bära kylskåp.

Nykomlingen Moras nye tränare Mattias Karlin apropå att komma från en klubb med små resurser (Västervik) till en större klubb, men fortfarande med små resurser jämfört med konkurrenterna.

– Lagkamraterna sade att den smakade som torr lingongrova.

Malmös forward Fredrik Händemark om reaktionerna när han bjöd på en hembakad, nyttig kladdkaka.

– Jag lever väldigt mycket här och nu och har aldrig oroat mig för framtiden.

Brynäs nygamle tränare Roger Melin, 61 år, om hur han har överlevt så länge som elittränare. Melin firar 31 år i yrket och har sedan 1990 varit verksam i någon av de två toppdivisionerna.

– Det är stort när man ser vilka föregångare man haft, ett ärofyllt uppdrag.

Alexander Johansson om rollen som lagkapten i Färjestad där namn som Jörgen Jönsson, Rickard Wallin, Håkan Loob och Thomas Rundqvist finns bland dem som haft ett "C" på tröjan.
