USA kräver ”starkast möjliga” åtgärder mot Nordkorea

Johannes Ledel

USA:s tålamod är ”inte oändligt”, varnar USA:s FN-ambassadör Nikki Haley.

– Vi måste vidta de starkaste möjliga åtgärderna mot Nordkorea i FN:s säkerhetsråd, sade Haley under ett möte med säkerhetsrådet i New York som sammankallades efter att Nordkorea i helgen utfört sitt hittills största kärnvapentest.

Haley sade också att Nordkorea ”ber om krig” och att säkerhetsrådets sanktioner mot diktaturen, som varit i kraft sedan 2006, inte har fungerat.

– Trots våra ansträngningar är Nordkoreas kärnvapenprogram mer avancerat och farligare än någonsin, sade Nikki Haley.

Hon argumenterade också för att ”bara de starkaste sanktioner” kan göra det möjligt att lösa krisen genom diplomati och vill att FN nästa måndag röstar om nya sanktioner mot Nordkorea.

Rysslands FN-ambassadör Vasilij Nebenzia sade att Nordkoreas kärnvapentest är ”ytterst allvarligt”, men att en militär insats inte kommer vara lösningen.

– En samförstående lösning på kärnvapen och andra problem som plågar den koreanska halvön kan uppnås endast genom diplomatiska kanaler, säger Nebenzia.

Han talade om "ett akut behov av att hålla huvudet kallt och avstå från alla åtgärder som kan eskalera spänningar".

– Freden i regionen är i stor fara, sade Vasilij Nebenzia.

Också Liu Jieyi, ambassadör för Nordkoreas närmaste allierade, Kina, argumenterade för en fredlig lösning.

– Kina kommer aldrig att tillåta kaos och krig på halvön, sade Liu Jieyi.

Sveriges representant i säkerhetsrådet, Irina Schoulgin-Nyoni, sade i sitt uttalande att Sverige ”i starkast möjliga ordalag”, fördömer Nordkoreas kärnvapentest.

– Vi är redo att utforska nya sanktioner, sade Irina Schoulgin-Nyoni.

I Juli i år genomförde Nordkorea tester med robotar med kapacitet att nå USA:s fastland. Enligt Sydkoreas underrättelsetjänst finns det nu indikationer på att Nordkorea kommer att göra en ytterligare test med en sådan interkontinental robot.

Sydkorea svarade på måndagen på Nordkoreas senaste kärnvapentest genom en militärövning som simulerade en attack på Nordkoreas testområde. Sydkorea diskuterade också utplacering av hangarfartyg och strategiska bombflyg vid den koreanska halvön med USA. Sydkoreas regering beslutade dessutom att stärka sitt försvar med ytterligare fyra enheter av robotförsvarssystemet THAAD.

Landet har redan två THAAD-enheter. Beslutet att utöka THAAD kan bidra till att spänningarna i området ökar ytterligare eftersom Kina menar att försvarssystemets starka radar kan användas för att spionera på Kinas missilsystem.
