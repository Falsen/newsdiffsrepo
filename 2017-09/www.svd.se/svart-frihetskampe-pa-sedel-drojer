Svart frihetskämpe på dollarsedel dröjer

TT

Harriet Tubman som kämpade för slavars frigörelse skulle blir den första svarta kvinnan på en amerikansk dollarsedel. Jack Lew, finansminister under Barack Obama, föreslog förra året att hon skulle ersätta USA:s sjunde president Andrew Jackson på framsidan av 20-dollarsedeln. Den slavägande presidentens bild skulle finnas kvar på sedelns baksida.

I dag säger nuvarande finansministern Steve Mnuchin att det inte är något han prioriterar för stunden.

– Vi kommer att titta på detta. Det är inte något jag är fokuserad på just nu, säger han till nyhetskanalen CNBC.

Just Andrew Jackson är en förebild för Donald Trump, som har satt upp hans porträtt i Ovala rummet i Vita huset. Under valrörelsen sade Donald Trump att "Harriet Tubman är fantastisk", men att han inte gillade tanken på att låta henne ersätta Jackson på grund av "politisk korrekthet".

Tubman föddes som slav tidigt på 1820-talet. Hon hjälpte hundratals slavar att fly och dog som en fri kvinna 1913.
