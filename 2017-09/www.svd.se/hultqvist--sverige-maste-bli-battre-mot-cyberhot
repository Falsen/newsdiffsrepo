Hultqvist : Sverige måste bli bättre mot cyberhot

Tomas Augustsson

Vad händer om EU:s högkvarter i Rom utsätts för en så allvarlig cyberattack att ledningen inte kan kommunicera med militären som ska göra ett ingripande på Medelhavet?

Och hur hanterar man effekterna om det samtidigt blir kampanjer i sociala medier som sprider lögner och uppmanar till protester mot EU:s agerande?

Det var två frågor som EU:s försvarsministrar förväntades hantera när de på torsdagen för första gången hade en gemensam övning om cyberkrigföring. Övningen hölls i Tallinn och är en del i det allt tätare samarbetet på området mellan EU-länderna och där också Nato spelar en viktig roll.

– Det är väldigt bra med den här typen av övningar med försvarsministrarna för vi måste kunna koordinera våra insatser inom EU. Dessutom kom det upp vilken hjälp vi i det här fallet skulle ge till Italien och det är en väldigt nyttig fråga att ta ställning till, säger försvarsminister Peter Hultqvist (S).

Att övningen hölls just i Tallinn var förstås ingen tillfällighet. Landet är för närvarande EU:s ordförandeland och har valt ut cybersäkerhet som ett prioriterat område. I Tallinn finns även ett centrum som Nato byggt upp för att hantera cyberhot.

Sverige är sedan förra året med i Nato:s cyberförsvarscentrum. Där finns också svensk personal vid centrumet som är öppet även för länder som inte är medlemmar i Nato.

– Behovet av kunskap och insikt om det här ökar hela tiden. Sverige behöver utveckla arbetet med vår it-säkerhet och förmåga att hantera cyberangrepp, säger Peter Hultqvist.

Hur bedömer du risken för cyberattacker riktade mot svenska intressen?

– De pågår hela tiden och vi har 100 000 cyberattacker om året i Sverige riktade mot företag, myndigheter och försvaret. Det här är en typ av operationer som också kan leda till att våra kommunikationslinjer blockeras. Då är det nyttigt att öva vad man gör i ett sådant läge, säger Peter Hultqvist.

Oron är stor på många håll och gäller allt från cyberattacker, till desinformationskampanjer och nya former av hybridkrigföring. Det märks exempelvis inom Nato som byggt upp ett centrum för cyberhot i Tallinn, ett centrum för strategisk kommunikation i Riga och ett för energifrågor i Villnius.

Sverige är med i de två centra som byggts upp i Tallinn och Riga. Dessutom ska Sverige vara med i det EU-baserade centrum som precis öppnat i Helsingfors. Där ska man på ett mer övergripande sätt arbeta för att motverka hybridhot där motståndaren använder en blandning av exempelvis traditionell militär, irreguljära förband och cyberkrigföring.

– Det är väldigt viktigt att vi är med för de här hoten är realiteter som måste hanteras. Vi har också ett riksdagsbeslut på att vi inom försvarsmakten ska utveckla aktiv cyber(krigföring). Det arbetar försvaret redan med men mer än så säger jag inte om det, säger Peter Hultqvist.
