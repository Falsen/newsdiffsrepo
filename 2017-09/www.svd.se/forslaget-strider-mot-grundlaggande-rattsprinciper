”Förslaget strider mot grundläggande rättsprinciper”



Dick Malmlund uttrycker i sin debattartikel (SvD Debatt 30/8) en frustration över att personer inför domstolen nekar till brott trots att de, enligt hans mening, är uppenbart skyldiga. Han exemplifierar med ett referat från en huvudförhandling där de åtalade tycks ha lämnat meningslösa och närmast provocerande svar på de frågor de fått. Även om den frustration Malmlund känner inför detta är i viss mån förståelig är knappast den lösning han föreslår rimlig eller ens genomförbar.

För att komma till rätta med problemet förespråkar Malmlund att den som döms för ett brott mot sitt nekande skall dömas hårdare än den som erkänner. Det är ett förslag som inte bara står i strid med grundläggande rättsprinciper utan också torde innebära en risk för fler oskyldigt dömda.

Rätten att inte behöva yttra sig över en misstanke eller i övrigt bidra till utredningen av ett brott man är misstänkt för är en grundläggande rättighet och finns i alla civiliserade rättsordningar. För svenskt vidkommande är denna rättighet bland annat fastslagen av Europadomstolen och följer av artikel 6 i Europakonventionen, varigenom den också är en del av svensk lag. Att, som Dick Malmlund föreslår, ta det hela ett steg längre och utdöma hårdare straff för den som faktiskt uttalar sig men förklarar sig oskyldig står helt uppenbart i strid med denna rättighet. Redan av det skälet lär Malmlunds förslag vara ogenomförbart.

Men även om det skulle vara tekniskt möjligt att genomföra Malmlunds förslag skulle en sådan ordning få märkliga, och knappast önskvärda, konsekvenser. Det skulle innebära att en person som de facto är oskyldig till det brott hen åtalats för (vilket, vågar jag påstå, inte är helt ovanligt) riskerar att hamna i en sämre situation om hen håller sig till sanningen och därmed förnekar brott. Malmlund kan ju pröva med att själv tänka sig in i situationen att stå oskyldigt anklagad för ett brott men veta att om man nekar, och ändå döms, kommer straffet att bli hårdare. Är det rimligt att överhuvudtaget ställas inför det valet?  Det är det inte enligt min uppfattning och i och med att några personer kanske ändå väljer att ta det säkra före det osäkra genom att erkänna sådant de faktiskt inte är skyldiga till riskerar en sådan ordning också att resultera i fler oskyldigt dömda.

Att förneka det brott man är åtalad för, oavsett om man är skyldig, helt eller delvis, eller oskyldig är precis som rätten att inte uttala sig alls en grundläggande och självklar rättighet. Att vissa personer av olika skäl ger ologiska eller underliga svar på frågor i domstolen är inte en anledning att rucka på den principen.

Gustaf Ljungström

advokat
