Rakare spel under Nilssons ledning

TT

Sverige var regerande mästare, men det tog stopp redan i gruppspelet i EM i Polen i somras. På tisdagskvällen börjar kvalet till nästa stora fotbollsmästerskap för de svenska U21-herrarna, EM i Italien sommaren 2019.

Kvalpremiären mot Cypern i Falkenberg blir också första testet för Roland Nilsson, som tagit över förbundskaptensrollen från Håkan Ericson.

– Det är lite spelare som varit med tidigare, men också nya spelare som inte varit med. Gruppen är ju helt ny på det sättet, säger Nilsson.

– Jag kommer in med lite ny spelidé, så att även de som har lite erfarenhet måste ta in nya saker.

Det är framför allt offensivt som den förre landslagsbacken vill stuva om lite. Det är gott om skickliga anfallare i truppen, där Nilsson bland annat gett Malmö FF:s Carlos Strandberg, Djurgårdens Gustav Engvall, Jordan Larsson från Nijmegen och Dortmundtalangen Alexander Isak chansen.

– Det blir väl att vi blir lite rakare i vårt spel. Laget som var nere i Polen var väldigt bollskickligt, väldigt skickligt på mitten, vilket de utnyttjade, säger Roland Nilsson.

– Vi ska fortfarande ha ett passningsinriktat spel, men också korta ner vägen fram till våra forwards ibland.

Spelarna som är aktuella för de närmaste två årens kval- och EM-spel är födda den 1 januari 1996 och senare. Men Roland Nilsson, som varit förbundskapten på ungdomssidan de senaste åren, upptäckte snabbt att det inte bara är de äldre årskullarna som kommer att vara aktuella.

I truppen till Cypernmatchen finns utöver en stomme med spelare födda just 1996 även en rad yngre spelare, som Alexander Isak, Pontus Dahlberg (IFK Göteborg), Joel Asoro (Sunderland) och Mattias Svanberg (Malmö FF) som alla är födda 1999.

– Tidigare var det kanske svårt för de yngre att slå sig in, men nu har de yngre spelarna verkligen gjort bra ifrån sig. Så det har varit många att välja av, säger Nilsson.

– I den här åldern kan det gå väldigt snabbt ibland, från att vara väldigt anonyma kan de få de ett genombrott och bli ordinarie i sina lag. Det är det som är så spännande.
