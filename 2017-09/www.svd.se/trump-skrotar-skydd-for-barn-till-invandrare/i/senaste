800 000 kan deporteras då Trump skrotar skydd

Sandra Johansson

NEW YORK Trump har tidigare sagt att han ska hantera frågan om dreamers ”med hjärta”.

Sedan Barack Obama införde Daca, Deferred Action for Childhood Arrivals, skyddas de som var under 16 år när de kom illegalt till USA med sina föräldrar -– i USA kallade ”dreamers” – från deportering i två års tid. De får då chansen att ansöka om arbetstillstånd.

Vad som ska hända med de nästan 800 000 människorna i programmet, majoriteten från Mexiko, har varit en fråga där Trump svängt 180 grader flera gånger. Han har både sagt att han ”älskar dreamers” och att programmet är en olaglig amnesti som ska skrotas.

När det stod klart att justitieminister Jeff Sessions skulle presentera beslutet kunde man ana vartåt det lutade, eftersom Sessions är en av administrationens hårdaste motståndare mot illegal invandring och en öppen kritiker av Daca.

Under Sessions korta presskonferens sa han att Trumpadministrationen tar bort programmet som han menar underminerar lagstiftningsprocessen eftersom det infördes med presidentdekret.

– Presidenten drev igenom vad lagstiftarna inte ville driva igenom, sa han och menade att programmet strider mot konstitutionen eftersom det enligt Sessions rundar immigrationslagarna.

Han sa också att administrationen arbetar för alla, inte för specifika grupper.

Redan under helgen mötte Trump kritik efter att källor i medier vittnade om att administrationen tänkte ta bort programmet. När Daca infördes 2012 var två tredjedelar av USA:s befolkning för åtgärden, enligt Pew Research Center, och programmet har stöd även bland republikaner.

En av kritikerna mot att skrota Dreamers skydd är republikanska senatorn James Lankford som anser att ”amerikaner håller inte barn lagligt ansvariga för vad deras föräldrar gör”.

En annan är republikanen Jeff Denham som representerar Kalifornien som har flest Dreamers av alla delstater. Även representanthusets talman Paul Ryan har varit kritisk och sagt att det förlorade skyddet drabbar människor ”som inte känner något annat land”. Direkt efter Sessions presskonferens sa han i ett uttalande att han hoppas kongressen nu kan lagstifta om programmet.

Även stora delar av näringslivet står bakom Daca. I ett öppet brev har vd:ar och ägare för 400 företag uppmanat Trump att behålla programmet. Bland företagen finns Amazon, Apple, Facebook, General Motors och Wells Fargo.

Men de finns också de som stödjer Trumpadministrationens linje och tio delstater har överklagat programmet rättsligt. Bland delstaterna finns Texas som i förra veckan försökte införa en av USA:s hårdaste immigrationslagar som innebär att myndighetspersoner kan straffas om de inte kontrollerar människors immigrationsstatus, även om övriga misstankar om brott saknas. Lagens införande skapade oro och myndigheter fick gå ut och försäkra att de inte skulle kontrollera människor i de evakueringslokaler som satts upp på grund av katastrofen Harvey. Lagen stoppades till slut av en distriktsdomstol.

I ett skriftligt förtydligande efter Sessions presskonferens skriver administrationen att de som i dag har skydd under Daca inte kommer att påverkas förrän om sex månader. På så sätt vill man ge kongressen en möjlighet att lagstifta, vilket Trump tycktes uppmana till på twitter på tisdagsmorgonen då han skrev  ”Kongressen - gör er redo för att göra ett jobb - DACA”.

Den republikanska senatorn Lindsey Graham driver redan tillsammans med demokratiska senatorn Richard Durbin att kongressen ska enas om en blocköverskridande överenskommelse. Senatorerna vill se ett program som går längre än Daca och ger möjlighet till medborgarskap.

I det skriftliga uttalanden skriver Trump att han tror att en bra immigrationsreform är möjlig ”om den fokuserar på att förbättra jobb och löner för amerikaner, om den stärker nationens säkerhet och om den återställer respekten för våra lagar”.
