Birgitta Ohlsson: Det är inte bara IS som har gjort Syrien till helvetet på jorden



Militärdiktatorn Assad har länge använt sig av brutala metoder mot sin egen befolkning. Både innan kriget i Syrien startade 2011 och därefter. Tortyr, fängslanden av oliktänkande och hårda repressalier mot den som inte följer regimen har varit norm såväl under hans och faderns diktatur.

Den som följt rapporteringen om anfallen med oljefatsbomber inser att detta är en man som inte skyr några medel i sin strävan att fortsätta som diktator. Tidigare har FN-utredare rapporterat om hur säkerhetstjänsten mördat hundratals barn. Enligt ett särskilt fruktansvärt vittnesmål ska en tvååring ha skjutits ihjäl för att ”undvika att hon växer upp till en uppviglare”.

I går, 6 september, slog en FN-rapport fast att den vidriga kemgasattacken den 4 april, då över 80 människor dödades och nästan 300 skadades i attacken i den rebellkontrollerade Idlibprovinsen utfördes av regeringsstyrkor.

"Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde det syriska flygvapnet saringas i Khan Sheikhun, vilket dödade dussintals, till största del kvinnor och barn", står det i rapporten. I denna kategoriseras attacken som ett krigsbrott.

FN-utredare har ända sedan kriget startade 2011 dokumenterat 33 kemiska vapenattacker i Syrien. Minst 27 av dem utfördes av Bashar al-Assads styrkor.

I en värld där medierapporteringen från kriget i Syrien och Irak främst har färgats av de islamistiska terroristerna i IS fruktansvärda grymheter är det viktigt att inte glömma den syriska militärdiktaturens krigsbrott. IS är inte ensamma om att ha gjort Syrien till helvetet på jorden.

Det går att hålla två tankar i huvudet samtidigt. Att inse att vi både måste bekämpa och straffa de islamistiska terroristerna, men också förstå att ställs inte Assad och hans medbrottslingar inför rätta kommer det att bli svårt för offren att gå vidare och nationen att läka. Både islamistiska terrorister som halshugger, förtrycker och våldtar och en diktaturregim som mördar barn med saringas förtjänar att straffas hårt av det internationella samfundet.

BIRGITTA OHLSSON är utrikespolitisk talesperson och riksdagsledamot (L)
