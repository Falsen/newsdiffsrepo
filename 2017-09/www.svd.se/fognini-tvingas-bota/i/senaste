Smädade svenska domaren – kastas ut

TT

Den 30-årige Fognini, känd för sitt heta temperament, gick till verbalt angrepp vid tre tillfällen mot svenska domaren Louise Engzell under sin förlust i första omgången mot landsmannen Stefano Travaglia.

Hans dåliga uppförande ledde till böter på sammanlagt 24 000 dollar, motsvarande nästan 200 000 kronor. På lördagen kom dessutom beskedet att han inte får spela vidare i dubbeln, dit han nått tredje omgången tillsammans med Simone Bolelli.

US Open-arrangören meddelade att Fognini stängs av under en utredning där det ska avgöras om han gjort sig skyldig till en "allvarlig förseelse".

"Den tillfälliga avstängningen gäller direkt och därför har Fognini strukits från sin kommande dubbelmatch", skriver US Open-arrangören i ett uttalande.

Om italienaren fälls för den allvarliga graden av förseelse kan han också bötfällas med upp till 250 000 dollar, motsvarande nästan två miljoner kronor.

Det är inte första gången den hetlevrade Fognini får böter. 2014 tvingades han betala motsvarande 220 000 kronor efter ett utbrott i Wimbledon.
