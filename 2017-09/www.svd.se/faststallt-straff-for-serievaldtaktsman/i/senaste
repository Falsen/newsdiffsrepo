Fastställt straff för serievåldtäktsman

TT

En 48-årig man, som tidigare dömts för flera sex- och våldsbrott, döms även i hovrätten för att ha våldtagit två kvinnor i Varbergstrakten i vintras. Han är därmed dömd för minst sju våldtäkter.

Mannen dömdes i tingsrätten till fyra och ett halvt års fängelse, ett straff som hovrätten för västra Sverige nu fastställer. Han döms även för att ha rånat kvinnorna på deras mobiltelefoner.

Mannen är sedan tidigare dömd för en rad liknande brott, i Stockholmstrakten för snart 30 år sedan. Det handlar om fyra våldtäkter 1988, två domar 1990 för misshandel respektive ett våldtäktsförsök och en våldtäktsdom 1992.
