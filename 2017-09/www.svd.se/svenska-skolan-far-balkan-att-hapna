Svenska skolan får Balkan att häpna: ”Är detta sant?”

Negra Efendić

Slobodan Mufić och hans familj flyttade till Sverige från Kroatien för cirka ett år sen. Hans fru är läkare och hade fått jobb på sjukhuset i Skövde. När det var dags att skriva in dottern Leona i mellanstadiet på Lundenskolan var familjen väl förberedd.

– Vi hade med oss hennes betyg från hemlandet och massa andra papper. Det visade sig att det var bara personnummer som behövdes. Redan där blev vi förvånade, säger Slobodan Mufić och skrattar.

Men förvåningarna slutade inte där. I ett Facebook-inlägg, som fått stor spridning i Balkanländerna, återger Slobodan Mufić samtalet med rektorn där det står klart att skolan kommer att stå för böcker, pennor och allt annat som behövs för dotterns skolgång.

De förundrade föräldrarna frågar om de behöver skicka med matsäck och om det är bra att de talar svenska med henne hemma.

Rektorn upplyser om att skolan serverar frukost och lunch samt att man kan välja på köttmeny eller vegetariskt.

Han rekommenderar också hemspråksundervisning och förklarar att dottern kommer att köras till den i taxi eftersom undervisningen är på en annan skola.

Responsen på Slobodan Mufićs Facebookinlägg har varit massiv.

”Är detta sant eller är det ironi”, frågar en kvinna i en av kommentarerna. Hon får svar av en annan person som bor i Sverige som skriver: ”Det är helt sant. Jag är serb och har bott i Stockholm i 28 år. Min dotter körs med taxi och skolan betalar”. Kvinnan berättar också bland annat att hennes barn är försäkrat av skolan.

Slobodan Mufić hade inte väntat sig så mycket reaktioner. Nationella medier har tagit upp hans inlägg och plötsligt har den svenska skolan blivit ett samtalsämne i regionen.

– 90 procent kan inte tro att det är sant och 10 procent hävdar att jag ljuger, säger Slobodan Mufić.

I en del kommentarer påpekas också att det finns problem med den svenska skolan, bland annat när det gäller resultaten.

– Jag vet att svenska skolan inte är bäst i världen, men jämfört med den kroatiska kan jag inte säga att den är dålig. Vi är mer än nöjda med hur man tagit emot vår dotter Leona.

I hemlandet arbetade Slobodan Mufić som journalist för en stor kroatisk tidning. I dag är han frilansare för kroatiska medier och han lär sig samtidigt svenska.

På sin Facebook skriver han betraktelser av det svenska samhället. Bland annat har han skrivit om Svenska kyrkan och om Pride.

– I Zagreb är det 1 000 personer i pridetåget och det är lika många poliser som vaktar dem. Det är spänt och man är rädd för motdemonstrationer. Vi råkade befinna oss i Göteborg under Pride. Det var en folkfest, det var tusentals i publiken, få poliser och inget bråk.
