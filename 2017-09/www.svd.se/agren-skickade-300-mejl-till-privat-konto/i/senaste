Ågren skickade 300 mejl till privat konto

TT

Förre generaldirektören Maria Ågren skickade dagen efter att hon fick sparken från Transportstyrelsen över 300 mejl från sin myndighetsadress till sin privata gmail, avslöjar SVT Nyheter. Enligt experter som SVT har pratat med kan det vara olagligt, framför allt om det handlar om sekretessbelagt material.

Enligt SVT fanns olika typer av information gällande Transportstyrelsens IT-skandal i mejlen som vidarebefordrades. Men om de var sekretessbelagda uppgifter eller inte är oklart.

Ågren skriver i en kommentar till kanalen att jobbmejlen skickades vidare för att hon skulle kunna ”slutföra uppdrag och upprätthålla nätverk".

"Dessutom fanns det interna mejl som hängde ihop med de aktuella projekten som förundersökningen avsåg", skriver hon och fortsätter:

"Jag bedömer att det inte fanns sekretessbelagd information i mejlen utan att det var mer allmänna frågeställningar och diskussioner", skriver Ågren.
