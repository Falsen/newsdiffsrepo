”Jag insåg det inte då – men jag skrev för er”

Ida Vanhainen

– När jag satt i fängelset trodde jag att jag skulle dö. Det var då jag började skriva, jag visste inte då för vem jag skrev. Jag bara skrev, jag ville att min berättelse skulle överleva även om inte jag gjorde det.

Faraj Bayrakdar tillbringade över 14 år i ett av Syriens mest ökända fängelser, Sedanaya-fängelset utanför Damaskus. Det var under de åren mycket av hans poesi kom till. Idag, snart 17 år efter att han släpptes, bor han i Sverige och är en välkänd och prisbelönad poet.

I höst uppmärksammas hans verk ännu en gång – nu som sånger. Kompositören Svante Henryson har tonsatt Farajs dikter, inspirerad av Schuberts ”Winterreise”. Under hösten kommer föreställningen att spelas på teatrar runt om i landet. Dikterna framförs både i svensk översättning, av mezzosopranen Ivonne Fuchs, och på arabiska – av Faraj Bayrakdar själv.

I lördags var det urpremiär på Ulriksdals slott. Det var fullt i bänkraderna men allt blev ändå inte som poeten tänkt sig.

– När jag skulle läsa en av mina dikter, som handlar om min tid i isoleringscell, såg jag flera människor från Syrien i publiken, en av dem en gammal vän från Damaskus som numera bor i Norrköping. När jag började läsa såg jag att många av dem grät. Jag brukar aldrig bli rörd när jag läser min poesi, men när jag såg vad den betydde för dem, då fick jag kämpa för att själv hålla tårarna tillbaka.

Efter föreställningen kom flera fram och pratade med Faraj Bayrakdar. Han fick höra att några av dem kommit till Sverige från Syrien för bara ett år sedan. Det påminde honom om det hemland han inte återsett sedan före inbördeskrigets utbrott.

– Jag vill jag visa folk Syrien så som det var före kriget. Vackert och livfullt, en plats där vi var lyckliga. Idag finns inget av det kvar. Nyligen fick jag veta att ryska bombplan hade bombat min hemby. Det som pågår är en tragedi. En dag kommer världen att vakna upp och inse det, då hoppas jag att kriget slutar och att vi kan återvända. I för många år har vi varit ett hemlöst folk.

Faraj Bayrakdars tankar tar honom ofta tillbaka till Sednaya-fängelset. Platsen där han tillbringade en betydande del av sitt liv, och där hans dikter kom till.

– Vissa dagar tänker jag på dem som fortfarande ruttnar där. Det är som att inget har förbättras, bara blivit sämre. Jag säger inte att det var bra där då, det var hemskt och jag torterades varje dag. Men de lät mig leva, de torterade inte för att döda. Idag är det ett helvete, nej värre än ett helvete, för nu kommer ingen levande därifrån.

Vad driver dig att framföra dikterna från den brutala tiden?

– Ibland känner jag att min poesi är en slö kniv, den är svag. För den tror på moralen, den tror på framtiden. Men världen gör inte det, världen vänder ryggen till dem som förtrycks. Jag hoppas att mina dikter kan hjälpa människor att bli mänskliga igen, efter allt hemskt de gjort varandra.

Det låter som en stor uppgift, tror du att andra syriska poeter tänker likadant?

– Det finns många som bär på berättelser om lidande. Det är jobbigt att höra men de måste berättas så att folk får veta vad vi har gått igenom. Det kanske kommer att ta tid innan Syriens folk kan prata om vad de varit med om. Men en dag kommer ni att få höra om våra städer, familjer och resor. Då hoppas jag att ni lyssnar.

– Jag insåg det inte när jag skrev dikterna, men jag förstår det nu – det var för er jag skrev, för att ni en dag ska förstå.
