Göran Eriksson:
Moderaternas norska tabbe ledde till SD-kraschen

Göran Eriksson

”Wow”, utbrister Anna Kinberg Batra när hon kliver upp på podiet och hör applåderna.

Det är i början av mars i år och hemma i Sverige har mattan ryckts undan och Moderaternas stora fall inletts, efter kursbytet om SD knappt två månader tidigare.

Men nu talar Moderatledaren på Høyres landsdagar i Oslo, och blir påtagligt berörd av det varma mottagandet. Statsminister Erna Solberg sitter på första bänk.

”Kära mycket goda partivänner”, säger Anna Kinberg Batra. ”Vi har i det här landet en statsminister att imponeras av, att inspireras av och som också är en god vän sedan många år.”

Sen skämtar Anna Kinberg Batra – förstås – om längdskidor och om hur Charlotte Kalla några dagar före, på skid-VM i Lahtis, hängde på Marit Bjørgen men bröt staven. ”Surt” sa Kalla efteråt.

Hon vet det inte ännu, men Anna Kinberg Batra kommer också att få uppleva hur svårt det är att följa en norsk stjärna.

”Få länder står varandra så nära som Norge och Sverige” påstår svenska UD på sin hemsida och pekar på ekonomin, kulturarvet, historien –  och att till och med kungahusen är nära vänner.

Den norska miljardären Petter Stordalen brukar tala för en ny union, alltså en sammanslagning av Norge och Sverige. ”Norsk olja och svensk organisationskultur!”

Men den ”svorska” drömmen kan ha blivit mer avlägsen efter en norsk valrörelse där ett av de två regeringspartierna – Fremskrittspartiet – har använt det ”svenska tillståndet” som tillhygge.

Det gör Norge lite mer likt Danmark, där Sverige länge har fungerat utmärkt som politiskt och kulturellt skräckexempel. På det temat skrev den norske författaren Karl Ove Knausgård 2015 en stor kulturartikel om Cyklopernas (de enögdas) land.

Där beskrivs Sverige som fyllt av hat och rädsla inför allt som inte är entydigt. ”Därför är cykloperna aldrig så arga som när de pratar om kön eller invandring”, skrev Knausgård.

Den här ”danskifieringen” av den norska–svenska relationen påminner om att UD:s bild av den stora närheten inte är entydig. Det finns stora skillnader mellan länderna, och politiska samarbetsprojekt som har lyckats i ett land har misslyckats i det andra.

Minns någon till exempel Mona Sahlins misslyckade försök 2010 att bli statsminister i ledningen för ”de rödgröna”? I Norge ledde Sahlins partivän Jens Stoltenberg en rödgrön regering ända sedan 2005.

Och när den svenska borgerligheten samlades i Alliansen, som tog makten 2006, inspirerades Høyreledaren Erna Solberg att försöka skapa något liknade i Norge.

Det gick inte lika enkelt eftersom hon samtidigt öppnade dörren för samarbete med Fremskrittspartiet. Høyre fick vänta på regeringsmakten ända till 2013, och då stod Venstre och Kristelig Folkeparti utanför som stödpartier – de ville inte sitta i samma regering som FrP.

I samband med Moderaternas 19 januari-besked om Sverigedemokraterna, så pekade kretsen runt M-ledaren i bakgrundssamtal just på Solbergs FrP-invit och tipsade om en intervju i Dagbladet från just 2006:

”Jobben framover blir å gi uttrykk for at vi ønsker og trenger et samarbeid som også inkluderer Frp”, sa Erna Solberg där.

Men det som fungerade för Høyre i Norge skulle få Moderaterna i Sverige – fast de inte alls gick lika långt – att implodera. Moderaterna har i mätningarna förlorat sin 40-åriga position som näst största parti.

Medan Høyre-FrP-regeringen anses ha hyggliga chanser att bli omvald.

En avgörande förklaring är skillnaden mellan Fremskrittspartiet och Sverigedemokraterna. Båda partierna är kontroversiella i sina länder och låter ibland lika när de talar om invandring. Men medan FrP började som ett liberalt missnöjesparti har SD sina rötter i den svenska extremhögern.

Så medan Høyre fick betalt för ett närmande, fick Moderaterna betala ett högt pris. Erna Solberg blev statsminister. Anna Kinberg Batra blev av med jobbet.
