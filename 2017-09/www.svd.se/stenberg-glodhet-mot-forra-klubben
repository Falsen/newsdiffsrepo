Glödhet Stenberg sänkte gamla laget

TT

Rebecca Stenberg tog SM-guld med Luleå 2016, flyttade till Djurgården i fjol och blev mästare på nytt, och är nu tillbaka i Norrbottenslaget.

Den 24-åriga landslagsforwarden var glödhet mot sitt gamla lag.

Dessutom på reservarenan Stora Mossen – ordinarie Hovet var upptaget – där Stenberg tog SM-guldet i våras.

Det var en speciell känsla att möta sina gamla lagkamrater.

– Det var kul, det är kanske inget man tänker på under själva matchen, men visst var det lite speciellt. Vid några tekningar fick man en blick och så där, berättade hon.

Rebecca Stenberg spelade fram schweiziska kedjekamraten Anja Stiefel till två mål, 1–0 och 4–2, och sköt själv 2–1 sedan hon huggit som en kobra på en retur.

– Jag tyckte vi hade haft en lite sämre period i matchen innan dess. Men så fick vi till några bra byten i rad. Vi hade pratat om att lägga puckar på mål och gå på returer och då var jag framme där. Det var skönt att sätta den, sade hon om 2–1-målet.

Det kom efter 17.56 av den andra perioden och bara 35 sekunder senare sköt Nathalie Ferno 3–1.

Djurgården gav dock aldrig slaget förlorat och det regerande mästarlaget reducerade två gånger i den tredje perioden, men eftersom firma Stenberg och Stiefel fixade en fullträff till blev det tre Luleåpoäng.

Djurgårdens SM-guldskytt, 18-åriga forwardsstjärnan Hanna Olsson, stod för ett mål (1–1) och en assist till den sista reduceringen som lagkaptenen Molly Engstrom satte i tom kasse.

Luleå vann grundserien överlägset i fjol, men åkte ut i semifinal i slutspelet. Laget är tillsammans med Linköping förhandsfavoriter med Djurgården som outsider. Linköping fick flest guldtips av lagens tränare på upptaktsträffen tidigare i veckan.

Luleå har en mastodontöppning med fyra bortamatcher på fyra dagar och möter just Linköping på fredagskvällen.

– Det ska bli roligt. Det gäller att varva ned ordentligt och få en bra återhämtning, sade Stenberg.
