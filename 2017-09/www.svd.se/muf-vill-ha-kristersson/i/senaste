Muf: ”Ulf har ett väldigt starkt stöd”

TT

Enligt Muf-ordföranden Benjamin Dousa var det inte ett svårt beslut. En överväldigande majoritet av ungdomsförbundet vill se Ulf Kristersson som Moderaternas nästa partiledare.

– Ulf har ett väldigt starkt stöd i hela ungdomsförbundet, säger Benjamin Dousa till TT och fortsätter:

– Vi tror att han är bäst lämpad att leda partiet i det här läget. Så fort han kom med i spekulationerna lyckades han ingjuta ett förtroende i hela organisationen.

Nära en tredjedel av Moderaternas totala medlemsantal står ungdomsförbundet för och Benjamin Dousa tror att Muf:s nominering kommer att väga tungt.

– Vi har flera ombud på plats för extrastämman som kommer vara beredda att rösta. Det här spelar nog ganska stor roll för de andra länsförbunden.

Fyra moderata länsförbund har redan sagt att de nominerar Ulf Kristersson till partiledareposten – länsförbunden i Dalarna, Norrbotten, Södermanland och Västerbotten.

Moderaterna i Västra Götaland vill däremot se den forne partiledaren Carl Bildt på sin tidigare post. Moderaterna i Blekinge län nominerar både Ulf Kristersson och Carl Bildt, utan inbördes rangordning medan Moderaterna i Kalmar län föreslår Ulf Kristersson i första hand och Carl Bildt som nummer två. Själv har Carl Bildt meddelat att han inte kandiderar.

Förre försvarsministern Mikael Odenberg har tidigare meddelat att även han är intresserad av partiledarposten.
