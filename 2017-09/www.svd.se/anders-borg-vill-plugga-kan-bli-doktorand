Anders Borg vill plugga – kan bli doktorand

Johan Hellekant

En skärgårdsfest blev hans fall. På kort tid fick Anders Borg lämna styrelseuppdragen i Kinnevik och Bima och blev av med jobbet som rådgivare åt amerikanska Citigroup.

Men nu kan Anders Borg träda in i akademikerlivet igen. Han har ansökt om att bli doktorand vid Nationalvetenskapliga institutionen vid Stockholms universitet, uppger Expressen.

– Anders Borg har varit doktorand tidigare, han har läst en väldig massa kurser hos oss, så han är väl egentligen klar med grundutbildningen, säger Sten Nyberg, professor i nationalekonomi till Expressen.

Det uppges inte råda någon tvekan om att Anders Borg är kvalificerad för en doktorandtjänst på institutionen. Enligt Nyberg är Borg välmeriterad på området.

– Det var inte så mycket att orda om.

Formellt är det en tjänst som industridoktorand som blir aktuell för Anders Borg. Det innebär att det är företag i näringslivet som betalar forskningen, medan vanliga doktorander betalas av staten.

I förlängningen kan Anders Borg nu gå vidare och bli doktor om han skriver en doktorsavhandling.

Tre professorer har den 31 augusti undertecknat en rekommendation om att det inte råder någon tvekan om att Anders Borg har ”den förmåga som krävs för att framgångsrikt tillgodogöra sig utbildningen”.

Beslutet hamnar hos Astri Muren, dekanus vid Samhällsvetenskapliga fakulteten och professor vid Nationalekonomiska institutionen. Om Anders Borg får bli industridoktorand har ännu inte beslutats, men när ärendet kommer upp på bordet fattas beslutet snabbt.
