Polisens it-beslut togs på otydliga grunder

Jan Majlard

Skälen till förfarandet med företaget CGI, som ägde rum 2015, återfinns i Rikspolischefens beslut. Där står att polisens egen lösning är kostnadseffektiv, medan Försvarsmaktens skulle ta lång tid, minst 7-8 månader att få på plats. enligt Sveriges Radios Ekot.

Påståendet är fel, enligt Pia Gruvö, kryptochef på Militära Underrättelse- och Säkerhetstjänsten, Must.

– Om det är väldigt prioriterat, då går det fort. En månad kanske, säger Pia Gruvö.

Polisens it-chef Tomas Landeström vill inte svara på frågor om hur lång tid olika former av kryptering tar.

Men enligt Ekot var det it-avdelningen som drev på om att ge företaget CGI tillgång till Polisens lönesystem från företagets lokaler utanför Polisens byggnader.

Personal- och lönesystemet innehåller hemlig information med bäring på rikets säkerhet. Enligt säkerhetsskyddsförordningen skulle polisen egentligen använda en krypteringslösning godkänd av Försvarsmakten.

– Det här var den bästa lösningen för polisen, enligt Polisens IT-chef Tomas Landeström.

Att det fanns risker med att inte använda Försvarsmaktens kryptering hade polisen klart för sig, enligt tjänsteanteckningar: "Att inte använda sig av ett krypteringssystem som är godkänt av Försvarsmakten innebär en risk att signalskyddet inte är tillräckligt stark för den information som skall kommuniceras."

SvD pratade igår med it-säkerhetsexperten Kim Hakkarainen, tidigare anställd på Must:

– Så fort datakommunikation sker utanför en fysiskt kontrollerad byggnad måste regeringen ge dispens avseende avsteg från kryptering av Försvarsmakten, sade han.

Regeringskansliet bekräftade på onsdagen för SvD att Polismyndigheten aldrig ställt någon förfrågan om dispens till regeringen.

Rikspolischefen Dan Eliasson vill inte kännas vid att han beslutat om dispens från förordningen, trots att det står i beslutet han själv fattat.

– När man läser det här beslutet i dag, i ljuset av det som skett på Transportstyrelsen, så kan man ju se att det skulle ha formulerats bättre. Det är olyckligt och det beklagar jag, säger han till Ekot.

Han vidhåller att han inte brutit mot säkerhetsskyddsförordningen.

– Vi har inte agerat i strid med säkerhetsskyddsförordningen. Vår uppfattning är att vi har valt ett alternativt tillvägagångssätt i stället för försvarskrypto.
