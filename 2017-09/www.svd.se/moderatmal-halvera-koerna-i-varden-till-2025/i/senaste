Moderatmål: Halvera köerna i vården till 2025

TT

Moderaterna föreslår en nationell hälso- och sjukvårdspolitik där ett mål är att halvera vårdköerna till 2025, något som beräknas kosta en miljard kronor. Det innebär att den så kallade kömiljarden ska återinföras.

Andra delmål är att öka tillgängligheten och ge snabbare kontakt med läkare och dessutom en fast vårdkontakt. Inom tre dagar ska en första bedömning göras på, i första hand, en vårdcentral.

Minst en fjärdedel av resurserna som läggs på vård bör gå till primärvården, en klar ökning jämfört med idag.

Moderaterna vill att den högspecialiserade vården ska koncentreras mer så att patienter inte, som M beskriver det, avlida i väntan på vård.

Förlossningsvården ska stärkas, bland annat genom att fler barnmorskor utbildas och att arbetet mot förlossningsskador trappas upp – skillnaderna mellan landstingen är stora.

Förslagen i det som kallas partiets nationella hälso- och sjukvårdsagenda ska behandlas på Moderaternas arbetsstämma i Örebro om en månad.
