Ny stark månad för Volvo Cars

TT

Volvo Cars ökade sin försäljning globalt med 15,5 procent i augusti, jämfört med samma månad förra året. Totalt under årets åtta första månader har försäljningen ökat med 8,7 procent.

Även i USA hamnade försäljningen på plus i augusti, efter flera negativa månader.

USA är Volvo Cars näst största nationsmarknad. Men hittills under 2017 har försäljningen där minskat med 7,3 procent, enligt företaget främst beroende på långa leveranstider. I augusti ökade dock försäljningen med fyra procent, jämfört med förra året.

I Kina, som är bilföretagets största marknad, var ökningen i augusti nästan 26 procent.

I Sverige ökade Volvos försäljning i augusti med hela 49 procent.

Världen över levererades 37 879 Volvobilar till kund i augusti.
