Janerik Larsson:
Frågan om Sverige är en rättsstat

Janerik Larsson

Jag har ända sedan den s k Carema-skandalen 2011 intresserat mig för de viktiga insatser som Sveriges framgångsrika private equity-företag gjort för svensk ekonomi och svensk företagsamhet.

Ett särskilt ämne, något i marginalen ur det mera övergripande perspektivet men av stor betydelse ändå, gäller Skatteverkets och domstolarnas hantering av dessa företag.

Jag har skrivit om detta här, här och här.

Frågan om Sverige är en rättsstat togs nyligen upp i en viktig DI-debattartikel som jag skrev om här.

Nu är frågeställningen aktuell genom S+MP-regeringens uppgörelse med Vänsterpartiet om utrotandet av skol- och omsorgsföretag.

En av de infallsvinklar jag berört tidigare i de kommentarer jag länkar till ovan handlar om kammarrätten i Stockholms 85 domar den 27 april i år. De gällde hur personer som deltagit i riskkapitalverksamhet (private equity) skulle beskattas för inkomster som de direkt eller indirekt fått från verksamheten.

Stig von Bahr, f d regeringsråd och domare i EU-domstolen, har tidigare skrivit i Skattenytt om den skattemässiga bedömningen av riskkapitalverksamhet och han återkommer nu i en artikel till 27 april-domarna. Dessa har överklagats och besked om prövningstillstånd väntas i höst.

Artikeln innehåller allvarlig kritik mot kammarrättens bedömningar och att domarna i några fall strider mot den s k legalitetsprincipen, dvs principen att myndigheter och domstolar inte får agera utanför det stöd de har i lagen.

Han konstaterar med viss torr ironi att kammarrättens synsätt ställer stora krav på de skattskyldigas fantasi för att täcka alla faktorer som kan anses relevanta för taxeringen.

Att samtliga ledamöter i kammarrätten skrivit under uttalandet att målen inte rör en svår skatterättslig fråga är för von Bahr ”en gåta”.

Är Sverige en rättsstat ? Frågan måste upprepas.
