Fördubbling av fjällräddningar i Norrbotten

TT

En färsk sammanställning från polisen visar att Norrbotten hade 75 fjällräddningsinsatser under perioden 22 maj–31 augusti. I Västerbotten gjordes 13 insatser, i Jämtland 39 och i Dalarna sex stycken. I 100 av de totalt 133 utryckningarna användes helikopter.

Några gånger har det handlat om att leta efter vilsegångna, men i de allra flesta fall (95 procent) ryckte fjällräddarna ut för att undsätta människor som skadat sig eller blivit sjuka. Det rör sig om frakturer, stukningar, hjärtproblem, sårskador eller total utmattning.

Ett par av sommarens ärenden har polisen granskat i efterhand, då man misstänkt att fjällvandrarna larmat utan att vara i akut nöd.

– Jag har inte sett några uppenbara fall av missbruk, utan i det ena fallet var det helt befogat att larma. I det andra fallet hade en äldre kvinna drabbats av utmattning. Det kan vara skrämmande men är inte skäl för fjällräddning. Men ingen ska dra sig för att ringa polisen för att få råd och ha en dialog, säger Stephan Jerand, polisens nationella samordnare för fjällräddningen.

Sommarens statistik över fjällräddningsinsatser är på grund av förbättrad rapportering inte helt jämförbar med tidigare års statistik. Men kostnadsutvecklingen visar tydligt att insatserna blivit fler, och att ökningen varit kraftig i Norrbotten – där ser polisen en fördubbling. Ökningen hänger ihop med att fjällturismen ökar, inte minst i Kebnekaiseområdets tuffa terräng.

– Väderleken den här sommaren har gjort att det varit blött, svårt och ansträngande att ta sig fram på många ställen. Vad vi skulle önska är att fler förberedde sig bättre. En vistelse i fjällvärlden är inte som att promenera i en park, säger Stephen Jerand.

Fjällräddningen i Norrbotten, Västerbotten och Jämtland har ett anslag på 13,6 miljoner kronor i år, baserat på tidigare års verksamhet. Men redan i juli hade budgeten överskridits med 1,9 miljoner kronor.

– Vi får ett underskott på helåret, men vi räddar ju människors liv, säger Stephen Jerand.
