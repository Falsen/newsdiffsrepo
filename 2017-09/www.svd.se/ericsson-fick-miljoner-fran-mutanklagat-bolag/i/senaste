Ericsson fick miljoner från mutanklagat bolag

TT

Telekomföretaget Ericsson är ett av nio svenska bolag som tagit emot pengar från skalbolag som använts för pengatvätt i och nära regeringen i Azerbajdzjan, skriver Dagens Nyheter.

– Vi har ingen förklaring till varför, säger Ericssons presschef Peter Olofsson till tidningen.

Den stora pengatvättshärvan, som omfattar över 20 miljarder kronor, har avslöjats av journalistnätverket OCCPR och har sin kärna i fyra skalbolag registrerade i Storbritannien, som via offshorebolag kopplas till Azerbajdzjans president Ilham Alijev. Avslöjandet kom efter att dokument läckt ut från Danske Bank, vars estniska verksamhet varit en mellanhand för transaktionerna.

Ericsson har tagit emot sammanlagt 4,4 miljoner kronor i fyra delbetalningar under april 2013 från ett företag vid namn LCM Alliance LLP.

Enligt Ericsson rör det sig om betalningar från en kund som man leverat telekomtjänster till. Men kunden är inte LCM Alliance LLP, utan kunden har använt sig av en betalningsförmedlare, skriver DN.

OCCRP påtalar att flera av betalningarna som har skett i härvan kan vara legitima.
