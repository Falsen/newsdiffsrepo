Statens it-säkerhet sågas i hemligstämplad rapport

Jani Pirttisalo Sallinen

It-skandalen på Transportstyrelsen har fört med sig att it-säkerhet blivit en fråga som uppmärksammas, kanske mer än någonsin tidigare. Numera är det väl känt att ett avsteg från säkerhetsskyddslagstiftningen kan innebära att hemliga uppgifter om rikets säkerhet röjs.

I en ny rapport från Säkerhetspolisen och Försvarets radioanstalt, FRA, pekas flera brister ut, bland annat den låga statliga prioriteringen av en samlad it-säkerhet. Rapporten som beställdes av regeringen är i stora delar hemligstämplad, men det framgår att Säpo och FRA sågar hanteringen av it-säkerhet inom flera viktiga delar.

Bristande uppdateringsrutiner och dålig koll på vad som är skyddsvärt inom svensk förvaltning är några exempel.

– Det kan också handla om dåliga lösenord, i många fall är det bekvämlighet, man har för enkla lösenord och dessutom samma lösenord på flera ställen, säger Fredrik Wallin, talesperson på FRA och som tidigare arbetat med underrättelseanalys på myndigheten.

– Det är svårt att förutsäga konsekvenserna, men det leder till en sämre säkerhet i systemen överlag. De blir mer komplexa, det finns kopplingar mellan olika system. Det skapar sårbarhet på flera ställen. Information som är skyddad på ett ställe kan vara sårbart på ett annat. För att skydda sig så måste man täppa till alla hål. Som angripare behöver man bara hitta ett hål för att lyckas, säger Wallin.

Har det blivit någon bättring när det gäller säkerhet över tid?

– Komplexiteten och att system är kopplade till varandra gör att utmaningarna för att hålla systemen säkra ökar ständigt. Samtidigt har det skett en ökad medvetenhet i frågan, inte minst i det vi sett rapporteras de senaste veckorna. Det är ju bra, men utmaningarna har inte blivit mindre, säger Fredrik Wallin till SvD.

Intrång i svenska system har också skett. SvD kunde i maj avslöja att ett mycket omfattande cyberangrepp mot Sverige utfördes av en statlig aktör. ”Cloud Hopper” lyckades infiltrera svenska myndigheter och svensk industri, men det är inte klarlagt vad eller hur mycket information som stals, annat än att cyberangreppet lyckades hålla sig väl dold under en lång tid innan den upptäcktes av bland annat FRA.

– Om man kan hacka svenska myndigheter hur som helst så hotar det alla svenskars integritet, alla våra personuppgifter finns ju där. Det hotar också nationella värden som försvar, försvarsplanering och politiska beslut, säger Wallin.

De statliga angriparna skonar inte heller svenskt näringsliv.

– Avancerat industrispionage där det stjäls forskningsresultat och affärshemligheter från svenska företag, det hotar Sveriges välstånd på lång sikt. Det är svårt att sätta ett pengamått på allt det här.

Personal med rätt kompetens saknas och mer pengar behövs för att lyfta säkerheten. Exakt hur FRA och Säpo ska locka fler till myndighetssfären är oklart. Talangjakt och rekryteringskampanjer föreslås i rapporten som överlämnats till regeringen.

Extra anslag kan vara på ingång, förslaget kom från regeringen förra veckan i form av en förstärkning på cirka 430 miljoner kronor för perioden 2018-2020. Pengar som enligt FRA kan användas till personal och till ny teknik.

För de civila myndigheternas del, och deras cyberförsvar, så föreslår FRA och Säpo bland annat systemet TDV, eller tekniska detekterings- och varningssystemet.

– Det som ger TDV sin förmåga är de signaturer som stoppas in i systemet. Vi kan stoppa in signaturer som är baserade på vår signalspaning, där vi ligger steget före och kan se vilka typer av nya angreppsmetoder som angriparna utvecklar. Då kan nya och avancerade angreppsmetoder upptäckas i tid, säger Fredrik Wallin, FRA.
