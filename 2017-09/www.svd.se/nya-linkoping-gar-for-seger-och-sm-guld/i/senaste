"Nya" Linköping går för seger och SM-guld

TT

Mitt under sommarens EM blev mittbacken och lagkaptenen Magdalena Eriksson klar för Chelsea. Några veckor senare flyttade ännu en landslagsspelare, högerbacken Jessica Samuelsson, till London och Arsenal.

Inför söndagens seriefinal borta mot Rosengård leder visserligen Linköping allsvenskan, fyra poäng före Malmölaget, men måste hantera att man har blivit av med två av sina bästa och mest rutinerade spelare.

– Det påverkar kortsiktigt, det gör det, på samma sätt som när vi tappade fyra–fem viktiga spelare inför säsongen. Men samtidigt går det inte att gråta över spilld mjölk, det är bara att ge de nya spelarna chansen. Och de gör det bra, säger Linköpings tränare Kim Björkegren.

Efter EM-uppehållet har det varit lite upp och lite ner för Linköping. Förlusten hemma mot Piteå (2–3) var en rejäl missräkning, men två hållna nollor mot Kif Örebro (5–0) och Göteborg (2–0) vittnar om att även den nya backlinjen håller hög klass. Anna Oskarsson, ny från Hammarby, ser ut att vara förstavalet på högerbacken medan Maja Kildemoes bildar ett heldanskt mittbackspar med Janni Arnth.

– När man fick höra att Magda och Jessica skulle lämna så sved det lite, det är personer som har legat nära hjärtat och betytt mycket för mig, spelare som man har sett upp till. Det har varit en utmaning. Men vi har gjort det fantastiskt bra, tycker jag, säger mittfältaren Tove Almqvist, nyss uttagen i förbundskaptenen Peter Gerhardssons första landslagstrupp.

Om man ska leta något positivt i förlusten av Eriksson och Samuelsson är det, säger Almqvist, att hon och flera andra i laget tvingas ta mer ansvar.

– Det gäller att ta allting på rätt sätt. Jag ser det som en rolig utmaning och för mig kan det vara utvecklande att ta mer plats. Sedan har vi spelare som Jonna Andersson och Janni Arnth som också är spelare som är väldigt drivna.

Danska landslagsbacken Janni Arnth, ny lagkapten efter Magdalena Eriksson, blir en viktig pusselbit i den allsvenska avslutningen.

– Vi har tappat två jättebra spelare på högsta internationella nivå, som var väldigt bra på att ge energi och motivera. Men när några spelare lämnar så får andra chansen att kliva fram. Så nu försöker jag ge mer energi och kommunicera mer, säger Janni Arnth.

En seger på söndag skulle innebära sju poängs ledning med sju omgångar kvar. Men hittills i år har Linköping haft svårt för Rosengård. På hemmaplan i allsvenskan blev det 0–3 i våras, och för två veckor sedan blev man på nytt nollade i Svenska cupen-finalen (0–1).

– Vi var irriterade över finalmatchen, vi kände egentligen att vi hade möjligheten att få ut mer av den. Nu har vi en ny möjlighet, säger Janni Arnth.

Kim Björkegren är medveten om matchens betydelse för fortsättningen.

– Den är jätteviktig, det kan skilja en poäng eller sju poäng efteråt. Men det spelar inte så stor roll egentligen. Vi har allt i egna händer. Om vi förlorar så leder vi fortfarande, säger Kim Björkegren.
