En miljard satsas på laboratorium för elfordon

TT

Regeringens satsning innebär en miljard kronor över sex år där de mesta av pengarna ska gå till att bygga en testbädd, ett forskningslaboratorium för elfordon. 2018 ges projektet 180 miljoner.

– Syftet är att underlätta omställningen till elfordon i Sverige och för att minska klimatutsläppen. Men också för att säkra den svenska fordonsindustrin, säger Damberg.

Satsningen presenterades på en pressträff på Lindholmen i Göteborg, där även representanter från AB Volvo, Volvo Cars, Scania och Cevt fanns på plats. Staten ställer krav på att industrin ställer upp med lika mycket pengar, så att den totala satsningen bli dubbelt så stor.

– Vi för en dialog med industrin. Den har visat ett enormt stort intresse. Och jag vill ha ett högt tempo. Min ambition är att det ska kunna slutas ett avtal med industrin och Research institute of Sweden (Rise) nu i höst så att man kan börja bygga upp verksamheten redan nästa år, säger ministern.

Rise har sedan tidigare ett uppdrag att göra en förstudie. Den är ännu inte klar men Rise förslag bygger på att huvuddelen av verksamheten kommer att förläggas till Västsverige och Göteborg.

– Huvudsajten ska ligga i Göteborg, sedan diskuteras det att ha en nod också i östra Sverige, säger Chalmers rektor Stefan Bengtsson till Göteborg Posten.

Det handlar då om Södertälje och Stockholm.

Chalmers i Göteborg och Rise föreslås tillsammans vara formell ägare till testbädden. Det gör att labbet kan vara tillgängligt för alla intresserade företag. Chalmers ska också, tillsammans med bland annat KTH i Stockholm, Lunds tekniska högskola och Uppsala Universitet, stå för forskningsdelen.

– Det här ska bli ett nationellt centrum för fordonsutveckling, säger Damberg.

De unika testmiljöer som krävs för att utveckla elfordon är kostsamma men samtidigt avgörande för att kunna driva arbetet framåt.

– Sverige kan på det här sättet flytta fram sina positioner i det globala elbilsracet, säger Mikael Damberg.

– Sverige kan på det här sättet flytta fram sina positioner i det globala elbilsracet

Närings- och innovationsminister Mikael Damberg om satsningen på ett forskningslaboratorium.
