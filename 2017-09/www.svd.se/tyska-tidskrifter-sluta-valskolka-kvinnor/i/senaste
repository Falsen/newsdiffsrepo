Tyska tidskrifter: ”Sluta valskolka, kvinnor!”

Tomas Lundin

BONN Till tidskrifterna som ligger bakom kampanjen hör tyska Elle, Cosmopolitan, Glamour, Madame och Bild der Frau som försöker få Tysklands drygt 30 miljoner valberättigade kvinnor att intressera sig mer för politik

”Det är lätt att glömma bort att rösträtten för kvinnor inte ens är hundra år gammal. Det är en rätt som kvinnor kämpat hårt för och det vore idiotiskt att inte tillvarata denna”, manar Sandra Djajdisastra som är chefredaktör för Donna.

Glamours chefredaktör Andrea Ketter som är initiativtagare till kampanjen påpekar att valdeltagandet bland kvinnor i åldern 21–25 år har minskat med över 20 procent under de senaste 30 åren.

”Utan kvinnornas röst går samhället år fel håll”, skriver hon och erinrar om att det är framför allt män som röstar på högerpopulistiska partier som Alternative für Deutschland, AfD.

Valdeltagandet bland kvinnor har i varje förbundsdagsval sedan 1953 varit lägre än bland män. Avståndet har dock krympt från drygt tre procentenheter till 0,5 procentenheter i valet 2013.

Totalt har andelen valberättigade som röstar gått ner från en topp på 91 procent 1972 till drygt 71 procent i förra valet. Partiforskaren Oskar Niedermayer vid Freie Universität i Berlin förklarar nedgången med att partierna har anpassat sig till varandra och tappat programmatisk profil.

Kvinnor röstskolkar inte bara mer än män. De är också klart underrepresenterade i det politiska livet. Med utgångspunkt i aktuella opinionsmätningar och partiernas kandidatlistor uppskattar tidskriften Der Spiegel att andelen kvinnliga ledamöter i det kommande parlamentet kommer att sjunka från 37 procent till 32 procent.

Från det liberala FDP har 13 kvinnor och 42 män goda chanser att rycka in i förbundsdagen. I Angela Merkels CDU/CSU sjunker andelen från 26 till 20 procent. I topp ligger miljöpartiet med 58 procent, vänsterpartiet med 53 procent och socialdemokraterna med 44 procent.
