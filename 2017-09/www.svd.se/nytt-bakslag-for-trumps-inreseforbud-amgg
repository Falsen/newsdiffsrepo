Nytt bakslag för Trumps inreseförbud

TT

De tre domarna avvisar delar av Trumpadministrationens försök att tillfälligt stoppa tusentals flyktingar från att komma in i landet. Domstolen fastslår att de flyktingar som redan haft kontakt med organisationer som arbetar med att underlätta mottagandet av dem i USA bör undantas från presidentordern.

Förbudet, som den republikanske presidenten säger är nödvändigt för den nationella säkerheten, riktar sig mot personer från sex länder med i huvudsak muslimsk befolkning.

Appellationsdomstolen fastslår även att regeringen inte har gett en övertygande förklaring till varför förbudet ska innefatta morföräldrar, barnbarn, mostrar, farbröder, syskonbarn och kusiner till amerikanska invånare från de sex länderna.

Trumps första version av inreseförbudet, undertecknat i januari, gav upphov till protester och kaos på flygplatser runt om i landet och världen, innan det stoppades av domstolar. Trumpadministrationen ersatte den första versionen med en ny presidentorder i mars.

I oktober ska högsta domstolen pröva om inreseförbudet strider mot konstitutionen.
