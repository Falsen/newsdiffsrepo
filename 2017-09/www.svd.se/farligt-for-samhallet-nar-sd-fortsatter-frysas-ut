”Riskfyllt för samhället när SD:are fryses ut”



Politiken i Sverige har de senaste åren helt kretsat kring SD. Allt relateras till SD. Kan något gynna SD eller inte? Innebär något ett närmande till SD eller inte? Liknar det SD:s politik? Den viktigaste frågan i valet av ny partiledare till Moderaterna är nu självklart också hur kandidaterna tycker att M ska förhålla sig till SD.

Målsättningen har varit att avskräcka människor från att ens titta åt SD:s håll, än mindre lyssna på dem eller umgås med någon som är medlem. Alla ska veta att man inte längre är välkommen eller ska bemötas som vanlig människa om man bryter mot denna oskrivna regel om partiet som oberörbart.

Människor har inte slutat rösta på SD på grund av detta. Snarare har de fått fler och fler röster. Partiet har setts som enda alternativet för dem som vill protestera mot övriga partiers von-oben-attityd och mobbingfasoner.

Ovanstående mekanism är numera välkänd. Men det finns fler konsekvenser av stigmatiseringen av SD. Deras tillväxt i opinionen har inte ackompanjerats av en motsvarande tillväxt av kloka, kompetenta människor som kan stärka organisationen och förändra SD till det bättre. De med en framgångsrik yrkeskarriär eller stora sociala nätverk som de vårdar, avstår från att engagera sig för partiet även om de sympatiserar med partiets strävan och mål.

Om ett år är det val och SD förväntas nå rekordnivåer. Med andra ord har vi en situation där stödet för partiet växer och de kommer att ta många mandat både i riksdagen och ute i landet, samtidigt som de kommer att ha svårt att hitta en bredd av kunniga och redbara människor som kan axla den makt som erhållits. Läget är ypperligt för opportunister med en egen och kanske extrem agenda att knipa åt sig mandat.

Detta blir svårt för SD självt att hantera, men även riskfyllt för alla landets medborgare som ska leva med besluten som deras folkvalda tar. Det går förstås att hävda att de ändå kommer att sakna reell makt då övriga partier kan trixa bort deras mandat. Frågan är: Hur länge är det möjligt? Det är ju en av anledningarna till att SD har växt.

I våra grannländer pratar människor med varandra, lyssnar och agerar som vuxna människor. Där respekteras andra människor och demokratin. Varför inte här?

Bemötandet gentemot SD har förblivit detsamma oavsett hur små eller stora SD varit, oavsett vilken politik de har fört fram, oavsett hur långt ifrån sin ”dåliga bakgrund” de kommit och oavsett hur de har agerat internt mot personer som betett sig illa. Med andra ord är det i praktiken omöjligt för SD självt att påverka sin situation. Detta är som en tvångströja. Det innebär att låsa demokratin som behöver ha svängrum för att kunna fylla sitt syfte.

Som man sår får man skörda. En massiv kampanj mot SD, en ökande misstro mot etablerade partier och politiker i kombination med kriser på många samhällsområden som makthavarna försöker tackla med symbolpolitik, håller på att göra Sverige till en politisk tryckkokare.

Det växande behovet av förändring i landet kommer att komma till uttryck, frågan är bara i vilken form. Allas vårt agerande kommer att påverka var vi hamnar.

Medborgerlig Samling anser att det offentliga samtalet och det politiska klimatet måste förbättras. Sakpolitiken måste prioriteras framför taktiken. Mer nyanser måste tillåtas än svart och vitt, på eller av. Och häxjakterna måste sluta. Det måste vara möjligt för människor att engagera sig politiskt för det man tror på. Vi måste kunna skilja på sak och person. Annars har vi inte längre en demokrati att tala om.

Josefin Utas

Medborgerlig Samling

Fotnot: Medborgerlig Samling hette tidigare Borgerlig Framtid men bytte namn 2016.
