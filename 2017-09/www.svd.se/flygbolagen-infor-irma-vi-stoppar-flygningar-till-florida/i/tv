Flygbolagen bävar – stoppar flygningar till Florida

Joel Arvidsson

Efter katastrofscenerna på öar som Barbuda, Saint-Martin och Puerto Rico i Karibien drar orkanen Irma med sig kaos till USA:s fastland. Efter Irma kommer ännu en orkan, Jose, vars färdväg riskerar sammanfalla med flera öar som redan drabbats hårt av Irma, enligt nyhetsbyrån AP.

Flygbolag och kryssningsrederier ställer nu in sina planerade turer till och från Florida och lämnar tusentals resenärer villrådiga. Enligt amerikanska CBS News har flera kryssningsrederier som Norwegian Cruise Line och Royal Caribbean antingen ställt in sina planerade avfärder eller ändrat resrutten. Det senaste dygnet har även sett delstatens motorvägar täppas till av invånare som försöker fly Irma.

Även skandinaviska resenärer drabbas av orkankaoset. SAS såväl som Norwegian ställer in sina flighter till området med omedelbar verkan.

– Vi ställer in alla våra flygningar till Florida tills på söndag, sedan får vi omvärdera situationen, säger Norwegians informationschef Charlotte Holmbergh Jacobsson.

Norwegian har flygningar till både Orlando och Fort Lauderdale i Florida, båda med stora kryssningshamnar, och alla resenärer kommer få ersättning i form av ombokning utan extra kostnad eller pengarna tillbaka. Även SAS har erbjudit sina resenärer på helgens flight mellan Köpenhamn och Miami pengarna tillbaka.

– Det är den enda flighten vi har till det drabbade området. Nästa flight ska flyga samma rutt på tisdag, just nu är den planerad att gå som beräknat, säger SAS pressansvarige Fredrik Henriksson.

Enligt Henriksson har bolagets beslut bemötts med stor förståelse.

– Det har inte varit någon irritation från resenärerna, de förstår att det är en säkerhetsfråga och att vi försöker hjälpa till så mycket som vi kan. Vill de inte resa vid ett senare tillfälle får de sina pengar tillbaka.
