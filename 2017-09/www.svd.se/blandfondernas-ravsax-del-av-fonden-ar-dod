Sparekonom: ”Del av blandfonden är död”

Frida Bratt

En förvaltare av en blandfond kan välja att lägga en del av fondens pengar i räntebärande papper med antingen lång eller kort löptid. Räntepapper med lång löptid, obligationer, har gett en helt okej utdelning när marknadsräntorna har varit låga de senaste åren. Men förvaltarna tycks knappast tro att den utvecklingen fortsätter. Istället riskerar obligationerna att falla i värde om marknadsräntorna börjar stiga.

Därför tycks förvaltare av en del blandfonder istället placera mer i räntepapper med löptider som är kortare än tre månader. Hos fondanalystjänsten Morningstar definieras dessa räntepapper som cash, eller ”kassa”. Detta eftersom innehaven ofta nästintill kan likställas med att hålla kontanter, då de är enkla och snabba att sälja av.

Problemet är att denna ”kassa” är en parkering som just nu inte ger någon avkastning alls till spararen.

– Den del av fonden som placeras i korta räntepapper är i princip död, den ger ingenting, menar Claes Hemberg, sparekonom på Avanza Bank.

SvD Näringsliv har begärt ut statistik från Morningstar, som visar att fonder i samtliga fyra kategorier blandfonder (aggressiv, flexibel, balanserad och försiktig) generellt har ökat andelen kassa i fonden under 2017. En del av innehaven i kategorin ”kassa” kan dock vara företagsobligationer med kort löptid, som har större chans till avkastning än andra korta räntepapper.

I de försiktiga blandfonderna ligger andelen räntepapper med kort löptid nu på över 18 procent, nästan en femtedel av innehavet, jämfört med 13 procent i januari. Också i de flexibla blandfonderna är andelen nästan 18 procent, att jämföra med strax över tio procent i början av året. Också de aggressiva blandfonderna, med en större andel aktier, har ökat andelen kassa från 6 procent i januari till 10 procent i juli.

Samtidigt har blandfonder som grupp bara levererat 1,29 procent i avkastning i år, jämfört med snittet på 4,3 procent för aktiefonder. Sämst har det gått för kategorin försiktig, som bara gett 0,87 procent i avkastning sedan årsskiftet.

Claes Hemberg tycker att den ökade andelen kassa i blandfonderna visar att förvaltarna just nu är skeptiska till både aktie- och räntemarknaden.

– Det är inte så att fondbolagen mörkat att de fyller sin fond med innehav som inte ger något. Men jag tror att de har talat om det för folk på ett sätt som gör att de flesta inte förstår varför det också är dåligt.

Men bör förvaltaren istället fortsätta placera i obligationer, där det ju kan smälla till ordentligt om marknadsräntorna stiger?

– Nej, men många blandfonder har i dag tappat sin struktur och det borde sparare informeras om. Men det skulle aldrig hända, fondbolagen tjänar för bra på att sälja blandfonderna, säger Claes Hemberg.

Blandfonderna har nämligen generellt sett höga avgifter. Snittavgiften för en försiktig blandfond är 1,38 procent. Det kan jämföras med snittet för korta räntefonder som är 0,19 procent och för en svensk aktieindexfond som är 0,34 procent.

Men Jonas Lindmark, fondanalyschef på Morningstar, påpekar att de extremt låga räntorna någon gång i framtiden ju kommer att stiga när centralbankerna lägger om sin penningpolitik.

– Därför håller jag inte med om att räntesparandet är dött. Och huvudidén med blandfonden, att den behåller en i förväg utlovad risknivå, finns ju kvar. Om du har en egen portfölj med aktiefonder och räntefonder så måste du själv ta ansvar för att återkommande fördela om innehavet, säger Jonas Lindmark.

Han tycker också att det går att som sparare hantera de höga avgifterna genom att välja de billiga alternativ som finns, som exempelvis KPA Etisk Blandfond, eller välja blandfonder där de är rabatterade, som exempelvis i premiepensionen.
