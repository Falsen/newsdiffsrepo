Replikskifte om varför vissa begår brott



Med anledning av sommarsamtalet med Amir Sariaslan (Det mesta kriminologerna säger kan vara fel), har följande kommentar inkommit:

En stor artikel på Svenska Dagbladets ledarsida den 27 augusti har rubriken ”Allt kriminologerna säger kan vara fel”. De sociala förhållanden som den samhällsvetenskapliga kriminologin framhåller som risker för brott är, enligt ledaren, främst genetiska. Så beror t.ex. den högre brottsligheten i utsatta områden till 65 procent på att människor med ärftliga egenskaper som ökar risken för brott flyttar dit.

Ledaren innebär ett litet missförstånd av varför kriminologerna framhåller sociala förhållanden som förklaringar till brottsligheten. Jämförelser av människor som begått brott och inte begått brott pekar i genomsnitt regelmässigt på skillnader i personegenskaper. Dessa kan vara ärftliga eller socialt betingade. Uppgifter om egenskaper och uppväxtmiljö hos unga lagöverträdare i Sverige från början av 1900-talet är påtagligt lika dem ett halvsekel senare. Under den perioden har samtidigt andelen unga som lagförts för brott ökat mer än 20 gånger. Detta kan inte ärftliga faktorer förklara. DNA-massan förändras helt enkelt inte så fort på så kort tid.

Mord och dråp varierar kraftigt både mellan länder och historiskt. Nivån i USA är flera gånger högre än den i Europa, och görs jämförelsen med vissa länder i Latinamerika rör det sig om 20 gånger fler mord och dråp. Stöldökningen var under decennierna efter andra världskriget mycket kraftig men har nu avstannat. Historiskt visar sig tydliga toppar av stöld i samband med svält och krig. Mäns brottslighet minskar nu medan kvinnors inte gör det. Första generationens invandrare har en överrisk för att lagföras för brott. Andra generationens – med ungefär samma genuppsättning – har en lägre risk än föräldragenerationen.

Det skulle vara ytterligt svårt att förklara dessa stora skillnader och förändringar i brottsligheten med ärftliga faktorer. Kriminologerna har däremot lyft fram förhållanden som visat sig kunna bidra med förklaring. Antalet mord och dråp har i Sverige sedan mitten av 1800-talet tydligt påverkats av den totala alkoholkonsumtionen i landet, som i sin tur till stor del varit påverkad av den förda alkoholpolitiken. I ett internationellt perspektiv har ojämlika länder mer mord och dråp än mer jämlika. Stöldbrottsligheten har visats följa varutillgången och kontrollen av ägodelar. Bilstölderna sjönk kraftigt med förbättrade lås. Internet skapar nya brottstillfällen.

Den kriminologiska forskningen pekar på vilka samhällsförhållanden som bidrar till mer eller mindre brottslighet. Detta är kriminalpolitiskt betydelsefullt. På vilket sätt genetiska förklaringar skulle kunna bidra till att minska brottsnivån i samhället är däremot något oklart.



HENRIK THAM, Professor emeritus i kriminologi, Stockholms universitet

Amir Sariaslan svarar: Jag är fullkomligt enig med professor Tham om att såväl historiska som politiska processer har en inverkan på ett givet lands kriminalitetsnivå – något som inte motsägs av den beteendegenetiska forskningen. Vi talar emellertid om delvis skilda fenomen – medan jag är främst intresserad av de faktorer som bidrar till en ökad kriminalitet på individnivå, fokuserar professor Tham på liknande samband på makronivå. För mig är det därför intressant om den nationella inkomstspridningen, eller den ekonomiska ojämlikheten om man så föredrar, påverkar den individuella risken att begå ett allvarligt våldsbrott som mord eller dråp. Om så är fallet vore det rimligt att se sådana samband även inom familjer av släktingar som bor i olika länder med varierande nivåer av inkomstspridning eller inom individer som flyttar mellan sådana länder. Mig veterligen finns det inga välkontrollerade studier som har visat detta.

Samma typ av argument kan anföras i förhållande till sambanden mellan den totala alkoholkonsumtionen i ett givet land och negativa sociala utfall. Oavsett graden av den totala alkoholkonsumtionen förefaller det inte vara särskilt slumpmässigt vilka specifika individer som påverkas av densamma.

Det faktum att ärftlighetsgraden för antisociala beteenden, och då i synnerhet sådana med aggressiva inslag, är betydande står inte i kontrast till att även miljöinfluenser har en viktig påverkan. Professor Tham undrar hur studier av ärftlighet kan bidra till att minska brottsnivån i samhället. Svensk beteendegenetisk forskning har genom att kontrollera för ärftliga faktorer identifierat ett antal viktiga miljörisker för våldsbrott. Exempelvis vet vi nu att stressfyllda livshändelser kan utlösa våldsbrottslighet, att läkemedelsbehandlingar hos psykiatriska patienter kan minska risken att de begår våldsbrott, samt att hjärnskador tycks öka risken för såväl våldsbrott som andra negativa livsutfall. Vidare finns det i dagsläget god evidens för att mödrars rökning under graviditeten inte verkar orsaka kognitiva och beteenderelaterade problem hos barnet men väl negativa födelserelaterade utfall.

Det som jag gav uttryck för i intervjun var att vi vet ytterst lite om vilka specifika miljöfaktorer som påverkar specifika typer av utfall. Då randomiserade experiment inte alltid går att genomföra inom samhällsvetenskaper av etiska skäl utgör beteendegenetiska och andra kvasi-experimentella forskningsdesigner ett gott alternativ för att kunna identifiera potentiella kausala miljöfaktorer som skulle kunna, på sikt, förbättra brottspreventiva åtgärder. När vi har tillämpat dessa på en rad olika socioekonomiska faktorer i förhållande till kriminalitet har vi emellertid inte funnit några effekter i Sverige.

Enligt professor Thams förmenande skulle jag ha gjort gällande att ”den högre brottsligheten i utsatta områden till 65 procent på att människor med ärftliga egenskaper som ökar risken för brott flyttar dit”. Detta är en missuppfattning. Den aktuella studien fann att ärftlighetsgraden att bo i ett socioekonomiskt marginaliserat bostadsområde i vuxen ålder uppgick till 65%. Till vilken grad ärftliga faktorer bidrar till att förklara sambanden mellan boende i ett sådana områden och kriminalitet är inte helt utrett i dagsläget.

Som sagt, såväl det biologiska arvet som miljön är viktiga men vi måste granska dessa faktorer djupare för att förstå de underliggande mekanismerna. Genom att kontrollera för ärftliga faktorer lär vi oss också mer om vilka miljöfaktorer som är viktiga.

AMIR SARIASLAN, forskare i psykiatrisk genetik vid Karolinska Institutet
