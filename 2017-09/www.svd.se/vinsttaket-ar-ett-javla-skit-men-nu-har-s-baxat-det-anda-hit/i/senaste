Erik Thyselius:
Vinsttaket är ett jävla skit men nu har S baxat det ända hit

Erik Thyselius

Stackars Ardalan Shekarabi (S). I söndagens Agenda (3/9) tvingades den annars så stridbare civilministern argumentera halvhjärtat för S-regeringens huvudlösa förslag om ett vinsttak mot Sverigedemokraternas partiledare Jimmie Åkesson. Under debatten upprepade Shekarabi vänstermantrat om ”vinstjakt”, att ”barn inte är varor” samt att skattemedel ska gå till undersköterskor och lärare och inte, underförstått, ned i ”kapitalets” fickor.

Som om det var vinsten som stod i vägen för schyssta villkor och välfungerande verksamheter när det i själva verket är en av grundförutsättningarna för just det. Vinsten är ju själva kvittot på att en verksamhet fungerar väl, eftersom människor har valt just den. Enligt samma princip blir inte heller oseriösa aktörer långvariga i branschen.

Förutom det uppenbara brottet mot en av äganderättens grundläggande principer skulle en förverkligad vinstbegränsning tvinga tusentals verksamheter i konkurs. Enligt branschorganisationen Almega riskerar åtta av tio välfärdsföretag att läggas ned. Alla de undersköterskor och lärare som förverkligat drömmen om ett eget äldreboende eller skola skulle få se sina livsverk gå i kras. Endast de största aktörerna skulle bli kvar. Om ens det.

Den valfrihet som en överväldigande majoritet svenskar vant sig vid och lärt sig tycka om skulle även den bli ett minne blott med regeringens förslag. Alla tusentals föräldrar som valt dagis eller skolor till sina barn och alla äldre som valt äldreboenden skulle drabbas av nedläggningarna. I stället för en mångfald av olika alternativ vill regeringen föra Sverige tillbaka till en tid då höjden av valfrihet kom i formen av inte en utan hela två tv-kanaler för medborgarna att botanisera bland.

Men nu är det som det är. Socialdemokraterna har bestämt sig för att göra gemensam sak med Vänsterpartiet. ”Vinstjakten” är en tacksam fråga som följer en tydlig vänster-höger konflikt. Målet är att lyckas engagera väljare och säkra röster i valrörelsen. Socialdemokraternas förhoppning är givetvis att förslaget aldrig kommer att bli verklighet. Som det ser ut nu finns det ingen majoritet i riksdagen för förslaget. Men majoriteter kan komma att ändras då frågan inte avgörs förrän efter valet. I ett värsta scenario kan socialdemokratin få precis det den nu gapar efter. Hyckleriet är inte bara slående utan rent av samhällsfarligt.

Det socialdemokratiska propagandamaskineriet ångar nu på för fullt. På sociala medier har S återuppväckt tidningsankan från 2011 om vårdbolaget Carema: det som i grunden handlade om en arbetsplatskonflikt men som i medierna fick symbolisera vårdföretagens förmenta girighet. I det allmänna medvetandet blev vägandet av kissblöjor sannolikt det som starkast levde kvar och satte bilden av en fullständigt hänsynslös bransch. Att metoden är till för vårdtagarnas väl och följer riktlinjer från Socialstyrelsen är fortfarande, sju år senare, ett faktum som inte fastnat i historieskrivningen.

Även friskolekoncernen John Bauers konkurs tas upp, som påverkade 11 000 elever. Att alla elever fick en ny plats på andra skolor, eller kunde gå kvar på samma skola men med nya ägare, har inte heller det fått fäste i välfärdsdebatten.

Genom att driva på för ett vinsttak raserar S fullkomligt bilden av att vara ett någorlunda näringsvänligt parti. Inte undra på att Shekarabi inte var jätteentusiastisk i Agendastudion. Kanske var det en variant av före detta finansminister Kjell-Olof Feldts (S) famösa dikt om löntagarfonderna som malde i bakhuvudet på civilministern:

”Vinsttaket är ett jävla skit,men nu har vi baxat det ända hit”.
