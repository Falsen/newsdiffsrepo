Uppdrag Bildt. En svensk historia
Mer om det vi redan visste om den blå eminensen

Malin Ekman

I tider när politiker avgår och avsätts på löpande band tjänar Carl Bildt som avslöjande kontrast. Journalisten Björn Hägers Bildtbiografi är som ett långt referat över den forne M-ledarens omtvistade oantastlighet.

Det spelar ingen roll vad kritiken handlar om, Bildt avvisar den som vore det journalisters frågor och inte hans förehavanden som är problemet. Nonchalansen lyser lika stark oavsett om kritiken gäller en Audi med körförbud, diplomatiska misslyckanden i kriget på Balkan (där Bildt anklagas för att inte ha gjort tillräckligt för att stoppa folkmordet i Srebrenica) eller styrelseuppdrag i kontroversiella bolag (det rättsliga efterspelet kring folkrättsbrottmisstänkta Lundin Petroleum pågår ännu).

Problemet med berättelsen om denna teflonpolitikens frontfigur är att den redan är så berättad. Björn Häger hjälper inte till att fördjupa bilden, men han sätter berättelsen i ett sammanhang. ”Uppdrag Bildt” är ett slags snabbspolning av 1970- till 2000-talet i svensk politik med moderatpolitikern som röd tråd. Särskilt mycket närmare personen Bildt kommer man inte, trots 527 sidor, exklusive notapparat.

Det stilmässigt mest framträdande är avståndet till huvudpersonen. Författaren tecknar, i brist på den längre intervju som utlovas men aldrig infrias, bilden av Bildt genom Kungliga Bibliotekets pressarkivs filter och nöjer sig med en kronologisk redogörelse utan verklig fördjupning. Merparten av boken består av rakt återberättande utifrån pressklipp, tv-inslag och författarens reporterliv.

Det är en endimensionell politiker som framträder. Bildt är förutsägbart briljant och arrogant, även om det bror duktig-manér som gör honom till legendarisk elevledare på Östra Real inte räcker lika långt i statsministerrollen under brinnande 90-talskris.

Vem han är bakom sin sköld av aristokratisk arrogans och torr humor får vi aldrig veta. Men Hägers avsaknad av analys fyller med tiden en funktion. Bokens träget redogjorda fakta skapar underlag för egen tolkning.

Intressantast är förhållandet mellan politik och journalistik och hur det förändrats över tid. På 80-talet anklagas Svenska Dagbladet för att driva politik på nyhetsplats. En redigerare som publicerat en osmickrande bild av en moderat demonstrant får av sin chefredaktör veta att hans vikariat inte kommer att förlängas. På 90-talet dricker journalister brännvin och badar äventyrsbad med den blivande statsministern. Bildt, vars ledarstil skänker titlar som ”Årets svensk” och ”Sveriges mest beundrade man”, blir underhållningsstoff och dribblar skickligt bort all seriös kritik genom att angripa frågorna och frågeställarna.

Med tiden har relationen mellan press och politik professionaliserats, men medias oförmåga att intervjua Bildt har bestått.

Det är svårt att låta bli att spekulera i om den homosocialitet som råder mellan män i näringslivet också existerar mellan, framför allt, manliga reportrar och makthavare där det för båda handlar om att bekräftas i yrkesrollen. Ett spel där Bildt briljerar.

Björn Hägers misslyckade 15-minutersintervju med Carl Bildt i Almedalen är symptomatisk. Inte ens journalisten som hållit återkommande föreläsningar under rubriken ”Konsten att intervjua Carl Bildt”, lyckas, trots år av förberedelser, med uppgiften när han får chansen 2014. Efter den intetsägande inledningen ”Hur har dagarna här i Almedalen varit?” förlorar han Bildts intresse.

Journalisters relation till Carl Bildt påminner om den till kungahuset. I huvudpersonernas frånvaro är diskussionen skarp men i möte med dem blir resultatet tandlöst.

Bildt vet att utnyttja svagheten, och låter sig aldrig domineras av medielogiken. Ingen skandal är för stor och ingen kritik för allvarlig för att rubba honom. När detta skrivs utreds folkrättsbrott av oljebolaget där Bildt under en kritisk period var ledamot, samtidigt som partiet som han en gång personifierade står utan ledare. Spekulationerna om Carl Bildts återkomst som moderatledare passar förstås perfekt in i Björn Hägers narrativ om den oantastliga hallänningens särställning i svensk politik.
