Cirque du Soleil i Sverige med krossade ben

TT

– Vi är artister och vi ger mycket energi. Om publiken tycker om oss ger den oss energi tillbaka. Det är ett utbyte av energi, säger Darina Mishina, som har showens kvinnliga huvudroll.

Cirque du Soleil började som innovativ, kanadensisk gatukonst på 80-talet och har sedan dess vuxit till ett storföretag med 5 000 anställda. Parallellt körs 21 olika föreställningar runtom i världen.

Det är ett stort, väloljat maskineri som har kommit till Malmö arena. Akrobater, dansare och clowner är viktiga kuggar, men runtomkring dem finns starka armar som först får 12 timmar på sig att tömma cirkusens 21 lastbilar och sedan bygger upp scenen, tills mörkret börjar lägga sig över Skåne, publiken intar sina platser och föreställningens hjälte Ikaros faller ner från himlen och krossar benen.

De känsliga artistmagarna, som i många fall går på olika specialdieter, kräver egna kockar i cirkusens mobila cateringkök. Artisterna, som utsätts för hårt slitage och olycksrisker, får massage varje dag av medföljande massörer och tränas av sjukgymnaster för att förebygga skador.

Den enorma garderoben, med 130 olika dräkter och totalt 2 000 olika delar, kräver också sitt. En radda medhavda tvättmaskiner är i gång bakom scenen timmarna före Malmöpremiären och vid symaskinerna i klädvårdsateljén sitter sömmerskor och rättar till passformen på kläder som tänjts ut och ersätter avskavt glitter med nytt. Samtidigt kammas peruker med omsorgsfulla händer.

– Med ett enda ord för att beskriva det vi gör: Kvalitet. Vi vill ha den bästa kvaliteten, in i minsta detalj, säger Bruno Darmagnac, konstnärlig ledare för "Varekai".

Det som utmärker den här föreställningen jämfört med Cirque du Soleils andra är att den berättar en historia. "Varekais" skapare Dominique Champagne råkade ut för en svår olycka och bröt båda benen. Han fick egen erfarenhet av hur livet kan ändras totalt på en sekund och hur sårbar man är när man måste förlita sig på andras hjälp, bara för en så enkel sak som att ta sig över gatan.

– Tack och lov lyckades han återhämta sig efter olyckan och det gav honom inspiration till "Varekai", berättar Bruno Darmagnac.

"Varekai" är romani och betyder "var som helst". Showen utspelas i en skog befolkad av ödlelika, färgsprakande djur, men poängen är att historien skulle kunna utspelas var som helst.

– Vår hjälte Ikaros resa börjar med att han faller ner från himlen och bryter sina ben. Men han får lära sig att komma tillbaka. Han måste lära sig att lita på människor, tro på kärleken och bli kär igen. Så även om det inte börjar så bra för vår hjälte blir det ett lyckligt slut.

Insprängt i berättelsen finns allt det som hör nycirkusen till: Humor, musik, dansnummer och akrobatik. Det är hjärta och smärta, men också gapskratt och andlös tystnad när Darina Mishina och de andra artisterna utför halsbrytande nummer.

I december ges "Varekai" för sista gången. Det är dags att börja på ett oskrivet blad med en ny föreställning.

– "Varekai" har varit en väldigt framgångsrik show. Men vi vill återuppfinna oss själva och då måste vi gå vidare, säger Bruno Darmagnac.
