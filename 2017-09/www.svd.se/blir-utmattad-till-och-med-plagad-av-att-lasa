Hjärtat är bara en muskel
”Blir utmattad, till och med plågad av att läsa”

Clara Block Hane

Det finns bara en lösning på själens obotliga ensamhet, och den är att hitta sin rätta kärlek, sin soulmate och tvillingsjäl, sin borttappade animo eller anima, den halva av hjärtat som felas.

Så tänker vi lite till mans här i västvärlden, alla vi som inte direkt har någon religion att tro på, vi som måste hitta en annan mening med livet och istället för torah-, bibel- eller koranverser har popkulturen som vårt viktigaste narrativ.

Ensamma är vi allihop, men en som är extra ensam, skör och utsatt är Elisabeth Sojdelius, jaget i Kristofer Ahlströms tredje roman ”Hjärtat är bara en muskel”.

I berättelsens begynnelse har hennes älskade och älskare just avlidit i en bilolycka, alldeles intill henne. ”Inget av Isak fanns kvar i kroppen” lyder den allra första meningen, men även om Isak inte finns i sin egen kropp är han kvar i Elisabeths – i alla tänkbara bemärkelser.

En liten, liten bit i taget berättar Kristofer Ahlström om Elisabeths liv före, efter och under förhållandet med Isak Stenström – med ideliga kronologiska hopp och så återhållsam med tidsangivelser att han nästan mattar ut sin läsare. Men vackert är det, hur Elisabeth som är så ensam av en slump går in i Isaks liv, in under hans paraply en regnig dag i Hornstull.

”Gemenskap, det är ett missförstått ord, som om samvaro i sig har ett egenvärde, när gemenskap handlar om att hitta det gemensamma man trott sig vara så ensam om. Att gå omkring på egen hand och så, oväntat, få syn på sig själv! Där! En annan människa! Att plötsligt vara två.”

Ja, så är det, att bli ihop – att plötsligt vara två. Elisabeth och Isak har läst samma böcker, de citerar samma dikter, tänker samma tankar och har samma sorts oläkta sår som knyter ihop dem till en helt autonom energikälla. De behöver inga andra, de är alldeles tillräckliga tillsammans. Men, som vi vet, den absoluta lyckan måste enligt livets lagar följas av någon form av besvikelse. Och aldrig är man så ensam som i ett förhållande där man är ensam.

Så medan likheterna bleknar träder olikheterna fram. Hon, från Gotland i en grå och en nitiskt städad förortslägenhet, och han, från Kungsholmen i en rymlig, stökig innerstadsvåning. Hon, kvällsarbetande busschaufför utan utbildning, familj och vänner, annat än kollegan Micaela. Han, content manager med kollegor, vänner, tjänsteresor, flera kontokort och ett stort företag att åka på konferens med. Hon, skulle aldrig komma på att ta in på hotell utan anledning. Han gör det bara sådär, beställer in champagne på room service, tar två flaskor på en gång. Han har inkassokrav på inkassokrav i en kökslåda. Hon har tillgång till hans borttappade mobiltelefon och hans Icloud-konto.

Här finns en fråga som berättelsen igenom darrar likt en höjdhoppsribba. Man vet inte om den ska hålla eller falla ned, eller hur länge darrandet ska pågå, men varje gång man gissar har man fel – och så länge ribban varken stannar eller faller kräver den läsarens fullständiga uppmärksamhet. Har den pedantiska Elisabeth ett kontrollbehov av paranoid karaktär eller är det Isak som är en patologisk lögnare och manipulatör? Eller skulle deras kärlekshistoria vara världshistoriens vackraste, om inte bara dessa människor hade så långt till att våga lita på lyckan?

När Kristofer Ahlström berättar har varje detalj betydelse, antingen nu eller längre fram. Och jag har inte bara känt mig utmattad under läsningen av denna bok, utan faktiskt till och med plågad. Det är ingen anmärkning, tvärtom, jag lider av att Elisabeths smärta, utsatthet och oro är så starkt förmedlad. Det är som att gå på sköra, tunna glasbitar för att det inte finns någon annan stans att gå, som att försöka nysta ut en gåta och samtidigt lyssna på en ton av ett stråkinstrument, så ensamt och sorgligt att man blir illa till mods och får tårar i ögonen.

Därför, till sist: lättad för att boken tagit slut, tacksam för att få ha varit med om den.
