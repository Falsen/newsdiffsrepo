Begärd häktad för yxattack

TT

Det börjar med en trevlig stund i solen tillsammans med grannar och bekanta. Från ingenstans dök en yxbeväpnad man upp och en man i 50-årsåldern kände en smäll mot nacken. Gärningsmannen skrek: "Jag ska döda dig din jävel", enligt vittnen.

Den oprovocerade attacken inträffade i måndags i bostadsområdet Tuna i Luleå. Mannen kunde gripas efter ett stort polispådrag.

48-åringen har nu begärts häktad, misstänkt för försök till mord, skriver Norrbottens-Kuriren.

Ett förhör har hållits med den misstänkte utan att en förklaring till dådet har framkommit.

–  Han kan varken erkänna eller förneka brott, för han har inga minnesbilder från händelsen, säger mannens advokat Carolina Nilsson till tidningen.

Offret vårdas på Sunderby sjukhus med spricka i en nackkota, men kommer att kunna lämna sjukhuset i veckan, berättar han för tidningen.
