Kraftig minskning av valutareserv skjuts upp

TT

Valutareserven skulle minskas med drygt hälften, 200–250 miljarder kronor, redan i januari. Och det fanns enligt finansmarknadsminister Per Bolund (MP) stöd för planen i riksdagen.

Nu backar han dock från denna plan. Frågan ska i stället utredas av den parlamentariska riksbankskommittén som leds av Mats Dillén, enligt ett pressmeddelande från Finansdepartementet.

Det innebär att det dröjer till tidigast 2019 innan det kommer ett nytt förslag om Riksbankens balansräkning och valutareserv. Och enligt bedömare ökar även osäkerheten kring om det omstridda förslaget verkligen kommer att genomföras.

– Osäkerheten ökar i och med att man utreder det igen, säger SEB-ekonomen Olle Holmgren.

Finansdepartementet utlovar ett beslut om tilläggsdirektiv till Riksbankskommittén i höst.

"Det finns stora fördelar med att låta Riksbankskommittén ge förslag på hur Riksbankens finansiella oberoende ska stärkas. Det kommer också ge bra förutsättningar för en bred förankring i riksdagen", skriver Per Bolund i en kommentar.

Förslaget om att drastiskt minska valutareserven har bland annat sågats av riksbankschefen Stefan Ingves och andra ledamöter i Riksbankens direktion.
