David Lagercrantz: Är inte helt ärlig mot journalister

SvD Kultur

Jag har alltid varit lite avundsjuk på: På så många. Träffade Jonatan Safran Foer nyss och tänkte fan, det är en briljant författaren det. Om jag hade fått möta Bertrand Russel hade jag knappt lyckades stamma fram någonting alls.

Min favoritkonstnär alla kategorier: Leonard Cohen, en sådan lysande poet och artist. Må Gud – som jag inte tror på – välsigna honom.

Jag brukar få höra att jag liknar: Farbror Melker i Saltkråkan när allt praktiskt jag gör i skärgården går åt helvete.

I mitt tonårsrum hängde bilder på: Å pinsamt, skumma popstjärnor som Alice Cooper och ve och fasa, bodybuildern Frank Zane. Drömde om att bygga upp min taniga kropp till något fantastiskt.

Jag har aldrig förstått grejen med: Motorbåtar – ror alltid – och så tatueringar (förlåt mig, Lisbeth Salander och Zlatan, ni är übercoola ändå).

Jag skulle vilja bli ihågkommen som min generations: Jag är en dagdrömmare av guds nåde. Fantiserar om att bli ihågkommen som min tids Nelson Mandela, Einstein, och Usain Bolt på en gång.

Ingen får fler likes av mig i sociala medier än: Vet inte riktigt hur man gör – kass på sociala medier – men skulle vilja lajka hur många som helst: JK Rowling,  Stephen King, David Remnick på New Yorker, Chimamanda Ngozi Adichie...

En fiktiv karaktär jag känner igen mig i: Får väl bli farbror Melker igen. Han var ju författare också. Förhoppningsvis skrev han riktigt bra när han inte badade med kläderna på.

Jag har aldrig berättat för någon att jag älskar: Knarkar lyckliga slut. Pallar inte med när det går dåligt strax innan finalen i kärlekskomedierna. Men sedan vill jag se slutscenerna tio gånger.

Ingen kan göra mig lika irriterad som: New Age-prat, brist på källkritik, idiotiska konspirationsteorier, populister, förakt för svaghet.

På min begravning borde någon läsa dikten: ”Mening” av Ceslaw Milosz. En så vacker dikt som har det där raseriet mot döden jag tycker så mycket om.

Den senaste person jag ljög för: Sitter i intervjuer hela dagarna, och inför en och annan journalist har jag väl romantiserat mitt liv mer än lovligt.

Författaren jag läst flest böcker av: Men tanke på att jag har tre barn och läst högt så gott jag kunnat, borde det väl vara Astrid Lindgren eller Tove Jansson.

Min stilmässiga förebild: Sebastian Flyte – spelad av Anthony Andrews – i tv-serien ”En förlorad värld”. När jag såg honom i sina skräddarsydda kostymer kände jag direkt som ett stick i hjärtat: Så vill jag se ut!. Men det dröjde innan jag fick råd, och innan jag ens vågade försöka likna honom.

En person jag brukar citera: Genant nog min far, Olof. Han bankade så mycket visdomsord i huvudet på mig att de tenderar att dyka upp hela tiden. Försöker frigöra mig.

Jag borde nog be om ursäkt till: Säger förlåt så ofta att det gått inflationen i ordet. Borde bli storslagen på riktigt istället för att bara prata hela tiden.

”Mannen som sökte sin skugga” är den andra av David Lagercrantz böcker i Millenniumserien som ursprungligen skapades av Stieg Larsson.
