Tiotusentals rohingya flyr våldet i Burma

TT

Majoriteten av rohingyer har tagit sig in i Bangladesh över gränsfloden Naf. Men en del har begett sig till den bangladeshiska ön St Martins, cirka nio kilometer från Bangladeshs kust. Enligt lokala beslutsfattare på ön har drygt 2 000 rohingyer kommit dit den senaste tiden.

Myndigheterna samlade ihop dem i söndags kväll och förde dem tillbaka till Burma på båtar, enligt källorna.

De senaste dagarna har omkring 87 000 personer flytt till Bangladesh från Burma. Och vid gränsen finns ytterligare runt 20 000 personer som väntar på att få passera, enligt FN.

– Vi försöker bygga hus här, men det finns inte tillräckligt med plats, säger 25-årige Mohammed Hussein, som kom till gränsområdet Cox's Bazar för fyra dagar sedan.

Ett sjukhus i området har tagit emot ett 30-tal skadade med frakturer och skottskador. De skadade har berättat hur burmesiska soldater slumpmässigt skjutit omkring sig i byar och tänt eld på byggnader, enligt en anställd vid sjukhuset.

Sammanlagt beräknas nu nästan 150 000 rohingyer ha flytt till Bangladesh sedan i oktober förra året. Deras situation försvåras ytterligare av de monsunregn som drabbat regionen.

Den stora flyktingströmmen kommer efter en ny våldsvåg som bröt ut för tio dagar sedan i delstaten Rakhine. Gerillagrupper attackerade då polisposteringar och militärbaser i området. Sedan dess har minst 400 människor dödats i en militäroffensiv.

Myndigheterna i Burma skyller oroligheterna på gerillagrupperna, medan flyende och människorättsgrupper anklagar militären för att medvetet tvinga bort befolkningsgruppen.

I Burma ses folkgruppen rohingya som illegala invandrare och FN har kallat förföljelserna för en "medveten etnisk rensning". Den forna oppositionsledaren och fredspristagaren Aung San Suu Kyi, som i dag leder en civil regering, har fått hård kritik för sin ovilja att höja rösten mot övergreppen. Hon har fortfarande inte kommenterat de senaste oroligheterna.
