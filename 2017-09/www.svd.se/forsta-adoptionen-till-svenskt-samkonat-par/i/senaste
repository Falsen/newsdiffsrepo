Första adoptionen till svenskt samkönat par

TT

För ett år sedan godkändes adoptionen – och nu har för första gången ett svenskt samkönat par fått adoptera internationellt.

Lagstiftningen ändrades redan för fjorton år sedan, men först nu har paret kunnat hämta hem sitt efterlängtade barn från Colombia, rapporterar SVT Nyheter.

– Vi tycker att det är jätteroligt att ett barn fått en familj. Det var den bästa familjen till just det här barnet, säger Margret Josefsson, förbundsordförande på Adoptionscentrum, som har förmedlat adoptionen, till TT.

Colombia har valt att inte längre definiera par utifrån kön, vilket möjliggör adoptioner även för samkönade par. Varje land bestämmer vilka krav som ska ställas på dem som vill adoptera. Bland de 26 länder som Adoptionscentrum samarbetar med gör bara två samma könsneutrala tolkning av ett par som Sverige.

– Det är Colombia och Sydafrika, säger Margret Josefsson.

TT: Kommer det här att öppna upp en möjlighet för fler samkönade par som vill adoptera internationellt?

– Det kommer säkert vara fler som kan få den möjligheten, men det är många saker att ta hänsyn till vid en adoption: att man har arbete, utbildning, stabilt förhållande. Men jag tänker att det här var första steget.
