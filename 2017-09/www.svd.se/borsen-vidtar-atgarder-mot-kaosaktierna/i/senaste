Efter aktiekaoset – börsen vidtar åtgärder

Annakaisa Suni

Familjen Stenbecks Kinnevik, familjen Lundbergs Hufvudstaden och familjen Nordströms Sweco är tre storbolag vars aktier under det senaste året plötsligt och oförklarligt rusat på Stockholmsbörsen.

Det handlar om den mindre omsatta aktieserien A, i Hufvudstadens fall C. Eftersom det finns så få A-aktier på marknaden kan några köpare lätt skapa extrema rörelser.

– Vi vet inte exakt vilka personer som handlar och vilka bevekelsegrunder de har, säger Joakim Strid, övervakningschef på Stockholmsbörsen.

Sparekonom Claes Hemberg på Avanza däremot är övertygad om att det handlar om personer som stör börsen med flit. Och han är kritisk mot att Stockholmsbörsen inte antingen ökar övervakningen eller avnoterar aktierna.

Om A-aktierna avnoterades skulle det bland annat innebära ökad skatt för familjerna som kontrollerar bolagen.

– Avnotering är osannolikt, säger Joakim Strid på Stockholmsbörsen.

Vad gör ni åt problemet?

– Vi kommer att vidta åtgärder i den utsträckning som krävs. Behöver vi fatta obekväma beslut om handelsstopp även framöver så gör vi det, säger Joakim Strid med hänvisning till att Hufvudstadens C-aktie stoppats fem dagar i rad.

Stockholmsbörsen utreder även mer långsiktiga åtgärder, men Joakim Strid vill inte gå in på detaljerna. Frågan diskuterades men inga beslut om åtgärder fattades på ett möte med börsens medlemmar på torsdagen.

– Vi tittar på olika lösningar som skulle kunna innebära en ökad tröghet i handeln.

Hufvudstaden vet inte vad som händer med deras C-aktie och kan inte påverka handeln, säger finanschef Åsa Roslund.

– Börsen följer sina normala rutiner och utreder om det är några konstigheter som ligger bakom. Det stöttar vi fullt ut, säger hon.

Hur påverkar det här Hufvudstaden?

– Det får ingen direkt påverkan mer än att det skrivs en del och vi får frågor kring vad som händer.

Borde man avnotera C-aktien?

– Det är ingenting vi kan uttala oss om i det här läget, säger Åsa Roslund.

Det kan finnas ett tjugotal aktier som ligger i riskzonen för häftiga kursrörelser, enligt Claes Hemberg.

– Det är bolag som är så folkliga att många känner till dem, men som samtidigt har så låg likviditet att du kan styra dem med några hundralappar.
