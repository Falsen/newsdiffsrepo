”En falsk bild målas upp av SD:are som mobbade”



På SvD Debatt 4/9 skriver Josefin Utas från Medborgerlig samling en debattartikel med rubriken ”Riskfyllt för samhället när SD:are fryses ut”. Hon skriver bland annat att ”politiken i Sverige de senaste åren helt kretsat kring SD. Allt relateras till SD. Kan något gynna SD eller inte?” Jag vet inte i vilken vardag Josefin Utas befinner sig men i min politiska vardag kretsar inte allt kring SD. Det är möjligt att den som enbart befinner sig i den nationella politiken eller läser spelteoretiska texter i kvällspressen kan få den uppfattningen men i den kommunala politiska vardagen, där de flesta politiska företrädare befinner sig, är så inte fallet.

I Norrköping har vi hittat en stabil majoritet som gör att vi inte är utlämnande till hoppande majoriteter. Vi diskuterar inte eller förhåller oss inte ”enbart” till SD utan pratar om kommunens utveckling inom så vitt skilda områden som skola, gatlampor och företagsetableringar.

Josefin Utas skriver vidare att ”målsättningen har varit att avskräcka människor att ens titta åt SD:s håll, än mindre lyssna på dem eller umgås med någon som är medlem”. Hon fortsätter vidare att prata om andra partiers mobbingfasoner och att SD stigmatiserats.

Det är artiklar som Josefin Utas som gör att SD kan fortsätta spela på sitt martyrskap. Att de inte får vara med och att vi andra mobbar dem. Det är via artiklar som dessa som bilden av oss andra, som elaka mobbare, som inte ens vill prata med representanter från SD lever och frodas och om skapar ilska hos allmänheten.

Anledningen till att många oss inte förhandlar med SD eller gör politiska uppgörelser med SD är helt enkelt därför att vi inte delar SD:s värdegrund eller deras politiska förslag. Så enkelt är det. Demokrati i sin bästa form. Den som vill få igenom sina förslag måste skapa majoriteter och kanske också hitta kompromisser. Är förslaget i minoritet så kommer det inte att vinna. Att blanda ihop det med att vi andra inte skulle prata med SD eller mobba ut dem är enbart ett sätt att försöka utmåla SD som martyrer.

I den kommunpolitiska vardag där jag befinner mig deltar SD i de organ där de har blivit invalda. När någon från SD vill prata med mig beter jag mig på ett socialt accepterat sätt. I den nämnd som jag leder deltar sverigedemokraternas ledamöter på samma sätt som ledamöterna från andra partier. Det görs ingen åtskillnad socialt på dem i förhållande till andra. Skillnaden är politisk och således en del av demokratin. De flesta av de andra partierna delar inte sverigedemokraternas åsikter. Det är inte mobbing. Det är inte att stigmatisera. Det är demokrati. Inte heller är det att trixa bort deras mandat vilket Josefin också menar. Det är demokrati.

Varför ska man samarbeta med partier vars åsikter och grundläggande värderingar man inte delar? Förra mandatperioden var Socialdemokraterna riksdagens största parti. Men det hjälpte inte. Den styrande Alliansen var större. Det var inte trix. Det är en del av demokratin.

En sak som Josefin Utas skriver håller jag dock med om; att det politiska samtalet måste förbättras och att sakpolitiken måste prioriteras framför taktiken. Om så ska ske är det dock viktigt att skillnader i åsikt inte tolkas som mobbing och utfrysning utan just för vad det är – ett uttryck för demokrati där den som samlat majoritet för sina förslag vinner och där vi skiljer på sak och person.

Att sprida bilden av SD som martyrer vinner ingen på. För anledningen till att SD:s förslag inte vinner gehör är inte mobbing utan att en majoritet inte delar deras åsikter.

Kikki Liljeblad (S)

kommunalråd Norrköping
