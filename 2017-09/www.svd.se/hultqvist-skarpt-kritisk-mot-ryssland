Hultqvist skarpt kritisk mot ryskt agerande

TT

Tidigare i veckan kunde SvD berätta att Ryssland, på svensk inbjudan, kommer att skicka observatörer till militärövningen Aurora som inleds i nästa vecka. Samtidigt har Sverige fått en inbjudan att observera den ryska Zapadövningen, men enbart i den delen som bedrivs i Vitryssland.

– Jag tycker att det skulle vara rimligt från den ryska sidan att man inbjuder internationella observatörer enligt Wien-konventionen. Vi har inbjudit till vår övning Aurora, då tycker vi naturligtvis att det är rimligt att de lever upp till detta, sade han.

Övningar med mer än 13 000 deltagare ska enligt Organisationen för säkerhet och samarbete i Europas (OSSE) Wiendokument kunna övervakas. Ryssland har sagt att Zapad inbegriper 12 700 personer men enligt Nato handlar det i stället om 100 000 deltagare. Att nu endast tre observatörer tillåts har bland annat fått Natos generalsekreterare Jens Stoltenberg att ifrågasätta Rysslands agerande.

– Vi delar Stoltenbergs uppfattning. Vi tycker det är oerhört viktigt och rimligt att vi får en rejäl insyn och är inte nöjda med sakernas tillstånd i dag. Vi kan heller inte förstå varför det här skulle vara svårt att leva upp till, säger Hultqvist.

Frankrikes försvarsminister på plats i Tallinn talade om övningen som "ett sätt för Ryssland att visa sin styrka" och fick medhåll från sin tyska kollega. Många länder har också uttryckt oro för att Ryssland ska använda övningen som ett sätt att låta försvarsmateriel vara kvar på plats efter övningen.

Delar du den oron?

– Det finns många scenarier i det här. Jag vill inte spekulera i vad som eventuellt kan hända, däremot tycker jag det är oerhört viktigt med insyn och transparens för att därmed säkra upp att vissa länder inte ska känna en otrygghet, säger Hultqvist.
