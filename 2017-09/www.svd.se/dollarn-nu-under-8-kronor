Dollarn nu under 8 kronor

SvD Näringsliv

Det som tryckte ned dollarn under 8-strecket mot kronan var centralbankschefens Janet Yellens tal i Jackson Hole i fredags eftermiddag, skriver nyhetsbyrån Direkt. Hon sa då ingenting om penningpolitiken. Några timmar senare följde ECB-chefen Mario Draghi upp med att inte nämna eurons styrka i sitt anförande.

Enligt Dagens industri har dollarn fallit 8 procent på tre månader. Svag amerikansk statistik och minskad tro på räntehöjningar från centralbanken Federal Reserve är några faktorer som ligger bakom försvagningen.

En euro kostar nu 1,19 dollar. Senast en dollar var så billig i euro räknat var 2015.

Kommande vecka kan dock bjuda på viktiga besked för utsikterna för den amerikanska dollarn, skriver nyhetsbyrån Direkt. Förutom viktig ekonomisk statistik, som jobbdata och ISM-index för augusti samt reviderad BNP för andra kvartalet, ska president Donald Trump inleda sin kampanj för en skattereform med ett tal i Springfield, Missouri, på onsdag.
