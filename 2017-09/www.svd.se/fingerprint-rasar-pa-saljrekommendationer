Fingerprint faller tungt på börsen

Peter Alestig

Två säljrekommendationer på raken slår hårt mot Fingerprint Cards aktie i börsöppningen på onsdagsmorgonen. UBS sänker sin rekommendation för bolaget till sälj från neutral och riktkursen sänks till 30 från 34 kronor, rapporterar Direkt.

Även Dagens Industri rekommenderar sina läsare att sälja innehaven i Fingerprint Cards, i en analys som publicerades på di.se på tisdagskvällen.

”För placerare är rådet att sälja aktien. Logiken bör ta ut sin rätt när bolagets överlönsamhet normaliseras, i en notoriskt konkurrensutsatt bransch. Risken finns att underhållningsvärdet för utomstående kommer att överträffa avkastningen till ägarna”, skriver tidningen.

Under tisdagsmorgonen rapporterade också Direkt att Fingerprint Cards styrelseledamot Carl-Johan von Plomgren har sålt 24 000 aktier, i två omgångar till kurserna 35,05 och 35,07 kronor per aktie. Försäljningen rapporterades på Finansinspektionens insynslista.

Vid 09.30 handlades aktien för 32,70 kronor.
