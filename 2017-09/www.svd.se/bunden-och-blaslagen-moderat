Per Gudmundson:
Bunden och blåslagen moderat

Per Gudmundson

Svenska Dagbladets ledarsida har beteckningen ”obunden moderat”. Men som moderatväljare känner man sig nuförtiden mest bunden.

Bunden, med huva för ansiktet och blåslagen.

Väljarflykten började redan 2011. Den moderatledda regeringen hade blivit omvald men tappat riksdagsmajoriteten och därmed initiativkraften. I ett försök att splittra vänstern ingick regeringen i en migrationspolitisk överenskommelse med Miljöpartiet.

Men väljare vill ha olika alternativ. Oavsett vilket block som styrde fick de MP:s invandringspolitik. Alltså började väljarna överge blocken. Moderaterna förlorade röster i samma takt som Sverigedemokraterna växte.

Anna Kinberg Batra hade det kanske mest otacksamma utgångsläge en moderatledare har haft. När företrädaren Fredrik Reinfeldt meddelade sin avgång på valnatten 2014 lämnade han efter sig ett arv som var lika mycket förbannelse som välsignelse. Han var den mest framgångsrika moderatledaren någonsin – och hon var tvungen att förvalta hans kvarlåtenskap med stor respekt. I testamentet ingick decemberöverenskommelsen. Hon kunde varken bedriva opposition eller byta politik. Hon var fjättrad.

Hade hon varit en tidning, hade etiketten varit: Anna Kinberg Batra, bakbunden moderat.

I två år fortsatte M att blöda väljare till SD. Men när hon äntligen fick tag på på ett bandage, snubblade hon och rev upp ett sår på andra sidan. Moderaterna tappade nu till Centerpartiet. Samlingspartiet blev allt mindre samlat. Till slut föll hennes bas samman. AKB blev f d.

Det har gått en vecka sedan Kinberg Batra aviserade att hon lämnar. M-väljare som hade hoppats på större tydlighet om partiets vägval finner sig dock ännu trevande i mörkret.

Reinfeldt hade ett retoriskt knep mot sina motståndare. Han hade tre frågor som han skanderade från talarstolen på sina valmöten. ”Vad vill ni göra? Hur ska ni göra det? Med vem ska ni göra det?”

Nu är det moderatledaren själv som måste svara. De nya moderaterna är ett minne blått. Kvar är bara de allra mest stryktåliga, eller de som har flagellantisk läggning.

Det har varit mycket tal om öppna moderater. Men den enda kandidat som kommit ut är förre försvarsministern Mikael Odenberg. De andra smyger fortfarande i garderoberna.

En rad förbund har nominerat Ulf Kristersson, tidigare socialförsäkringsminister och nu partiets ekonomiskpolitiske talesman, som ny ledare. Hur han ställer sig till nomineringarna är dock höljt i dunkel.

Inte heller den andra tänkta toppkandidaten har sagt så mycket som flaska. Vissa menar i och för sig att det är en black om foten för Elisabeth Svantesson att hon har en bakgrund som kampanjgeneral för Ja till livet. Själv skulle jag vara nöjd om hon åtminstone kunde säga ja till valberedningen.

Nej, det är inte lätt just nu. Några hoppades på partiets grå eminens Carl Bildt. Men han satte punkt för spekulationerna genom att uttala sig i Expressens tv-satsning Bara politik i onsdags. Sedan 1999 har han ”i princip varit frånvarande från den inrikespolitiska scenen – så får det förbli”.

Det är så man bygger ett grundmurat förtroende i Sverige. Man håller sig borta från inrikespolitiken.

Som ledarskribent kan man inte hålla sig borta. Man är med, fast ändå inte.

Förhållandet påminner om hur det är för personer som är gifta med missbrukare eller andra med självskadebeteende. Man slits mellan hopp och förtvivlan. Man kan påverka tack vare sin nära position, men man befinner sig ändå på utsidan, och till syvende og sidst måste förändringen komma inifrån.

Man är inte moderat själv, man är medmoderat.
