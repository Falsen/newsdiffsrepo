Tivoli
”Tivoli” gör om Gröna Lund till jättelikt äldreboende

Erik Löfvendahl

Om vi föreställer oss att Gröna Lund med sina åkattraktioner i framtiden går i konkurs och man istället låter delar av Djurgården förvandlas till ett jättelikt äldreboende, en plats där solventa seniorer kan bo, förströs och även få professionell vård, då har vi hamnat i huvudtanken i en ny roman av PC Jersild, ”Tivoli”.

Anläggningen – ett konsortium som delvis finansieras av kineser – får heta Bliss Gardens (Lycksalighetens trädgårdar). Det hela är en ren investering från de penningstarka kinesernas sida, de förväntar sig god avkastning från sina kunder.

I ”Tivoli” är Jersild i sitt esse – han skruvar till innovationer och insikter som tillhör vår moderna tid ytterligare några snäpp, och försätter läsaren i situationer som känns komiska men har en allvarlig underton; en sorts humoristisk dystopi. Som när man i denna framtid konstruerar ”krockbälten för bensköra inneboende”.

PC Jersild är utbildad läkare, han uppträder ibland i offentligheten som försvarare av aktiv dödshjälp och han tillhör Förbundet Humanisterna, som har en ateistisk världsåskådning. En humoristisk detalj i ”Tivoli” är när en av huvudpersonerna – som enligt testamentet vill bli begravd tillsammans med sin uppblåsbara Barbara (”sin lilla väninna”) – till sist efter många turer erbjuds en sekulär begravning av just Förbundet Humanisterna, eftersom kyrkan inte kan gå med på den avlidnes önskan.

I ovanstående finns ett intressant resonemang. Vad gjorde dockan till en individ för mannen? Var det luften inne i henne? Om man pressade ut luften, blev hon en sak då?

Vi får också lära känna en kvinna som förlorar sin make och som genom en innovation (från Danmark) erbjuds en människoliknande robot som kan fungera som hennes väninna, någon hon kan prata med om allt. Frågorna hopar sig. Kan robotar ersätta människor? Vad gör en människa till en människa? Just de här humanoiderna är tydligen omöjliga att skilja från människor, de kan till och med programmeras att röra sig som människor och deras hud är människoliknande. Så vad är egentligen problemet?

Reservdelsmänniskan diskuteras också. Om man har förlorat en arm finns det en anordning som man kan sticka ner stumpen i och som genast fungerar som den arm som saknas. Det är vackert när tekniken blir människans vän. Men när blir den en fiende?

I Jersilds science fiktion-artade dystopi med komisk krydda nagelfars teknikutvecklingen på ett kritiserande och problematiserande sätt. Se hur det kan gå om vi tar avstamp från dagens moderna samhälle, tycks han säga med ett ironiskt småleende.

Det finns åtskilligt av intresse i ”Tivoli”, men romanen har brister som gör att den inte når upp till Jersilds främsta skapelser, som ”En levande själ” (1980) eller ”Efter floden” (1982), som är de böcker som mest påminner om ”Tivoli”, eftersom också de är någon sorts framtidsskildringar.

En svaghet med ”Tivoli” är den stora mängden gestalter. I bokens upptakt presenteras läsaren för ett antal jagberättare som ur skilda perspektiv beskriver Bliss Gardens. Det dröjer innan man förstår att personerna återkommer, att deras berättelser varvas, att huvudhandlingens alla berättartrådar så småningom tvinnas samman.

Det här är en idéroman med betoningen på idé. Det är ett levande, fantasifullt rum av tankar och hugskott Jersild har skapat, men jag saknar gestalter att ta till mitt hjärta, människor som får befolka detta rum. Gestalter som griper tag i läsaren som huvudpersonerna i hans bästa romaner. Man glömmer inte Reine Larsson i ”Barnens ö” (1976), Primus Svensson i ”Babels hus” (1978) eller Edwin ”Fittmun” (kallad så på grund av sin harmynthet) i ”Efter floden”. Man glömmer inte heller den ensamma hjärnan Ypsilon i ”En levande själ”. Men så ställer jag också stora krav på en författare som i sina bästa stunder förenar intresseväckande idéer med en obönhörlig människoskildring.
