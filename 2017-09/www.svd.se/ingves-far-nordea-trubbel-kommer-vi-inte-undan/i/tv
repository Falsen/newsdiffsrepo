Ingves: Får Nordea trubbel kommer vi inte undan

Johan Carlström

Finlands ekonomi är hälften så stor som den svenska. Samtidigt kommer finska skattebetalare att behöva stå för notan om Nordea krisar – inte bara på hemmaplan, men också i Sverige, Norge och Danmark. För trots att EU arbetar mot en bankunion så är projektet långt ifrån i hamn. Det finns till exempel ingen gemensam insättarförsäkring i eurozonen där  staten garanterar spararnas pengar om en bank skulle krisa.

– Så här långt har det inte funnits någon aptit bland de stora länderna att skapa en europeisk insättarförsäkring som är lika för alla och då gäller principen att det är landet där huvudkontoret ligger som får stå för fiolerna. Då väcks naturligtvis frågan: klarar man det? säger Stefan Ingves.

Om Finland inte mäktar med att hantera en kris kan Sverige och de andra nordiska länderna där Nordea har verksamhet behöva hjälpa till med pengar för att avvärja en finansiell kollaps – trots att de inte har det formella ansvaret.

– Skulle det gå riktigt, riktigt illa med den här spridningen av tillgångarna då blir det ett bekymmer för alla de här länderna på ett eller annat sätt, som då har att hantera detta i någon form, säger Stefan Ingves.

Riksbankschefen menar att problematiken belyser utmaningarna med att det blir allt vanligare att banker är verksamma i många olika länder. Det ökar i sin tur behovet av gemensamma regler i EU och en mer utvecklad bankunion som tar ett större ansvar i en finansiell kris, säger han.

Eftersom Sverige är ett litet land borde vi gå med i bankunionen, menar Stefan Ingves som är född och uppvuxen i den svensktalande delen av Finland. Han varnar samtidigt Nordea för att utnyttja flytten till Helsingfors – där kraven är lägre på hur mycket kapital bankerna måste ha i sina kassavalv – för att låna ut för mycket pengar till hushåll och företag. Det, menar Riksbankschefen, skulle öka riskerna i det finansiella systemet.

– Om den här manövern används för att sänka bruttosoliditeten (ett typ av kapitalkrav) medvetet då är det något som är farligt och inte bra för någon i Norden och Baltikum oberoende av var Nordea råkar ha sitt huvudkontor, säger Stefan Ingves.

– Ett Nordea med bekymmer oberoende av var huvudkontoret ligger kommer alltid att vara ett bekymmer för Sverige. Vi kommer inte undan.
