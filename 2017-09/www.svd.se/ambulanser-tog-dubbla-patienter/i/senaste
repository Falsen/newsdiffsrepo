Ambulanser tog dubbla patienter

TT

Ambulansförare i Funäsdalen har anmält att de i våras, vid två tillfällen, tvingades köra två personer i samma transport eftersom patienterna annars hade behövt vänta för länge.

Händelserna ska nu granskas av Hälso- och sjukvårdens ansvarsnämnd.

Vid särskilt ena tillfället beskrivs situationen som ohållbar, rapporterar SVT Nyheter Jämtland. En man med misstänkt fraktur på halsryggen togs omhand samtidigt som ett barn med ett komplicerat armbrott. På vägen mot Östersund tvingades ambulansen invänta en annan ambulans som fick hjälpa till.

Tidigare har personal larmat om att det finns för få ambulanser i Härjedalen och regionen har inlett ett projekt där ambulansbesättningen i länet ska ses över, enligt SVT.
