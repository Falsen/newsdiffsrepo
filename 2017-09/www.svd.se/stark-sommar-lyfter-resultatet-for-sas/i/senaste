SAS rusar på börsen – gör vinst på 2 miljarder

Peter Alestig

SAS-aktien fick raketfart uppåt på Stockholmsbörsen efter morgonens starka Q3-rapport. Vid börsöppningen rusade aktien 10 procent.

Flygbolaget har haft en mycket stark sommar, som lyfte rörelseresultatet till hela 2 094 miljoner kronor, mot 1 158 samma period förra året – och en bra bit över förväntningarna på 1 367 miljoner kronor, enligt SME Direkts sammanställning.

Resultatet före skatt landade på 1 973 miljoner kronor, mot 1 036 miljoner kronor samma period förra året – och hela 717 miljoner kronor mer än förväntat.

SAS omsättning uppgick till 12 210 miljoner kronor för perioden, mot 11 133 miljoner förra året. Här låg SME Direkts prognos på 12 070 miljoner kronor.

– Högre intäkter bidrog till den markanta resultatförbättringen under kvartalet. Utvecklingen uppmuntrar oss att fortsätta vårt förändringsarbete för att möta en global konkurrens, en volatil omvärld och skapa utrymme för nödvändiga framtida investeringar i verksamheten, säger koncernchef Rickard Gustafson.

Samtidigt justerar SAS sina helårsutsikter för det brutna räkenskapsåret 2016/2017. Nu förväntar man sig att resultatet före skatt och engångsposter under helåret kommer att slå föregående år. I den senaste prognosen, från delårsrapporten november 2016 – april 2017, hette det att SAS förväntade sig att kunna leverera ”ett positivt resultat före skatt och engångsposter” för helåret 2016/2017.

Men även denna gång, poängterar Rickard Gustafson att prognosen är behäftad med osäkerhet.

– Osäkerheten i omvärlden är fortsatt stor med volatila valutakurser och flygbränslepriser och nationella flygskatter som övervägs. En stark konjunktur och måttlig kapacitetstillväxt i Skandinavien har under våren och sommaren bidragit till en positiv resultatutveckling och en underliggande positiv utveckling av enhetsintäkten under det tredje kvartalet, säger han, och fortsätter:

– Inför hösten och vintern 2017 förväntas återigen marknadskapaciteten öka i snabbare takt.

Rickard Gustafsson poängterar också att SAS nu går in i en period med lägre kabinfaktorer än föregående år, delvis beroende på att bolaget fasar in nya Airbus-flygplan (A320neo) med upp till 180 säten. De äldre flygplanen som fasas ut hade cirka 120 säten.

– Inledningsvis förväntar vi inte fylla alla dessa nya säten. Däremot kommer tillgången till fler säten att bidra positivt när efterfrågan åter ökar till nästa sommar, säger Rickard Gustafson.

Totalt planerar SAS att öka kapaciteten (ASK) under 2017/2018 med cirka 1-3%. Ökningen av antalet erbjudna säten förväntas bli 0-2%.

Men allt är inte guld och gröna skogar för SAS. Bolaget varnar för att det kan drabbas av omfattande böter efter anklagelser om att ha deltagit i en global flygfraktkartell 1999–2006. Bolaget har redan krävts av EU-kommissionen på 70,2 miljoner euro i böter för kartellen – ett beslut som SAS har överklagat. Men kartellanklagelserna har också lett till civila skadeståndsprocesser i bland annat England, Nederländerna och Norge.

SAS skriver att en ogynnsam utgång i tvisterna skulle kunna få ”en väsentlig negativ finansiell effekt på SAS”, och att ytterligare stämningar inte kan uteslutas.
