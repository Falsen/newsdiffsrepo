Klimatministern om Volvos utsläpp: ”Väldigt dåligt”

TT

Volvos lyxiga stadsjeep XC90 släpper ut 15 gånger mer kväveoxider vid verklig körning än vad som anges i de officiella testresultaten, enligt ett test utfört av den brittiska organisationen Emissions analytics på uppdrag av tidningen Auto motor & sports tyska kollegor.

Volvos officiella siffror för kväveoxidutsläpp är 57,8 milligram per kilometer, vilket är lägre än maxgränsen för miljöbilsklassen Euro 6. Men enligt testet släpper bilen ut 15 gånger mer, 878 mg/km, vid verklig körning.

– Stämmer uppgifterna är det naturligtvis väldigt dåligt. Konsumenterna måste kunna veta att biltillverkarnas uppgifter stämmer och vi har sett många exempel på när det inte har gjort det, säger klimatminister Isabella Lövin.

Luftföroreningar och dess hälsokonsekvenser är en fråga som bör tas på största allvar, enligt ministern. Nu kräver hon en förklaring från Volvo.

– Jag tror att väldigt många undrar vad som har hänt i bilbranschen när uppgifterna kommer på rad om fusk från olika biltillverkare, säger Lövin.

Volvo cars avböjer att kommentera individuella testresultat, men hävdar att samtliga Volvobilar i Europa är certifierade och kompatibla med gällande avgaslagstiftning.

Samtidigt välkomnar Volvo den pågående övergången inom EU till WLTP (Worldwide harmonized light vehicles test procedure).

– Då hamnar vi betydligt närmre de verkliga körförhållandena. Labbtesterna är längre ifrån, säger en talesperson för Volvo cars till TT.

– Det är viktigt att få gemensamma testmetoder, men även fram till dess är det naturligtvis viktigt att det är korrekta uppgifter som kommer från biltillverkarna, säger Isabella Lövin.
