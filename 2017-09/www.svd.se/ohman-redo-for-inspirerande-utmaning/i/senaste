Öhman redo för inspirerande utmaning

Jenny Danielsson

I totalt elva säsonger ledde Roger Öhman Malmös J20-lag. I våras tackade han dock för sig och flyttade till Stockholm, för att ta över Djurgården i SDHL.

50-åringen kommer nu för första gången i karriären att ha ­huvudansvaret för ett damlag.

– Egentligen är det ju ingen skillnad. Hockey, som hockey, ­säger han.

– Men det är klart, tacklingar är inte tillåtna, och på träningarna kan det vara så att man måste förklara för spelarna på ett annat sätt. Berätta mer om syftet med övningarna. Killarna går kanske ut och mer bara kör. Men jag ser inget konstigt med det.

Det Djurgården Öhman har kommit till är regerande mästare, och målet med årets säsong är naturligtvis att försvara SM-bucklan. Men det kommer bli tufft för Stockholmarna. Lin­köping och Luleå har målats ut som förhandsfavoriter.

– Ligan verkar vara tajtare. Det är många bra lag med. Men det känns bra, vi har gnuggat på bra de senaste veckorna och kommer fortsätta att göra det även under ­säsongen, säger Roger Öhman.

Djurgårdens sportchef Nils Ekman berättar att Öhman blev paff när han fick frågan om att bli tränare för det regerande mästar­laget, men någon längre betänketid ­behövde han inte.

– Vi är glada över att det blev Roger, det har känts bra sedan första dagen vi träffade honom. Vi har fått en ledare som är både kunnig och erfaren, säger Nils Ekman.

En utmaning som Öhman och tränarstaben har framför sig är att utveckla spelarna så mycket som möjligt – men samtidigt inte pressa på för mycket.

– Vi har ju att göra med indi­vider som vill väldigt mycket och strävar högt. Vi skulle kunna blåsa på och träna massor, men om inte kost och återhämtning följer med så kommer det inte att fungera. Vi vill driva på och utveckla så mycket vi kan, men vi kan inte göra det för snabbt så att det blir en obalans. Det är en ­jättestor ut­maning, att bygga upp utan att bryta ned, säger Ekman.

Mikael Widerberg

Jenny Danielsson
