Blåvitts ordförande avgår

TT

IFK Göteborgs supportrar har den senaste tiden varit kritiska till klubbordföranden Frank Andersson och har i banderoller på läktarna krävt hans avgång.

Nu får de som de vill.

Andersson meddelar att han inte ställer upp för omval vid nästa årsmöte i mars nästa år.

– Det är väl så att ska man vara ordförande i en förening så ska man känna glädje och entusiasm, och det har varit väldigt tungt på sistone. Det får vara bra nu, säger han till Göteborgs-Posten.

– När man går på hemmamatch och det hänger en lång vepa där supportrarna kräver ens avgång, då känns det inte jättekul.

Han säger till klubbens webbplats att skälet till att han meddelar sin avgång redan nu är att han vill ge valberedningen "optimala förutsättningar" att hitta en efterträdare.
