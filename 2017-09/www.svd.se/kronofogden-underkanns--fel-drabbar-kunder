Kronofogden underkänns – fel drabbar kunder

Emmylou Tuvhag

SvD Näringsliv har tidigare skrivit om att en rad privatpersoner har anmält Kronofogden till Justitieombudsmannen efter felaktiga utmätningar av lön, inbetalningar som inte har registrerats och bristfällig hantering av ärenden. Konsekvenserna för de drabbade inkluderar höga kostnader, sämre kreditvärdighet och stor oro.

Nu flaggar även Kronofogens internrevision rött för myndighetens medelshantering. Internrevisionen har tagit hjälp av revisionsbolaget EY (tidigare Ernst & Young), och slår fast att sena och felaktiga in- och utbetalningar har drabbat myndighetens kunder.

”Det finns en stor mängd ej hanterade brister inom medelshantering och inom många av dessa områden ökar mängden med tiden då avstämningsdifferenser uppstår snabbare än vad Kronofogden förmår hantera,” står det att läsa i internrevisionen.

Kritiken mot Kronofogden är inte ny. Sedan 2011 har det förekommit problem med registrering av manuella betalningar vid tillfälliga arbetstoppar, såsom under semesterperioder. Men under sommaren 2016 eskalerade problemen.

Åtgärder har satts in för att öka takten i registrering. Den aktuella avdelningen har bland annat tilldelats extra resurser och arbetsrutinerna har setts över. Samtidigt går det inte, enligt internrevisionen, att utesluta att det finns fler områden med brister som ännu inte är identifierade.

I internrevisionen står det att det finns en risk att Kronofogdens rykte påverkas.

– När vi gjorde granskningen lyfte vi fram att det fanns risker för att Kronofogden tappar i anseende och förtroende, säger Helen Tufvesson vid internrevisionen.
