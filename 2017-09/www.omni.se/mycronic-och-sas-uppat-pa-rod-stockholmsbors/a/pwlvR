H&M tappar på stampande Stockholmsbörs


Emma Hedlin


Teknikbolaget Mycronic fortsätter att gå starkt framåt på en Stockholmsbörs som annars ligger runt nollan. Strax efter klockan 15 ligger aktien på plus 18,7 procent, efter att teknikbolaget fått en order värd motsvarande 800 miljoner kronor av en befintlig kund.

Även SAS fortsätter med positiva siffror och ligger på plus 6,4 procent vid samma tid. Flygbolagets kvartalsrapport, som släpptes på tisdagsmorgonen, var betydligt starkare än väntat, vilket fick aktien att rusa.

Klädjätten H&M fortsätter kräftgången och noteras på minus 0,7 procent. Aktien tappade stort under gårdagen och handlades för första gången på flera år under 200 kronor.

Bland börsens förlorare finns bland andra Electrolux som ligger på minus 1,4 procent. På tisdagsmorgonen sänkte Pareto riktkursen för bolaget och ändrade rekommendationen från sälj till behåll.
