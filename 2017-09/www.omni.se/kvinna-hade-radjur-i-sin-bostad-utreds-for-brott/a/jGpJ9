Kvinna hade rådjur i sin bostad – utreds för brott


Elin Joleby


En kvinna i 25-årsåldern utreds för jaktbrott efter att ha haft ett rådjur hemma i sin bostad i Växjö i tre månader. Enligt kvinnan hade hon tagit hand om djuret ”för rehabilitering”, skriver Smålandsposten.

Flera personer slog larm varpå Länsstyrelsen genomförde en oanmäld inspektion. På bilder ses rådjuret röra sig fritt i kvinnans bostad. På en bild ligger det på en soffa tillsammans med kvinnans katt.

– Rent generellt får man inte hålla vilda djur i sitt hem, utan ska man göra det krävs ett tillstånd och speciell utrustning, som hägn och så vidare, säger djurskyddshandläggare Anna Kanstrup till tidningen.
