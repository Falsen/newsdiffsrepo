Chipp som påstås sitta i Pixel 2 existerar inte


Mats Karlsson


En snabbare version av Qualcomms Snapdragon 835-chipp kallad Snapdragon 836 har påståtts vara aktuell för den kommande Google-telefonen Pixel 2. Men nu kommer uppgifter från källor till Android Police och XDA Developers som gör gällande att ett sådant chipp inte ens existerar. Pixel 2 bör enligt dem således få samma Snapdragon 835-chipp som sitter i många av de flaggskeppstelefoner som redan släppts under året.

Under 2016 släppte Qualcomm förvisso Snapdragon 821, som var en vidareutveckling av det årets populära mobilprocessor Snapdragon 820. Men offentliggörandet av det chippet kom redan under sommaren 2016. Och i år har Qualcomm inte sagt ett knyst om något nytt chipp ännu.
