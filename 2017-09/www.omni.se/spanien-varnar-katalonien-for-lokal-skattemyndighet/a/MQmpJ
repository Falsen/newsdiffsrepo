Spanien varnar Katalonien för lokal skattemyndighet


Samuel Inghammar


Kataloniens president Carles Puigdemont säger att den katalanska skattemyndigheten nu kan ta över efter den spanska, och samla in skatter som tidigare togs in av den spanska staten. Uttalandet kommer inför den omdebatterade självständighetsomröstningen, som är tänkt att hållas den 1 oktober, rapporterar Reuters.

Det spanska budgetdepartementet säger att Kataloniens skattemyndighet inte får agera i stället för den nationella myndigheten, och varnar för följderna.

Puigdemonts plan är att Katalonien ska fortsätta ett ekonomiskt samarbete med övriga Spanien efter en eventuell självständighetsförklaring.
