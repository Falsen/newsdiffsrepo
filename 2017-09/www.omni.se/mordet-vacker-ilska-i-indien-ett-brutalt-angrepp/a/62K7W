Mordet väcker ilska i Indien: ”Ett brutalt angrepp”


Emmelie Wallroth


Mordet på journalisten Gauri Lankesh väcker stora protester i Indien. Aktivister, politiker och journalister menar att hennes död är ett ”brutalt angrepp på pressfriheten” och kräver nu att mordet ska få en fullständig utredning.

Lankesh, som var en uttalad kritiker av hindunationalism, en politisk rörelse vars radikala anhängare utgör ett allt större hot mot journalister i Indien, hittades ihjälskjuten utanför sitt hem i Bangalore.

Tidigare har kvinnliga journalister som skrivit kritiskt om hindunationalism hotats med misshandel och våldtäkt och även ministrar i landets styrande parti BJP har deltagit i hetsjakten.
