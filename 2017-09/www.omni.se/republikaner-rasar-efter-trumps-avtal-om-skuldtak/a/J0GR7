Republikaner rasar efter Trumps avtal om skuldtak


Nina Latvala


Republikanerna i den amerikanska kongressen var inte imponerade över president Donald Trumps överenskommelse med Demokraterna om att höja skuldtaket med tre månader. Politico citerar flera profilerade republikaner som alla riktar skarp kritik mot Trump.

– Han är ju den bästa någonsin på att sluta avtal. Vet du inte det? Jag menar, han har ju till och med släppt en bok, säger Mike Simpson från Idaho sarkastiskt.

Simpson syftar enligt Politico på uppgifterna om att Trump ska ha accepterat Demokraternas erbjudande utan att tveka, samtidigt som han ofta beskriver sig som just ”den bästa någonsin” när det kommer till att sluta avtal.

En annan republikansk politiker, som inte namnges men som uppges vara nära allierad med talmannen Paul Ryan, säger till tidningen att Trump måste börja ”bry sig mer om sina kollegor” i kongressen.

– Det hjälper inte vårt ledarskap att vi republikaner försöker hålla ihop i någon fråga när de [Demokraterna, reds anm] vet att presidenten kan dra undan mattan för oss.
