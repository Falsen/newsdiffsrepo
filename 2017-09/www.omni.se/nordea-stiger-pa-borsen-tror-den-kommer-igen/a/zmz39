Nordea stiger på börsen: ”Tror den kommer igen”


Emma Hedlin


Nordea hämtar sig på Stockholmsbörsen efter gårdagens tapp. Strax innan halv elva på fredagen står aktien på plus 0,9 procent.

– Jag tror att Nordea kommer igen när mer långsiktiga investerare går in i aktien, säger Lars Skovgaard Andersen, aktierådgivare på Danske Bank till den danska nyhetsbyrån Ritzau Finans.

Nordea avslutade torsdagen på minus 1,4 procent efter att ha dalat i stort sett hela dagen. På onsdagseftermiddagen meddelade banken att de ska flytta sitt huvudkontor från Stockholm till Helsingfors. Ett val som Nyhetsbyrån Direkt menade kunde gynna resten av de svenska storbankerna.

Vid samma tid på fredagen står även resterande svenska storbanker på plus. SEB noteras till plus 0,3 procent, Handelsbanken ökar 0,1 procent och Swedbank är upp 0,9 procent.
