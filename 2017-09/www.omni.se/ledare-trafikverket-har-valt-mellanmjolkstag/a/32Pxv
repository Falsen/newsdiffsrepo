Ledare: Trafikverket har valt mellanmjölkståg


Peter Johansson


Trafikverket har meddelat att det inte blir några snabba höghastighetståg i den nya nationella transportplanen för 2018-2029. Ämnet engagerar flera ledarsidor. Expressen menar att förslaget är ”helt av banan” och att generaldirektören Lena Erixon valt att i stället lansera ett ”mellanmjölkståg”:

”Politikerna bör välja mellan riktiga snabbtåg och att satsa på breda regionala nät”, skriver tidningen.

Sydsvenskan väcker frågan varför inte mer pengar läggs på tågsatsningar:

”Det är billigt för staten att låna pengar just nu. Så vad finns det för anledning att tveka?”

Socialdemokratiska Folkbladet är mer positivt till Trafikverkets förslag. Chefredaktören Widar Andersson konstaterar att inget hindrar att ny järnväg framöver ”uppgraderas till höghastighetsjärnväg. Om kommande beslutsfattare skulle vilja ha det så”.
