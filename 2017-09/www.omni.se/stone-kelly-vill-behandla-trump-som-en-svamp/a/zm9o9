Stone: ”Kelly vill behandla Trump som en svamp”


Linnea Järkstig


Donald Trumps nye stabschef John Kelly hade när han tillträdde tjänsten ett uppdrag och det var att skapa ordning i Vita huset. Men sedan den före detta generalen intog posten har stora beslut tagits: Först sparkades kommunikationschefen Anthony Scaramucci och därefter fick chefsstrategen Steve Bannon gå.

Dessutom har stabschefen infört nya rutiner – som att Trumps vänner inte längre kan ringa direkt till honom, skriver Washington Post. Nu börjar presidentens vänner oroa sig för att Kelly går för långt, skriver tidningen.

– Ingen ska styra vem han (Trump red. anm.) ska träffa, vem han ska lyssna på, vad han ska läsa eller vad han ska säga. General Kelly försöker behandla presidenten som en svamp, säger tidigare rådgivaren Roger Stone och syftar på ett hånfullt begrepp om när kommunikationen mellan chef och anställd inte funkar.

Dessutom fruktar en del vänner till Donald Trump att John Kelly är näst på tur att hamna i konflikt med presidenten.
