100 000 beordras lämna sina hem i södra Florida


Malin Rising


Över 100 000 invånare i området Miami-Dade har beordrats att lämna sina hem inför ankomsten av orkanen Irma, rapporterar Miami Herald.

Evakueringsordern för området, som bland annat innefattar Miami Beach, börjar gälla på torsdag morgon lokal tid och är den största sedan orkanen Wilma 2005.

Shelley Baker, som bor i Miami Beach, säger till tidningen att hennes vänner redan har åkt till Atlanta och Savannah, men att hon själv är lugn.

– Vi har bott här sedan 1984 och vi tycker inte om att få panik. Du får hoppas och be för det bästa men panik är det värsta som finns, säger hon.
