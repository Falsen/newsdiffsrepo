Postnord till Damberg: Säg att du stöttar oss


Nina Latvala


Två chefer vid statligt ägda Postnord har skickat varsin vädjan till näringsminister Mikael Damberg (S), där man ber honom uttrycka sitt stöd för den krisande verksamheten. Det skriver SvD Näringsliv, som begärt ut mejlkorrespondensen mellan Postnord och regeringen.

”Om regeringen har möjlighet att uttrycka stöd för Postnords ledning så skulle det vara bra för ledningens motivation”, skriver bolagets ordförande Jens Moberg bland annat, enligt tidningen.

I ett annat mejl skriver vd:n Håkan Ericsson att det är ”nästan omöjligt” att få medierna att skriva om det förbättringsarbete som pågår inom bolaget. Även han ber Damberg att ”uttala sig positivt” och tala om sitt förtroende för verksamheten.
