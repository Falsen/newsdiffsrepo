Oroligheter i Malmö kopplas till parkeringsbot


Michelle Muntau


Oroligheterna i Kroksbäck i Malmö igår kväll kan kopplas till ett polisingripande mot en felparkering tidigare på dagen, rapporterar Sydsvenskan. Tre unga män blev tillsagda att flytta på ett fordon som parkerats fel vilket ledde till en parkeringsbot.

– Någon ropade: ”I kväll ska det brinna på Kroksbäck”, berättar Malmös polismästare Stefan Sintéus vid en presskonferens enligt Sydsvenskan.

Under kvällen anlades bränder och man kastade flaskor mot polis och räddningstjänsten, som kom till området för att släcka en brand i ett soprum.

Då räddningstjänsten tvingades dra sig tillbaka totalförstördes soprummet. Ingen har frihetsberövats efter händelserna.
