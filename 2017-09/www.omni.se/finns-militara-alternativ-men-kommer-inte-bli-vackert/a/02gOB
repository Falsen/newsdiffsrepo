”Finns militära alternativ – men skulle inte bli vackert”


Samuel Inghammar


Även om Washington säger att man har många militära alternativ att ta till gentemot Nordkorea, så är USA i själva verket bakbundet. Det säger den pensionerade amerikanska generalen Mark Hertling till CNN.

– Vi har alltid militära alternativ, men det kommer inte att bli vackert, säger han.

Nordkorea har mängder med konventionella artilleripjäser, och den sydkoreanska huvudstaden Seoul med sina 25 miljoner invånare är inom räckhåll. Om USA slår mot Nordkorea skulle ett nordkoreanskt svar kunna kosta tiotusentals, eller i värsta fall mångdubbelt fler, sydkoreaner livet.

En av dem som varnar för konsekvenserna av ett militärt anfall mot Nordkorea är Storbritanniens utrikesminister Boris Johnson.

– Avståndet mellan Nordkorea och Seoul är väldigt, väldigt litet och de kan mer eller mindre förånga stora delar av Sydkoreas befolkning, säger han enligt The Telegraph.
