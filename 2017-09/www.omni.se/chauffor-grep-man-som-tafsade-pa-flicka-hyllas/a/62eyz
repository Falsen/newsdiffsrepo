Chaufför grep man som tafsade på flicka – hyllas


Elin Joleby


En busschaufför i Helsingborg hyllas av polisen för sitt ingripande mot en tafsande man. Det skriver flera tidningar.

Det var när två flickor i 14-årsåldern skulle kliva på bussen vid en busshållplats som en man klev fram och tog den ena flickan på rumpan. Flickan började skrika och mannen började gå från platsen vilket fick bussens chaufför att reagera. Han lämnade förarsätet, sprang ifatt mannen och grep tag i honom samtidigt som han larmade polisen. Den tafsande mannen, som är i 40-årsåldern, greps och är misstänkt för sexuellt ofredande.

Bussen togs ur trafik efter händelsen men chauffören skjutsade hem de skärrade flickorna. ”Poliserna på plats var helt tagna över denne chaufförs empati”, skriver Polisen i nordvästra Skåne i ett inlägg på Facebook.
