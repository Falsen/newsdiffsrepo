Åkesson: ”Ge er inte på kämpande företagare”


Helena Sällström


Sverigedemokraternas partiledare Jimmie Åkesson vill se kvalitetskrav inom välfärden i stället för ett fast vinsttak, vilket regeringen och Vänsterpartiet föreslagit i dag.

– Sätt upp rimliga kvalitetskrav i stället för att ge er på företagare som kämpar, sa Åkesson när han på söndagskvällen mötte civilminister Ardalan Shekarabi (S) i en debatt i SVT Agenda.

Han anklagade Shekarabi och Socialdemokraterna för att sitta i knät på Jonas Sjöstedt och Vänsterpartiet och kallade förslaget ett ”oerhört ingrepp i den fria företagsamheten”.

Shekarabi menade å sin sida att oppositionen och SD motarbetar konkreta förslag om att begränsa vinstuttag. Han sa också att lärarnas och sjuksköterskornas förmåga att göra ett bra jobb hindras av vinstjakten.

– Våra barn är inte varor.
