Barnmorskor ska bära larm på Kvinnokliniken i Malmö


Helena Sällström


Överfallslarm införs för all personal på Kvinnokliniken i Malmö, skriver tidningen Vårdfokus. Det handlar om barnmorskor, sjuksköterskor, undersköterskor och läkare.

Pia Teleman, verksamhetschef för kvinnosjukvården, säger att man har problem med hotfulla anhöriga, ”det vill säga männen”, särskilt på gynakuten. Situationer kan uppstå på grund av långa väntetider och oro när kvinnor blöder eller har fått missfall, enligt Teleman.

– Här skjuter de inte varandra, än så länge i alla fall. Men i sjukvården generellt är tonen inte lika trevlig som den har varit.

De senaste dagarna har nyheter om hot mot vårdspersonal väckt stor uppmärksamhet, men de situationer som har beskrivits har främst haft koppling till vård av kriminella och skottskadade patienter.

Justitieminister Morgan Johansson har kallat hoten ”oacceptabla” och gett riksåklagaren i uppgift att se över straffsatserna för bland annat vårdpersonal.
