Iranska kvinnor fick köpa fotbollsbiljett av misstag


Helena Sällström


Kvinnliga iranska fotbollsfans åtnjöt en kort stunds glädje när biljetter till tisdagens VM-kvalmatch mot Syrien släpptes online. Då fanns plötsligt möjligheten för kvinnor att köpa biljett, vilket flera också gjorde.

– Jag var extremt upprymd, det var otroligt, säger fotbollsfantasten Arefeh Elyasi till den reformvänliga tidningen Shahrvand, enligt AFP.

En del kvinnor delade med sig av sin förvåning på Twitter med hashtagen ”jag_har_biljett”.

Landets fotbollsförbund gick snabbt ut och meddelade att det rört sig om ett misstag och ogiltigförklarade biljetter som köpts. Kvinnor har sedan den islamiska revolutionen 1979 varit förbjudna att gå på fotbollsmatcher.
