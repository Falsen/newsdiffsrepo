Försökte döda granne med flugsvamp – man frias


Sebastian Hagberg


En man som erkänt att han försökt döda sin granne genom att bjuda på kaffe som han trodde var förgiftat med giftig svamp frias av Halmstads tingsrätt, rapporterar SVT Nyheter. Mannen hade begett sig ut i en park för att hitta vit flugsvamp men plockade fel sort och tillagade den dessutom på fel sätt.

Tingsrätten skriver i domen att det saknas teknisk bevisning och ögonvittnen som kan styrka mannens berättelse. Rätten anser också att mannens egna uppgifter måste ”bedömas med stor försiktighet”, eftersom han sagt att han begick gärningen för att ”hamna i finkan” – både för rätten och för en av de målsägande.
