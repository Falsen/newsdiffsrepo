Fortsatt nedåt på Stockholmsbörsen – FPC backar


Emma Hedlin


Onsdagshandeln på Stockholmsbörsen fortsätter att ligga under nollstrecket. Vid halv fyra-tiden står breda OMXS på minus 0,4 procent. Storbolagsindexet OMXS30 ligger på minus 0,3 procent vid samma tid.

De stora börserna går bättre. Frankfurtbörsens DAX-index ligger på plus 1 procent. Parisbörsen noteras på plus 0,3 procent och S&P Europe på plus 0,4 procent. Londonbörsen backar och ligger på minus 0,3 procent.

Klädjätten H&M åkte på ytterligare en sänkt riktkurs på onsdagsmorgonen. Vid halv fyra står aktien på minus 0,5 procent.

Biometriföretaget Fingerprint Cards fortsätter att dyka efter att storbanken UBS sänkt aktiens rekommendation från neutral till sälj. Samtidigt satte Dagens Industri sälj i onsdagens tidning. Det har även rapporterats försäljningar bland insynspersoner. Aktien ligger på minus 7 procent samma tid.

Clas Ohlson släppte på onsdagsmorgonen en kvartalsrapport som var bättre än väntat, men där bolagets försäljning i augusti kom in sämre. Aktien har backat under dagen och noterar minus 2,2 procent.

I väntan på Nordeas flyttbesked har bankens aktie gått upp och ner på börsen. I skrivande stund ligger den på minus 0,1 procent.

Invisio tillhör börsvinnarna och ligger på plus 9,6 procent. Det efter att SEB inlett bevakning av aktien med köp.
