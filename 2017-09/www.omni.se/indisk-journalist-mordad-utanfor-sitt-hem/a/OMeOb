Indisk journalist mördad utanför sitt hem


Malin Rising


Den indiska journalisten Gauri Lankesh har mördats, rapporterar BBC med hänvisning till indisk polis. Lankesh hittades utanför sitt hem i Bangalore, där hon skjutits till döds av okända gärningsmän på motorcykel.

Den 55-åriga redaktören var en känd kritiker av hindunationalism, en politisk rörelse vars radikala anhängare utgör ett allt större hot mot journalister i Indien. Kvinnliga reportrar som skrivit kritiskt om hindunationalism har hotats med misshandel och våldtäkt. Även ministrar i det styrande partiet BJP har deltagit i hetsjakten på journalister.
