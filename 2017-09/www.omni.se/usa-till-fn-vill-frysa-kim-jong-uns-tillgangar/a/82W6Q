USA till FN: Vill frysa Kim Jong-Uns tillgångar


Emmelie Wallroth


USA vill frysa Kim Jong-Uns tillgångar och införa ett oljeembargo mot Nordkorea. Det framgår av ett utkast till en resolution från USA till FN:s säkerhetsråd som AFP tagit del av. De vill också införa ett förbud mot textilexport och ett förbud för att anlita nordkoreansk arbetskraft utomlands.

Landets FN-ambassadör Nikki Haley har tidigare sagt till säkerhetsrådet att hon vill se ”starkast möjliga åtgärder” mot Nordkorea efter landets senaste kärnvapentest.

En omröstning om förslaget på sanktionerna är inplanerad på måndag.
