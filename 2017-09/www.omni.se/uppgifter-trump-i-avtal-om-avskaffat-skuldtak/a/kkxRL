Uppgifter: Trump i avtal om avskaffat skuldtak



President Donald Trump har kommit överens med demokraternas ledare i senaten, Chuck Schumer, om en plan för att permanent avskaffa skuldtaket för den amerikanska statsbudgeten. Det rapporterar Washington Post med hänvisning till tre anonyma källor med insyn. Tidigare har Trumps finansminister Steven Mnuchin förordat en modell som innebär att skuldtaket automatiskt höjs.

– Presidenten har uppmuntrat ledarna i kongressen att hitta en mer permanent lösning på skuldtaket så att det inte lika ofta leder till politiserade omröstningar, säger Vita husets pressekreterare Sarah Huckabee Sanders, enligt Washington Post.

USA finansierar sitt löpande underskott i statsbudgeten genom att emittera statsobligationer, ett slags lån. Skuldtaket sätter en gräns för hur mycket pengar staten får låna. Det innebär att USA kan tvingas ställa in betalningar om kongressen inte kan enas om en höjning. Därför leder omröstningarna emellanåt till oro på marknaderna.
