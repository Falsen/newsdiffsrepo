Brittiska regeringen vill ha storföretagens brexitstöd



Den brittiska regeringen har bett Storbritanniens tyngsta börsbolag, listade i indexet FTSE 100, att skriva under ett brev där de godkänner regeringens brexitstrategi. Det uppger källor för Reuters. Brevet riskerar att ytterligare öka avståndet mellan makthavarna i Westminster och de företag som faktiskt är emot brexit, skriver nyhetsbyrån.

I brevet heter det bland annat att ”vi tror att det är en bra tid för arbetsgivarna att arbeta tillsammans med regeringen och parlamentet för att göra brexit lyckosam och säkra en ljus framtid för vårt land”.

En person i ledningen för ett av de tillfrågade företagen uttrycker skepsis, skriver Reuters.

– Även i de bästa tider vill vi inte dras in i politiken. Just nu har vi ingen lust att ställa oss bakom en plan som kommer att ställa till enorm skada för vår verksamhet.
