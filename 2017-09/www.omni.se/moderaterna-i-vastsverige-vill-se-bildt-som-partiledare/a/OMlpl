Moderaterna i Västsverige vill se Bildt som partiledare


Helena Sällström


Det tunga moderata länsförbundet i Västra Götaland nominerar Carl Bildt som ny partiledare, skriver Göteborgs-Posten.

Ann-Sofie Alm, vice ordförande i förbundsstyrelsen för Moderaterna i Västra Götaland, säger i ett pressmeddelande att alla föreningar i Västra Götaland har fått lämna sina förslag och att beslutet i dag är ”väl förankrat”.

Carl Bildt har meddelat att han inte är intresserad av att ersätta Anna Kinberg Batra. Samtidigt visar opinionsmätningar att partiveteranen är storfavorit bland M-väljarna.

Sedan tidigare står det klart att Ulf Kristersson, i dag ekonomisk-politisk talesperson, kandiderar för posten. Det gör också den tidigare försvarsministern Mikael Odenberg.
