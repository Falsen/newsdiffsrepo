Tunnel redo: ”Kan göra nytt test när som helst”


Samuel Inghammar


Efter den nordkoreanska kärnvapenprovsprängningen i helgen säger nu Sydkoreas försvarsdepartement att man ser fortsatta tecken på att Nordkorea förbereder att genomföra ytterligare robotuppskjutningar.

– Vi förutser också att Nordkorea kan avfyra en interkontinental ballistisk robot, säger Chang Kyong-Soo vid departementet, enligt Reuters.

Parlamentsledamoten Kim Byung-Kee, som hänvisar till den sydkoreanska underrättelsetjänsten, säger att det finns en möjlighet att Nord kan ”fortsätta sina provokationer genom att avfyra en interkontinental robot mot norra Stilla havet”, rapporterar den sydkoreanska nyhetsbyrån Yonhap.

Den senaste kärnvapenprovsprängningen genomfördes i en underjordisk tunnel vid samma plats där man genomfört tre tidigare kärnvapenprov. Ytterligare en tunnel står redo och en till är under konstruktion, enligt den sydkoreanska underrättelsetjänsten, som i ett uttalande säger att landet kan genomföra ett nytt test ”när som helst”.
