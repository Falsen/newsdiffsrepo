Muf vill att Ulf Kristersson efterträder Kinberg Batra


Helena Sällström


Moderata ungdomsförbundet vill se Ulf Kristersson som ny partiledare. Ordföranden Benjamin Dousa säger till DN att Kristersson kan ”få hela partiet på fötter igen och utmana Stefan Löfven om statsministerrollen”.

– Det allra viktigaste blir att återbygga och återvinna förtroendet för Moderaterna. Det är väl ingen hemlighet att förtroendet har naggats i kanten de senaste åren, säger Dousa till Aftonbladet.

Kristersson är favorit till att ta över efter Anna Kinberg Batra och hittills har fyra länsförbund – Dalarna, Norrbotten, Södermanland och Västerbotten – nominerat M:s ekonomisk-politiske talesperson.

Förutom Kristersson har den förre försvarsministern Mikael Odenberg meddelat att han står till förfogande. M-veteranen Carl Bildt har nominerats av flera länsförbund men uppgett att han inte ställer upp.
