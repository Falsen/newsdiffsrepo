Sagan om Ringen-stugan – höstens snackis i England


Anna Flemmert


Den är billigare än de flesta hotellrum och så Tolkien-romantisk att klockorna stannar.  Brook House Hobbit Hut i Herefordshire, tre timmar från London, hyrs ut för 85 pund per natt och borde definitivt finnas med på din önskelista över drömboenden, skriver iNews.

Den lilla stugan ser precis ut som ett hobbithus och har plats för både king size-säng och vedspis. Är det inte för kallt går det dessutom utmärkt att duscha utomhus under ekarna.

Närmaste granne är en skog med vandringsleder åt alla håll, så räkna med att du både kan koppla ned och koppla av.

Enligt The Telegraph är grevskapet Herefordshire känt för sina klara nätter och med vacker utsikt från sängen har man optimala förutsättningar att se både fåglar, planeter och stjärnfall.
