Tokyobörsen stänger på minus efter blandad börsfredag


Nina Latvala


Europeiska centralbankens räntebesked och framför allt ECB-chefen Mario Draghis uttalanden vid den efterföljande presskonferensen gav eko på Asienbörserna på fredagen.

Vid halv niotiden på morgonen, svensk tid, var utvecklingen blandad på de stora börserna. Hongkongs Hang Seng-index är upp 0,4 procent och Shanghais kompositindex ligger på minus 0,3 procent. Tokyobörsens Nikkei 225-index avslutade fredagshandeln på minus 0,6 procent.

Draghi ville på torsdagen inte kommentera den starka euron, vilket många tolkade som ett tecken på att nedtrappningen av de kvantitativa lättnaderna är på kommande inom kort.

Oron för vilka konsekvenser orkanen Irma kan få för USA när den når Floridas kust tros också spela in i börshumöret, samtidigt som investerarna håller ögonen på vad som pågår i Washington. President Donald Trump uppges på torsdagskvällen ha kommit överens med Demokraterna om att försöka avskaffa det omdebatterade skuldtaket en gång för alla. Dollarn sjönk mot bland annat yenen, vilket tyngde japanska exportörer på börsen.

Enligt TT står yenen på den högsta nivån mot dollarn på tio månader.
