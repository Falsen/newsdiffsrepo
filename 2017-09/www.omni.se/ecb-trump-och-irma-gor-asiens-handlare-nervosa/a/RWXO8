ECB, Trump och Irma gör Asiens handlare nervösa


Nina Latvala


Europeiska centralbanken räntebesked och framför allt ECB-chefen Mario Draghis uttalanden vid den efterföljande presskonferensen gav eko i Asien på fredagen. Vid femtiden på morgonen var utvecklingen blandad på de stora börserna.

Japans Nikkei 225-index var ned 0,4 procent, medan Hongkongs Hang Seng-index var upp 0,6 procent. Shanghais kompositindex höll sig strax under nollstrecket.

Draghi ville på torsdagen inte kommentera den starka euron, vilket många tolkade som ett tecken på att nedtrappningen av de kvantitativa lättnaderna är på kommande inom kort.

Oron för vilka konsekvenser orkanen Irma kan få för USA när den når Floridas kust tros också spela in i börshumöret, samtidigt som investerarna håller ögonen på vad som pågår i Washington. President Donald Trump uppges på torsdagskvällen ha kommit överens med Demokraterna om att försöka avskaffa det omdebatterade skuldtaket en gång för alla. Dollarn sjönk mot bland annat yenen, vilket tyngde japanska exportörer på börsen.
