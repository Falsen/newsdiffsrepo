Danska landslaget vill ha nytt avtal – hotar med strejk


Michelle Muntau


EM-tvåan Danmark hotar med strejk i nästa veckas landskamper om inte ett landslagsavtal är på plats till dess, skriver TT. Avtalet mellan Danmarks fotbollsförbund (DBU) och damernas landslag har gått ut och förhandlingarna bröt samman tidigare i veckan.

– Utan avtal kommer vi inte till landslagssamlingen, säger landslagsanfallaren Sanne Troelsgaard.

Skälet är att spelarföreningen kräver att landslagsspelarna ska ses som anställda av förbundet när de är på landslagsuppdrag, vilket DBU inte går med på.

– Vi vill att de erkänner våra prestationer, att de visar att vi är värda att investera i. Det tycker vi att vi har bevisat, säger målvakten Stina Lykke till nyhetsbyrån Ritzau.
