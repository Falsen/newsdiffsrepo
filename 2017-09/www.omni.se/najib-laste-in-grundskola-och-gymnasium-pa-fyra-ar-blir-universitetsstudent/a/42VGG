Najib läste in grundskola och gymnasium på fyra år – blir universitetsstudent


Elin Joleby


23-årige Najib Bege från Afghanistan är ett bevis på att det går att ta sig långt om man vill och kämpar. För sex år sedan kom han till Sverige, 17 år gammal och utan att kunna varken skriva eller läsa. Nu har han läst ikapp både grundskolan och gymnasiet i Sverige och nått sin dröm: att komma in på universitetet. Det skriver Hela Hälsingland.

– Det känns fantastiskt, säger han.

I höst börjar Najib Bege läsa samhällsvetarprogrammet på Mittuniversitetet i Sundsvall. Drömmen är att jobba med människor.

– Nu kan jag visa andra att om jag som var analfabet lyckades komma in på universitet så är allt möjligt – bara man har vilja och styrka.
