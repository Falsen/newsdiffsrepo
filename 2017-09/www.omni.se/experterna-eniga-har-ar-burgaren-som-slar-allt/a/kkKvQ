Experterna eniga: Här är burgaren som slår ALLT


Anna Flemmert


Folk köar två timmar för att få sätta tänderna i hamburgaren som återigen utsetts till världens bästa. Förra året var det den gastronomiska tidskriften Bon Appétit som öste lovord över Au Cheval i Chicago, nu är det The Burger Guide som har ätit sig igenom världen och förklarar att den här dubbla cheeseburgaren faktiskt slår allt.

Två saftiga puckar av det finaste nötköttet steks till perfektion och läggs på ett hav av cheddar, ägg, sirapsglaserat bacon, ”dijonnaise”, picklad gurka, rödlök och mjukt hembakat bröd. Vill du inte ha äggula rinnande längs armarna går det att beställa utan.

”Det är en mäktig, slabbig och totalt omvälvande burgarupplevelse”, skriver The Burger Guide.
