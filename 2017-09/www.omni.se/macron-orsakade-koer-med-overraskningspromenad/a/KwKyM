Macron orsakade köer med överraskningspromenad


Sebastian Hagberg


Frankrikes president Emmanuel Macron avslutade sitt besök i Grekland med att ta en promenad i Aten tillsammans med sin fru Brigitte. Ett stort antal greker flockades runt paret för att ta selfies men den spontana promenaden orsakade också trafikproblem, rapporterar AP.

Under sitt Greklandsbesök har Macron lobbat för ett fördjupat och utökat EU-samarbete. Den franske presidenten höll bland annat ett högstämt tal på en av Atens kullar, som brukar kallas demokratins födelseplats, där han varnade för att Europa riskerar att kollapsa om inte EU-samarbetet görs om.

– Vi måste få till stånd en europeisk självständighet, så att vi inte hamnar under kinesiskt eller amerikanskt styre, sa Macron enligt Reuters.
