Merkel: ”Har aldrig sett Turkiet som EU-medlem”


Linnea Järkstig


När Tysklands förbundskansler Angela Merkel (CDU) mötte huvudmotståndaren Martin Schulz (SPD) i en tv-debatt blev de hetaste samtalsämnen flyktingmottagande, arbetslöshet och rådande Nordkoreakris.

Men partiledarna diskuterade även de tolv tyska medborgare som fängslats i Turkiet. Merkel sa att hon inte tycker att regeringen står handfallen inför Turkiets president Recep Tayyip Erdogan. Schulz efterlyste däremot en tydlig ståndpunkt från förbundskanslern.

– Om jag vore kansler skulle jag föreslå att vi avslutar medlemskapsförhandlingarna, sa han varpå Merkel svarade:

– När man har med någon som Erdogan att göra måste man vara försiktig (...) Men jag har aldrig sett Turkiet som EU-medlem. Om det sedan blir Tyskland eller Turkiet som stänger dörren återstår att se.
