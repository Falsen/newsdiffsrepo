Ledare: S måste fundera över sin värdegrund


Samuel Inghammar


Dan Eliassons framtid som rikspolischef, Nordeas flyttbeslut och rapporterna att det S-ägda spelbolaget Kombispel skickat ärenden till kronofogden tas upp i torsdagens ledarsvep.

DN skriver att det kan bli dags för en ny rikspolischef. När en myndighet blundar för it-säkerheten och tar medvetna risker måste ansvar utkrävas. Hallands Nyheters Maria Haldesten tycker att svensk polis förtjänar bättre. Att rikspolischefen inte ersatts för länge sedan är en ”skymf” mot en kår som riskerar livet för att skydda oss, skriver hon, och kallar Eliasson för ett avskräckande exempel på hur det kan gå när partibok går före kompetens.

Aftonbladets Ingvar Persson skriver att det kan bli en bättre affär för Sverige än för Nordea att banken nu flyttar till Finland. De svenska skattebetalarna slipper stå som garanter gentemot bankkunder i andra länder. Bankdirektörerna kan gott kliva på sina plan och flyga iväg, skriver han.

I SvD skriver Tove Lifvendahl att S måste fundera över sin värdegrund. ”Ska man fortsätta locka skuldsatta människor att spela mer på kredit i sin vinstmaskin, samtidigt som man talar högtidligt om vad politiken ska göra för spelmissbrukarna?”
