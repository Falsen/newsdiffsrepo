Svenska pappor förebilder i Sydney: ”Som porr för stressade mammor”


Elin Joleby


Fotografen Johan Bävmans intima dokumentation av svenska pappor som är föräldralediga med sina barn har rönt stor uppmärksamhet och bilderna har visats i bland annat Teheran, Hanoi och Peking. Nu kommer utställningen till Sydney i Australien – ett land där bara en pappa på femtio tar ut pappaledighet, skriver TT.

Australien erbjuder lägst betald föräldraledighet generellt bland OECD-länderna: 7,6 veckor, jämfört med i Sverige där föräldrar får 16 månaders betald ledighet att dela på.

– Vi borde se fördelarna med att dela på föräldraledigheten och försöka få ett mer jämställt samhälle i framtiden, säger Johan Bävman i en intervju i australisk morgon-tv.

Bävmans fotoserie uppmärksammas bland annat i tidningen Sydney Morning Herald som skriver att utställningen, som kort och gott kallas Swedish Dads, ”praktiskt taget är porr för stressade mammor”.
