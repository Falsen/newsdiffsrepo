Unga lovar att kämpa mot beslutet: USA är mitt hem


Malin Rising


Många unga så kallade ”dreamers” gör sig redo att kämpa mot president Donald Trumps beslut att avsluta migrantprogrammet Daca, skriver AP.

Beslutet innebär en mycket oviss framtid för närmare 800 000 unga. Många latinamerikaner, nu i tjugoårsåldern – blir illegala invandrare och riskerar att utvisas inom mellan sex månader och två år.

Ivan Ceja, en 26-årig student som innefattas av Daca och kom till USA som bebis, säger till AFP att USA är det enda hemland han känner till.

– Min framtid är här. Jag kommer inte att lämna utan att kämpa, säger han.

Zaida Mendez, som fördes till USA från Mexiko av sina föräldrar när hon var ett år, säger till AP att hon kommer att jobba med aktivistgrupper för att sätta press på republikanska kongressledamöter att skydda migrantungdomar.

– Jag är arg och jag är ledsen, men jag kommer inte låta det påverka mig, säger hon gråtandes under en demonstration i Lincoln.

Trump har gett kongressen ett halvår på sig att komma överens i frågan.
