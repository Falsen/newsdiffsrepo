Breda uppgångar på Stockholmsbörsen


Emma Hedlin


Trots att Nordea som är börsens största bolag tyngde på nedsidan klättrade Stockholmsbörsen ordentligt på torsdagen. Vid stängning var både breda OMXS och storbolagsindexet OMXS30 upp 0,8 procent.

Torsdagen kantades av penningpolitiska besked. Stockholmsbörsen halkade länge efter kontinentens börser men när ECB-chefen Mario Draghi satte fart på euron gick Stockholm i stället ikapp och förbi. Vid stängning var Frankfurtbörsens DAX-index upp 0,7 procent.

Ericsson stängde 1,1 procent högre. SvD rapporterade på torsdagsmorgonen att uppemot 14 000 anställda i Europa och Latinamerika kan beröras av it-jättens sparpaket.

Även H&M gick framåt och stängde 1,5 procent högre. Aktien fick både sänkt och höjd rekommendation av två separata banker tidigare på dagen.

Astra Zeneca var med en uppgång på 4,1 procent dock den stora vinnaren bland börsens tyngsta pjäser.
