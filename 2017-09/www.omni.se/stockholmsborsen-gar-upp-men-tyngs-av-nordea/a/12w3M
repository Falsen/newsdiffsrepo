Stockholmsbörsen går upp – men tyngs av Nordea


Emma Hedlin


Stockholmsbörsen fortsätter torsdagen på plussidan. Vid tretiden ligger breda OMXS på plus 0,4 procent, liksom storbolagsindexet OMXS30.

De ledande Europabörserna går något bättre. Vid samma tid noteras Frankfurtbörsens DAX-index på plus 0,8 procent. S&P Europe står på plus 0,5 procent, liksom Londonbörsen och Parisbörsen.

Den överlag glada Stockholmsbörsen tyngs något av Nordea som fortsätter att tappa efter gårdagens flyttbesked. Klockan tre noteras aktien på minus 1,7 procent.

Bättre går det för Ericsson som vid samma tid ligger på plus 0,7 procent. Svenska Dagbladet rapporterade på torsdagsmorgonen att uppemot 14 000 anställda i Europa och Latinamerika kan komma att beröras av it-jättens sparpaket.

Även H&M går framåt och står på plus 0,9 procent vid tretiden. Aktien fick både sänkt och höjd rekommendation av två separata banker tidigare på dagen.

Astra Zeneca, som på torsdagsmorgonen presenterade positiva fas 3-resultat för kombinationspreparatet Duaklir, stiger 2,2 procent.

Strax innan klockan tre meddelade Nasdaq Stockholm att de avnoterar Nordic Mines med omedelbar verkan. Anledningen är att bolagets ledning och styrelse inte uppfyller börsens gällande noteringskrav på flera punkter.

I övrigt har torsdagen kantats av räntebesked. Riksbanken lämnade på torsdagsförmiddagen besked om en oförändrad styrränta. Senare på dagen meddelade ECB att även de lämnar räntorna på samma nivå som tidigare.
