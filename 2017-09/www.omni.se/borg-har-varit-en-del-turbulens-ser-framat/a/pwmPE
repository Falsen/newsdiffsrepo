Borg: Har varit en del turbulens – ser framåt


Samuel Inghammar


Anders Borg var tillbaka i offentligheten när han på onsdagen talade på fastighetsmässan i Göteborg. Det är första framträdandet sedan den uppmärksammade skandalen i somras, som slutade med att han lämnade flera uppdrag efter anklagelser om att ha betett sig illa och kallat kvinnor för ”hora” och ”slampa”.

Till GP säger han att han fokuserar framåt.

– Det är egentligen det enda man kan göra i en sådan situation.

På en fråga om hur den senaste månaden har varit svarar han:

– Det har varit en del turbulens. Jag har inte tänkt ge några mer kommentarer kring det, utan du får låta tiden gå litegrand.
