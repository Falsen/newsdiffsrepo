Fem barn dog under flykten – FN varnar för katastrof


Malin Rising


FN varnar för en humanitär katastrof efter att 146 000 människor från minoritetsgruppen Rohingya flytt från Burma till grannlandet Bangladesh de senaste två veckorna.

– Antalet växer för varje dag. Det är en växande humanitär kris, säger Vivian Tan, talesperson för FN:s flyktingorganisation UNHCR.

Den stora flyktingströmmen kommer efter en ny våldsvåg sedan gerillagrupper attackerade polisposteringar och militärbaser i _Burma_ i augusti. Men flyende och människorättsgrupper anklagar militären för att medvetet tvinga bort rohingyas. De vittnar om brända byar, raketgevärsattacker mot civila och lemlästade döda.

Under morgonen meddelade kustbevakningen i Bangladesh att flera barn dött när en båt med flyktingar sjönk.

– Hittills har kropparna av fem barn, både pojkar och flickor, hittats på olika platser, säger gränsvakten Alyosius Sangma till AFP.
