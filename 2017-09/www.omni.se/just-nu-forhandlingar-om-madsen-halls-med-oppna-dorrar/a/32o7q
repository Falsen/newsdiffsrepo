Peter Madsen häktas för misstänkt mord på Kim Wall


Helena Sällström


Ubåtsägaren Peter Madsen omhäktas i fyra veckor. Han misstänks för mord på den svenska journalisten Kim Wall. Han ska också genomgå en rättspsykiatrisk undersökning.

Madsen nekar till att ha dödat Wall. Under den fyra timmar långa omhäktningsförhandlingen i dag gav han sin version av vad som hände ombord på ubåten i början av augusti. Uppfinnaren hävdade att journalisten dött när hon träffats av en omkring 70 kilo tung lucka. Madsen har beskrivit hur han känt obehag över att ha kroppen ombord på ubåten och hissat upp den i ett rep innan han kastat den i havet. Han hävdar att han senare insett att det hade varit bättre för kvinnans anhöriga om han hade fört tillbaka kroppen till land.

Polisen misstänker att Kim Walls kropp stympats med avsikt men uppfinnaren nekade till att ha styckat den. Hans advokat hävdade i rätten att inga bevis har lagts fram som motsäger Madsens förklaring om en olycka. Inte heller skadorna på kroppen har kunnat förklaras, menade hon.
