Just nu: Förhandlingar om Madsen inför öppna dörrar


Peter Johansson


Åklagaren Jacob Buch-Jepsen ville att omhäktningsförhandlingarna i fallet Peter Madsen skulle hållas bakom stängda dörrar med hänsyn till polisutredningen, men fick inte sin vilja igenom. Det beslutade domstolen i dag.

Beslutet är i linje med Madsens eget önskemål.

– Min klient har ett intresse av att han får lov att förklara sig och att det kommer ut i offentligheten, sa försvarsadvokaten Betina Hald Engmark under förhandlingens inledning.

Även flera journalister har argumenterat mot stängda dörrar, skriver TT.

Under häktningsförhandlingen säger Buch-Jepsen att den exakta tidpunkten för det misstänkta mordet inte är klarlagd och att tillvägagångssättet är okänt.

Madsen misstänks ha orsakat den svenska journalisten Kim Walls död. Försvaret har inför förhandlingarna meddelat att han kommer att erkänna sig skyldig till brott mot griftefriden i samband med att han till havs dumpade Walls kropp, skriver BT.
