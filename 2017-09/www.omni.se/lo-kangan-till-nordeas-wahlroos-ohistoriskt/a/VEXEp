LO-kängan till Nordeas Wahlroos: ”Ohistoriskt”


Nina Latvala


Nordea har aldrig räddats av skattebetalarna, sa bankens styrelseordförande Björn Wahlroos till DN på onsdagen. Det får LO:s ordförande Karl-Petter Thorwaldsson att se rött. I en intervju med SvD Näringsliv kallar han Wahlroos uttalande för ”fullständigt ohistoriskt”.

– Det var kanske det mest märkliga försvar jag någonsin läst i en tidning, säger han.

Wahlroos kommentar var ett svar på statsminister Stefan Löfvens (S) uttalande på onsdagen om att Nordea ”två gånger har fått rejäl hjälp”. Enligt Wahlroos blandade statsministern ihop sina fakta med utspelet – staten fick på 1990-talet gå in och rädda Nordbank, en av de banker som senare blev Nordea.

Thorwaldsson är kritisk till Wahlroos inställning till statens och skattebetalarnas betydelse för bankens utveckling. Till SvD Näringsliv säger han att banktoppens kommentar kan tolkas som att man inte behöver ta ansvar för sin tidigare verksamhet om man bytt namn på den.
