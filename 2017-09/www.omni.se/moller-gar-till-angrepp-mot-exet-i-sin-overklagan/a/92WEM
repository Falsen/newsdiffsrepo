Möller går till angrepp mot exet – i sin överklagan


Linnea Järkstig


Johanna Möller överklagar livstidsdomen och i ett försök att frias av hovrätten går hon till angrepp mot expojkvännen Mohammad Rajabi, skriver Expressen. I ett flera sidor långt parti av överklagan försöker hon påverka hans trovärdighet.

Hon skriver bland annat att han ”ändrat sin berättelse vid ett stort antal tillfällen”. Bland annat nämns att Rajabi flera gånger ljugit om sin ålder.

Möller kräver även att hovrätten ska se till att hennes barn inte vittnar mot henne. Advokaten vänder sig också emot att Möller dömdes för anstiftan till mord för drunkningsmordet på exmaken trots att både gärningsbeskrivning och misstänkt mördare saknas.

Möller dömdes till livstid för anstiftan till mord på sin exmake och för att ha mördat sin pappa och försökt mörda sin mamma. Rajabi dömdes till 14 års fängelse och utvisning för mord och mordförsök på Möllers föräldrar.
