Lövin: Man måste kunna lita på Volvos uppgifter



Klimatminister Isabella Lövin (MP) upprörs över uppgifter om att en av Volvos nya bilmodeller enligt ett test släpper ut långt mer kväveoxider än företagets officiella siffror.

– Stämmer uppgifterna är det naturligtvis väldigt dåligt. Konsumenterna måste kunna veta att biltillverkarnas uppgifter stämmer och vi har sett många exempel på när det inte har gjort det, säger Lövin till TT.

Enligt ett test på uppdrag av tidningen Auto motor & sports tidigare i veckan släpper Volvos lyxiga stadsjeep XC90 ut 15 gånger mer kväveoxider vid verklig körning än vad som anges i de officiella testresultaten.

Nu kräver Isabella Lövin en förklaring från Volvo.
