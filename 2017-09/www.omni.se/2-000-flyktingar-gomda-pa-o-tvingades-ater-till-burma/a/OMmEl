2 000 flyktingar gömda på ö tvingades åter till Burma


Helena Sällström


Bangladesh har tvingat 2 000 människor från den förföljda muslimska folkgruppen rohingya att lämna en avlägsen ö som de tagit sin tillflykt till, skriver AFP.

Ön St. Martin ligger omkring nio kilometer från Bangladeshs kust och människorna hade flytt våldet i den burmesiska delstaten Rakhine.

St. Martin har omkring 9 000 invånare. De har nära kulturella band med rohingya-folket och ska ha gömt flyktingarna. Vittnen berättar att myndigheterna använt moskéernas högtalare för böneutrop och uppmanat invånarna att överlämna flyktingarna till kustbevakningen.

– Rohingyabarnen grät. Men det var myndigheternas order. Vad hade vi kunnat göra? frågar sig Farid Ahmed Ahmed som bor på ön.

Enligt AFP:s uppgifter har flyktingarna förts tillbaka till Burma.
