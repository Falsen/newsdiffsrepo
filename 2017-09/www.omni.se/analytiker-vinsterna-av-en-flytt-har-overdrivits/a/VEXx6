Analytiker: Vinsterna av en flytt har överdrivits



Nordeas aktie gjorde inga som helst glädjeskutt för att bankens huvudkontor ska flytta till Finland – tvärtom. Andreas Håkansson, analytiker vid Exane BNP Paribas, menar att marknaden överdrivit de positiva effekterna av en flytt.

– Aktien har utvecklats starkt under den senaste månaden trots en relativt dålig rapport för det andra kvartalet. Caset har varit att en flytt ska medföra stora besparingar och att kapital frigörs, säger han till Nyhetsbyrån Direkt.

Nu kommer besparingarna i stället en bit in i framtiden. Håkansson spår därför att analytiker kommer att skriva ner sina förväntningar på Nordeas vinst de närmaste åren.

– Med en mer neutral påverkan av en flytt än vad marknaden hoppats på börjar man nu handla på fundamenta i stället och den senaste något svaga rapporten, säger han till nyhetsbyrån.

Nordea var på torsdagen den klart svagaste aktien inom OMXS30 och backade tydligt på en annars stigande börs.
