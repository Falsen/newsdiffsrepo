Fallande index väntas på Wall Street – dollarn backar


Emma Hedlin


USA-börserna väntas inleda veckans sista handelsdag med fallande index, enligt förhandeln på Marketwatch. Dow Jones noterar en öppning på minus 0,1 procent samtidigt som S&P 500 och Nasdaq kompositindex ser ut att börja på nollan.

Optimismen dämpas av orkanen Irma, som väntas slå mot Floridas kust på fredagkvällen svensk tid. Samtidigt har Texas inte återhämtat sig från förra veckans storm, Harvey.

När det kommer till enskilda bolag riktar investerarna blickarna mot bland annat Kura Oncology, då bolagets preparat levt upp till målet i ett fas 2-försök, skriver Nyhetsbyrån Direkt. Även Equifax får uppmärksamhet efter en omfattande it-läcka som fick aktien att rasa 13 procent i efterhandeln.

Dollarn fortsätter att falla mot andra valutor och kostar 7,91 kronor, den lägsta nivån sedan januari 2015, skriver Direkt.
