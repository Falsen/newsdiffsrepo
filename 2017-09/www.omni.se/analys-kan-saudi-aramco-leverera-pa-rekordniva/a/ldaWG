Analys: Kan Saudi Aramco leverera på rekordnivå?



Kan världens största oljebolag – statligt ägda Saudi Aramco – leva upp till ett värde på över 15 000 miljarder kronor, den siffran som bolaget aspirerar att noteras för på börsen nästa år? Den frågan ställer Dmitry Zhdannikov och Ron Bousso i en analys i Reuters.

Det enda som är känt om Aramcos ekonomi är dess oljetillgångar och det är inte nog, menar de. För att värderas till 15 000 miljarder måste bolaget nå nivåer som aldrig har nåtts förut av ett börsnoterat bolag – som ett rörelseresultat på omkring 1 000 miljarder kronor.

Zhadannikov och Bousso jämför med techjätten Apple, världens högst värderade börsnoterade bolag. Apple visade ett rörelseresultat på 653 miljarder kronor 2015. Och Exxon Mobil, högst värderade energibolaget på börsen, uppvisade ett rörelseresultat på 183 miljarder i fjol.

Aramco har aldrig publicerat sina resultat och i ett uttalande till Reuters om hur en 15 000-miljardersnotering ska gå till säger man: ”Vi kommenterar inte på spekulationer eller rykten.”

Zhdannikov och Bousso skriver:

”Bortsett från ekonomin så måste investerare bedöma riskerna med landet när de räknar på Aramcos egentliga värde”.
