”Tror hushållen är beredda på att räntan ska gå upp”


Nina Latvala


Sveriges ekonomi befinner sig i en högkonjunktur och flera av storbankernas chefsekonomer oroar sig för att temperaturen kan slå över till överhettning, skriver TT. Däremot är det få som tror att Riksbanken kommer med några överraskningar när räntebeskedet meddelas i morgon.

– Jag tycker att de ska höja räntan nu, men det går inte för Riksbanken att komma med så överraskande besked. Det är något de måste kratta för, säger Anna Öster, chefsekonom på Länsförsäkringar, till nyhetsbyrån.

Swedbanks chefsekonom Anna Breman vill att centralbanken börjar flagga för räntehöjningar tidigare än man hittills antytt.

– Jag tror att hushållen är beredda på att räntan ska gå upp lite, säger hon.
