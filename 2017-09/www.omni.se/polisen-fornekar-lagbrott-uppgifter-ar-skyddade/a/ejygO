Polisen förnekar lagbrott: ”Uppgifter är skyddade”


Samuel Inghammar


Polisen tillbakavisar uppgifterna att myndigheten brutit mot lagstiftningen när ett privat företag ska ha fått tillång till uppgifter ur polisens lönesystem, skriver Aftonbladet.

I ett pressmeddelande skriver myndigheten att man inte agerat på ett sådant sätt att hemliga personuppgifter läckt ut till obehöriga, och att polisens skyddsvärda uppgifter är väl skyddade.

Myndigheten bekräftar att IT-avdelningen fått rätt att inte använda försvarets krypteringslösning, utan i stället använda vad man kallar ”andra säkerhetslösningar”. Men det har skett vid användning av datanät inom polisens kontroll och är ”helt i enlighet” med säkerhetsskyddsförordningen.

Enligt polisen har det skett ett missförstånd kring grunderna för beslutet att inte använda försvarets kryptolösning.

”Det finns utrymme att använda andra säkra lösningar när det, som i detta fall, gäller IT-nätverk som kontrolleras av oss själva. Här har vårt beslut varit otydligt, vilket vi beklagar”, skriver polisen i pressmeddelandet.
