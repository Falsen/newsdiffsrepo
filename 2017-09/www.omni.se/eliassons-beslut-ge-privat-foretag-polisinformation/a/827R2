Eliassons beslut: Ge privat företag polisinformation


Helena Sällström


Rikspolischefen Dan Eliasson tog beslut om att ge ett privat företag åtkomst till hemlig och känslig information från Polismyndighetens personal- och lönesystem, rapporterar Ekot och P4 Stockholm.

Tillvägagångssättet bryter mot säkerhetsskyddsförordningen, enligt Militära underrättelse- och säkerhetstjänsten, Must.

I systemet finns uppgifter om anställda, om deras anhöriga och barn, och innehåller information med bäring på rikets säkerhet. Systemet måste därför krypteras, men för att spara pengar och tid gjordes ett undantag 2015 som gick ut på att man struntade i Försvarsmaktens krypteringslösning, enligt SR.

Avsteget gjordes i samband med att myndigheten behövde hjälp från det kanadensiska bolaget CGI som äger systemet.

Eliasson vill inte kommentera uppgifterna.
