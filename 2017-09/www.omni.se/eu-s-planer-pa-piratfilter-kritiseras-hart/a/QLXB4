EU:s planer på piratfilter kritiseras hårt


Mats Karlsson


Sex av EU:s medlemsländer går nu ut och riktar skarp kritik mot en punkt i det upphovsrättsförslag för den digitala inre marknaden som EU nu lagt. Det rapporterar IDG. Det gäller ett stycke i artikel 13 i förslaget till EU-direktivet där man anser att webbtjänster ska tvingas att filtrera innehåll och därmed stoppa piratkopior eller delar av upphovsrättsskyddat material. Det är Belgien, Finland, Tjeckien, Nederländerna, Irland och Ungern som menar att förslaget strider mot de mänskliga rättigheterna. Dessutom menar man att piratfiltret inte rimmar med e-handelsdirektivet, som uttryckligen säger att EU inte kan påtvinga företag något liknande.
