Kritiken: Sveriges tysta diplomati funkar inte


Elin Joleby


Den svenske författaren Hamza Yalcin sitter fängslad i Spanien sedan i början av augusti på turkisk order. Författaren och Erdogan-kritikern anklagas för terrorism av Turkiet som begärt honom utlämnad. Tysklands förbundskansler Angela Merkel har varit hård i tonen mot Turkiet, men Sverige är för tyst, hävdar journalisten Kurdo Baksi som är kritisk till regeringens agerande.

– Det är tydligt att Sveriges tysta diplomati inte fungerar, säger han till Expressen.

– Wallström måste kräva att Erdogan slutar förfölja oliktänkande i och utanför Turkiet.

Även den svenske IT-konsulten och människorättsaktivisten Ali Gharavi sitter frihetsberövad i Turkiet sedan i början av juli. Han greps i samband med att han föreläst om it-säkerhet för människorättsaktivister utanför Istanbul.
