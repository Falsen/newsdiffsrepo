Expert: ”Väldigt märkligt att inte ta larm på allvar”


Linnea Järkstig


Det är uppseendeväckande och väldigt märkligt att informationen om den misstänkta mutskandalen på Polismyndigheten inte togs på allvar när den nådde polischefen i juni 2016. Det säger Ulla Andrén, ordförande på antikorruptionsorganisationen Transparency international, till DN.

– Om jag hade varit rättschef hade jag vänt både in och ut på det där. Mutor är alltid olagligt och det är speciellt graverande på en polismyndighet.

Den tillförordnade inköpschefen Annika Leander slog larm till Johan Östensson, tillförordnad chef för rättsavdelningen, när hon fick information om att det förekom osunda kontakter mellan polisen och passbolaget. Men Östensson bedömde informationen som ”rykten” och startade ingen utredning. Enligt tidningens granskning har två poliser med nyckelroller i upphandlingen, värd över 700 miljoner kronor, erbjudits bland annat middagar och resor av det företag som senare vann upphandlingen.
