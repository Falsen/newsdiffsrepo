FN: Över 1 000 kan ha dött i våldet i Burma


Malin Rising


Över 1 000 människor kan ha dött i våldet i Burma, säger FN-representanten Yanghee Lee till AFP.  Siffran är mer än dubbelt så hög som den siffra på 475 som angetts av den burmesiska regeringen.

Siffran inkluderar personer från båda sidor i konflikten, men det rör sig antagligen främst om medlemmar ur minoritetsgruppen Rohingya, säger Lee.

164 000 rohingyas har flytt från Burma till grannlandet Bangladesh de senaste två veckorna. Den stora flyktingströmmen kommer efter en ny våldsvåg sedan gerillagrupper attackerade polisposteringar och militärbaser i Burma i augusti. Flyende och människorättsgrupper har anklagat militären för att medvetet tvinga bort rohingyas. De vittnar om brända byar, raketgevärsattacker mot civila och lemlästade döda.
