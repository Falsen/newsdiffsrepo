Saudiarabien och Qatar i ny dispyt efter telefonsamtal


Malin Rising


Saudiarabiens och Qatars ledare pratade i går i telefon med varandra för första gången sedan den diplomatiska krisen mellan länderna började för tre månader sedan. Strax efter samtalet meddelade dock Saudiarabien att man avbryter dialogen och anklagade Qatar för att ”snedvrida fakta”.

Statliga medier från de båda länderna rapporterade att Qatars emir, Tamim bin Hamad Al Thani, pratat med Saudiarabiens kronprins, Mohammed bin Salman, och uttryckt en önskan om att försöka lösa krisen.

Men förhoppningarna dämpades snabbt då den saudiska nyhetsbyrån SPA nu påstår att Qatars statliga media felaktigt rapporterat att det var Saudiarabien som hade initierat samtalet.

Saudiarabien, Förenade arabemiraten, Bahrain och Egypten bröt sina diplomatiska förbindelser med Qatar den 5 juni. De anklagar emiratet för att stötta terrorism.
