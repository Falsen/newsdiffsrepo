”Ingves bör signalera slutet på minusräntan”



Kan Riksbanken redan vid torsdagens räntebesked backa något från extremismen? frågar sig DI:s Henrik Mitelman i en analys. Han menar att Stefan Ingves och hans kollegor till varje pris vill ha en inflation på 2,0 procent innan de höjer räntan. ”Att hushållen skuldsätter sig upp över öronen är inget som Riksbanken tänker ta minsta ansvar för”, skriver Mitelman.

Även om en räntehöjning fortfarande är avlägsen vore det rimligt att Riksbanken på torsdag ger en vink om avveckling av minusräntan, eftersom tillväxtprognosen höjts, menar han.

Placeras Pekka Kääntä menar att även om den starka kronan styrt mycket av börsutvecklingen är Riksbanken en joker i leken. Han konstaterar att tillväxten är stark, inflationen var över 2 procent i juli och regeringen ser ett reformutrymme på 40 miljarder. Därför borde det ”definitivt vara upplagt för en åtstramning av den extremlätta penningpolitiken redan i närtid”, skriver Kääntä.
