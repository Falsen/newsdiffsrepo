Japanska planen vid krig: Evakuera tiotusentals


Samuel Inghammar


Om spänningarna på Koreahalvön skulle eskalera och övergå i krig så planerar Japan att evakuera de nära 60 000 japanska medborgare som befinner sig i Sydkorea. Det rapporterar den japanska tidningen Nikkei Asian Review med hänvisning till källor.

– Om USA beslutar om en militär attack mot Nordkorea, så skulle den japanska regeringen börja arbeta mot en evakuering på egen hand, oavsett om de amerikanska planerna är offentliga eller inte, säger en japansk regeringskälla till tidningen.

Det ska röra sig om en fyrstegsplan, enligt tidningen. Bland annat kan det bli nödvändigt att ta hem japanska medborgare sjövägen, om flygplatserna stänger. Japan ska också ha kommit överens med Sydkorea om att landets medborgare ska få använda de skyddsrum som finns i Sydkorea.
