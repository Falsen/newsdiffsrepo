Stockholmsbörsen fortsatt ner – FPC tappar ytterligare


Emma Hedlin


Stockholmsbörsen fortsätter onsdagshandeln på minus. Strax innan klockan elva ligger breda OMXS på minus 0,4 procent. Storbolagsindexet OMXS30 ligger på minus 0,3 procent.

De stora Europabörserna går något bättre. Frankfurtbörsens DAX-index ligger på minus 0,1 procent, liksom S&P Europe. Londonbörsen noteras på minus 0,5 procent klockan 10.45 med cirka femton minuters fördröjning. Parisbörsen är ner 0,3 procent.

Biometriföretaget Fingerprint Cards dök i den inledande handeln efter att storbanken UBS sänkt aktiens rekommendation från neutral till sälj. Samtidigt satte Dagens Industri sälj i onsdagens tidning. Det har även rapporterats försäljningar bland insynspersoner. Strax innan klockan elva är aktien ner ännu mer och ligger på minus 7,4 procent.

Clas Ohlson släppte på onsdagsmorgonen en kvartalsrapport som var bättre än väntat, men där bolagets försäljning i augusti kom in sämre. Aktien backar och ligger på minus 4 procent samma tid.

Nordea, som i dag väntas ge besked om sin eventuella flytt, hämtar in gårdagens tapp och ligger på plus 0,3 procent. Aktien får stöd av att DNB höjt rekommendationen till köp.

Astra Zeneca får höjd rekommendation, från neutral till köp, av Natixis Securities och inledde dagen på plus. På förmiddagen har aktien däremot tappat och ligger på minus 0,5 procent.
