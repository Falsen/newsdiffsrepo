Aung San Suu Kyi: ”Fake news” sprids av terrorister


Malin Rising


Burmas statsråd Aung San Suu Kyi kommenterade i går för första gången våldet mot landets muslimska Rohingya-minoritet, rapporterar AP och CNN.

I ett telefonsamtal med Turkiets president Recep Tayyip Erdogan sa den tidigare fredspristagaren att hennes regering arbetar för att skydda Rohingya-folkets rättigheter. Hon tillade att ”fake news” sprids för att främja ”terroristers” intressen, en hänvisning till Rohingya-rebellernas attacker den 25 augusti som utlöste våldsvågen.

”Vi vet väldigt väl, mer än de flesta, vad det betyder att berövas mänskliga rättigheter och demokratiskt skydd”, sa Suu Kyi under samtalet.

Suu Kyi har kritiserats hårt för att hon inte gjort mer för att stoppa våldet mot minoriteten.
