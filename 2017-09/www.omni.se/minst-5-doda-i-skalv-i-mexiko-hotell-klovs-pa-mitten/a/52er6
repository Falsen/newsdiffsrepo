Minst 15 döda i jordskalv – hotell klövs på mitten


Malin Rising


Minst 15 personer rapporteras nu ha dött efter den kraftiga jordbävningen utanför Mexikos kust i natt, rapporterar AFP, med hänvisning till en myndighetskälla. Ytterligare 10 döda har påträffats i staden Juchitan.

I samband med det kraftiga jordskalvet rasade bland annat ett hotell i delstaten  Oaxaca , rapporterar AP.

Hotellet Anel i staden Matias Romero ska ha kluvits på mitten av jordbävningen, som uppmätte 8.2 på richterskalan. Ingen ska ha dött i hotellet, säger Mexikos president Enrique Peña Nieto. Flera andra byggnader ska också ha rasat i jordbävningen, men det är fortfarande oklart hur allvarliga skadorna är.

En tsunami med en högsta våghöjd på nästan en meter har bekräftats i närheten av hamnstaden Salina Cruz i Mexiko, rapporterar BNO. Något lägre vågor slog till mot semesterorten Huatulco. Det är fortfarande oklart om tsunamin orsakat några skador.

Pacific Tsunami Warning Center hade tidigare varslat om risk för tsunamivågor i Mexiko, Ecuador, Guatemala, Cooköarna, Kiribati och Franska Polynesien.

Det kraftiga skalvet utanför Mexikos kust kändes i Mexiko City och även i de närliggande länderna Guatemala, Belize, Honduras och El Salvador.
