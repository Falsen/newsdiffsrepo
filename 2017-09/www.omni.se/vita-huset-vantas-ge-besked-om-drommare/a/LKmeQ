Vita huset väntas ge besked om ”drömmare”


Samuel Inghammar


I dag väntas Donald Trumps plan för migrationsprogrammet Daca presenteras. På måndagen kom uppgifter om att Trumpadministrationen planerar att stänga programmet, som skyddar barn som kommit till USA på olaglig väg från att deporteras.

Enligt källor med insyn är Trumps plan att ge kongressen ett halvår på sig att ta fram en ersättning.

Delstaterna New York och Washington har sagt att de ska ta till rättsliga åtgärder om programmet försvinner.

”Jag kommer att använda alla rättsliga verktyg som står mig till buds för att försvara de tusentals drömmare (dreamers) som finns i Washington”, skriver delstatens högste åklagare Bob Ferguson i ett uttalande.
