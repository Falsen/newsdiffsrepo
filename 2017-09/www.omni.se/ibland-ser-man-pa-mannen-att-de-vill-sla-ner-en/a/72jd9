”Ibland ser man på männen att de vill slå ner en”


Helena Sällström


En sjuksköterska på gynakuten i Malmö som vill vara anonym säger till tidningen Vårdfokus att hon varit med om obehagliga situationer på jobbet. Hon berättar om hur vissa män riktat dödshot mot personalen.

– Det händer inte ofta, men ibland ser man på männen att de vill slå ner en för att doktorn tog för lång tid eller för att vi gett dem ett besked som de inte vill ha.

Nu ska överfallslarm införas för all personal vid Kvinnokliniken. Marie Jensen är sjuksköterska och säkerhetshandläggare och säger till SVT Nyheter Skåne att hon hoppas på att larmen blir verklighet nästa år.

– Det är deppigt att det ska behövas och tråkigt att vi har den här utvecklingen, säger Jensen.
