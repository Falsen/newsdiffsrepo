Jämt inför norska valet – Listhaug kritiseras


Malin Rising


Det ser ut att bli nagelbitande jämnt i det norska stortingsvalet på måndag.

Sedan hösten 2013 styrs Norge av en borgerlig koalitionsregering mellan konservativa Høyre och invandringskritiska Frp. Enligt de senaste mätningarna ser de borgerliga ut att kunna ta hem valsegern i år igen, men det är mycket jämnt.

Den senaste veckan har präglats av kritik mot invandrings- och integrationsminister Sylvi Listhaug från högerpopulistiska Fremskrittspartiet (Frp), efter hennes besök i Rinkeby i Sverige. Listhaug har anklagats för att försöka plocka politiska poäng på hemmaplan genom att utmåla Rinkeby som ett skräckexempel när det gäller invandring och integration.

– Men man ska komma ihåg att debatten när det gäller invandring är mer polariserad i Sverige än den är i Norge och Danmark, som traditionellt sett har varit mer restriktiva med att ta in invandrare, säger Anders Sannerstedt, docent i statsvetenskap vid Lunds universitet, till TT.
