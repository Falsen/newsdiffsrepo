Dan Eliasson: Har inte brutit mot lagen


Sebastian Hagberg


Rikspolischef Dan Eliasson säger till TT att han inte har tagit något beslut som brutit mot säkerhetsskyddsförordningen. Personalen som har haft hand om it-verksamheten har suttit i Sverige och jobbat mot polisens serverhallar i Sverige.

Däremot är han självkritisk till hur beslutet som han undertecknade för att inte använda en kryptering från Försvarsmakten är skrivet. Eliasson säger att han fattade beslut om att inte använda så kallat försvarskrypto, utan valde att använda ”andra säkra lösningar”. Något som han nu beklagar.

– När jag läser beslutet i dag mot bakgrund av det som har skett i Transportstyrelsen så ser jag att det inte är tillräckligt bra formulerat. Det är olyckligt, säger han till TT.

Ekot rapporterade i går att Eliasson beslutat att ge åtkomst till känslig och hemlig information när man lade ut Polismyndighetens personal- och lönesystem på ett kanadensiskt företag.
