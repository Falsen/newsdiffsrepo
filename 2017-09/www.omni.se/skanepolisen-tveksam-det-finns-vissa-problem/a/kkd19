Skånepolisen tveksam: ”Det finns vissa problem”


Robert Triches


Skånepolisen följer noga de danska kollegornas arbete mot våldet men har betänkligheter mot att införa visitationszoner på hemmaplan.

– Det finns vissa problem med att alla som vistas i zonen automatiskt kan bli kontrollerade av oss. Då får man noga väga integriteten mot det man vill uppnå, säger Mats Karlsson, biträdande polisområdeschef i Malmö till SVT Nyheter.

En dansk metod som han anser vara mer intressant är möjligheten att klassa en lokal som förbjudet område för vissa kriminella. Och även visitationszoner av mer tillfällig karaktär kan vara ett alternativ, exempelvis för att kunna genomsöka huliganer på fotbollsmatcher.

Benjamin Dousa, ordförande i Moderata ungdomsförbundet, säger till SVT att han ser stora risker med visitationszoner.

– Förtroendet för polisen är redan begränsat i den här typen av områden, det skulle kunna göra polisens ingripanden i andra fall betydligt svårare, säger han.

I polisregion Syd har åtta personer dödats och 28 skottskadats första halvåret i år.
