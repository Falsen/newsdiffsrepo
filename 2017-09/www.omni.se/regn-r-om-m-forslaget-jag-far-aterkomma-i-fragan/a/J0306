Regnér om M-förslaget: Jag får återkomma i frågan


Jens Kärrman


Barn-,äldre- och jämställdhetsminister Åsa Regnér (S), det statsråd som är ansvarig för tiggarfrågan, säger att det för tillfället inte är aktuellt att införa ett förbud mot tiggeri. I stället vill hon skärpa lagstiftningen mot människohandel och säger att det blivit lättare att avhysa olagliga bosättningar.

Men helt vill ministern inte utesluta möjligheten att förbjuda tiggeri.

– Det är viktigt med balansgången och vi följer den här frågan noga för att inte möjliggöra att människor blir utnyttjade i de här situationerna. Jag får återkomma i frågan för jag tycker inte att tiggeri är bra, säger Åsa Regnér till Dagens Nyheter.

Regeringspartnern Miljöpartiet är däremot kritiskt till Moderaternas förslag om att införa tiggeriförbud. ”Det är en ovärdig politik som inte löser några som helst problem. Det är fruktansvärt att människor är tvungna att tigga, men att kriminalisera att människor ber om hjälp ökar bara deras utsatthet och fattigdom”, säger partiets gruppledare i riksdagen Maria Ferm i en skriftlig kommentar.
