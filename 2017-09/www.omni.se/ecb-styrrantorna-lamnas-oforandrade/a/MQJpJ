ECB: Styrräntorna lämnas oförändrade


Emma Hedlin


Europeiska centralbanken, ECB, lämnar styrräntorna oförändrade. Det meddelades på ett möte på torsdagseftermiddagen. Beslutet var i linje med bedömarnas förväntningar och innebär att styrräntan därmed ligger kvar på 0,00 procent. Depositräntan är oförändrad vid -0,40 procent.

ECB säger att styrräntorna kommer att ligga kvar på nuvarande nivåer under en längre period, och klart längre än programmet för tillgångsköp som sträcker sig fram till december 2017, rapporterar Nyhetsbyrån Direkt.

Enligt nyhetsbyrån, som refererar till Bloomberg News enkät, väntade sig alla 76 bedömare att ECB skulle lämna depositräntan oförändrad. Samtliga spådde även oförändrad refinansierings- och utlåningsränta.

Inför räntebeskedet hade euron stärkts till 1,20 dollar per euro, skriver TT.

ECB-chefen Mario Draghi håller presskonferens 14.30, svensk tid, för att kommentera beskedet.
