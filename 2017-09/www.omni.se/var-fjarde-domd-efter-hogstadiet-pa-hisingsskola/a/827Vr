Var fjärde dömd efter högstadiet på Hisingsskola


Samuel Inghammar


Var fjärde manlig elev som gått ut högstadiet mellan 2011 och 2015 på Sjumilaskolan i Biskopsgården i Göteborg är lagförd för någon form av brott. På Nordlyckeskolan, i Torslanda några kilometer bort, är samma siffra 5 procent. Det rapporterar SVT:s Uppdrag Granskning.

Båda skolorna ligger i samma stadsdelsförvaltning, Västra Hisingen. Medan Biskopsgården klassas som ett särskilt utsatt område är Torslanda mer välbärgat.

Peter Johansson, utbildningschef på Västra Hisingen, säger att han tycker är på rätt väg med skolorna och att de fungerar, men att siffrorna är allvarliga.

– Det är klart att det är ett misslyckande för skolan, men också för samhället totalt sett att det ser ut så.
