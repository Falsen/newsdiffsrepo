Första prototyperna av muren mot Mexiko byggs


Michelle Muntau


Fyra företag har valts ut till att bygga prototyper för muren mot Mexiko, rapporterar BBC. Varje kontrakt är värt 500 000 dollar. De fyra prototyperna ska vara i betong, 9 meter långa och upp till 9 meter höga. De ska byggas inom ett par månader. Man ska sedan testa hur lätt de kan förstöras med diverse mindre verktyg under två månader – innan man bestämmer vilken som är bäst.

Muren mot Mexiko var ett av president Donald Trumps största vallöften. Han har tidigare sagt att Mexiko ska betala för muren, vilket de har avfärdat. Trump har även nyligen sagt att han hellre stänger regeringen än att slopa byggandet av Mexikomuren. Han menar att kongressen, som är splittrad över höstens budget, måste hitta en lösning till finansieringen av den.

Muren kan komma att kosta 20 miljarder dollar enligt beräkningar, men enligt ett första förslag av regeringen vill man lägga ned 1,8 miljarder på att påbörja bygget av muren, rapporterar AFP. Muren väntas bli 3 200-kilometer lång.
