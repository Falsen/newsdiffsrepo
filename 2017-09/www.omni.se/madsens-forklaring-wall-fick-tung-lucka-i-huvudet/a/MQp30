Madsens förklaring: Wall fick tung lucka i huvudet


Helena Sällström


Uppfinnaren Peter Madsen hävdar att den svenska journalisten Kim Wall dog när hon träffades av en 70 kilo tung lucka i ubåten i samband med reportageresan. Enligt Madsen saknas en mekanism som hindrar luckan från att falla ner.

Just nu pågår omhäktningsförhandlingen i fallet och åklagarsidan vill att Madsen ska häktas i ytterligare fyra veckor, misstänkt för mord och brott mot griftefriden.

Flera nya uppgifter har framkommit under förhandlingen. Bland annat ska Madsen ha sagt att han chockades när han upptäckte att Kim Wall dött och övervägt att sänka ubåten och ta sitt liv.

Enligt ubåtsägarens förklaring ska han inte ha kommit sig för att berätta för polisen att det skett en olycka. Därför ska han i stället ha sagt att han satt i land Kim Wall redan föregående kväll.

En del av Walls kropp har hittats och den danska polisen misstänker att kroppen stympats med avsikt. Madsen förnekar att han orsakat Kim Walls död, men medger brott mot griftefriden, enligt hans advokat. Han hävdar att han inte har styckat kroppen innan han kastat den i havet.
