Historikern: Wahlroos ljuger – Nordea räddades visst


Nina Latvala


Nordeas ordförande Björn Wahlroos hävdar att skattebetalarna aldrig tvingats rädda Nordea, utan att statens räddningsinsatser på 1990-talet handlade om föregångaren Nordbanken. Det är ingenting annat än en fullfjädrad lögn, skriver ekonomihistorikern Anders Ögren på SvD Näringslivs debattsida.

Ögren konstaterar att det i grund och botten rör sig om samma bank, även om den sedan dess genomgått fusioner och förändringar som till sist har resulterat i dagens storbank. ”Utan skattebetalarnas insats under 90-talskrisen hade det inte funnits något Nordea”, skriver han.

I sin debattartikel går Ögren igenom Nordeas – och Nordbankens – kopplingar till den svenska staten genom tiderna. Han pekar på att banden historiskt sett varit starka, men att flytten inte ska ses som någon form av misstroendeförklaring.

I stället bör man tolka flytten som ett tecken på att det ”osunda starka inflytandet” som storbankerna har över politiken är på väg att lösas upp. Och det, menar han, är i längden positivt för konkurrensen.
