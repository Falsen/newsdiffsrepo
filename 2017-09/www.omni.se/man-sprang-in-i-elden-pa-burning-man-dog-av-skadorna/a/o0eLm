Man sprang in i elden på Burning Man – dog av skadorna


Elin Joleby


En deltagare på den amerikanska Burning Man-festivalen i Nevada har dött efter att ha kastat sig in i elden i samband med festivalens avslutande event då en stor träskulptur sätts i brand.

Mannen, som identifierats som 41-årige Aaron Joel Mitchell, lyckades ta sig förbi två led med vakter innan han föll in i elden. Vårdpersonal dödförklarade honom några timmar senare.

Kulturfestivalen lockar varje år tiotusentals deltagare till Black Rock Desert norr om Reno. Folk har tidigare försökt ta sig in i elden, varför arrangörerna höjt säkerheten under avslutningseventet Man Burn.

En lokal sheriff säger till nyhetsbyrån AP att man ännu inte vet om mannens agerande var avsikligt eller om droger kan ha varit inblandade.
