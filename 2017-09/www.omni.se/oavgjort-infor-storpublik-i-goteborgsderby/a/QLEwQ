Oavgjort inför storpublik i Göteborgsderby


Helena Sällström


Göteborgderbyt mellan Gais och Örgryte i superettan i fotboll slutade 1–1 inför 10 202 åskådare på Gamla Ullevi, skriver TT.

Simon Silverholt gjorde 1–0 för Gais via en väl avvägd chipp när Örgrytebacken Johan Hammar halkade strax före paus. Hakeem Araba, som spelade för Falkenberg i allsvenskan 2015–2016, kvitterade på straff.

I slutskedet firade Alibek Aliev 2–1 för Gais, men bollen låg inte still när frisparken som föregick målet slogs.

Den förre landslagsanfallaren Johan Elmander tvingades byta efter en knapp halvtimmes spel.

– Det var en känning, en liten lätt bristning. Vi vet inte hur allvarligt det är, sade Örgrytetränaren Sören Börjesson till C More.
