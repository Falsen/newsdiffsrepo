Efter kritik: Ekot tar bort Kristerssons ”meritlista”


Helena Sällström


”1994: Jämför svenska modellen med apartheid”, ”1997: Skriver bok och anklagas för rasism”, ”2013: Får sämst resultat i ministergranskning”. När Sveriges Radio sammanfattade partiledarkandidaten Ulf Kristerssons ”meriter” i en bild som delades på Ekots Twitter-konto klingade de flesta punkterna på listan negativt.

Publiceringen väckte starka reaktioner. Bilden togs bort och Ekots publiceringschef Klas Wolf-Watz säger till DN att artikeln inte var ordentligt kollad och aldrig skulle ha publicerats.

– Jag beklagar verkligen att detta gjordes. Urval och ordval var inte bra, säger han till DN.

En av kritikerna var DN:s ledarskribent Erik Helmerson. ”Blir man ständigt anklagad för vänstervridning måste man vara extra vaksam mot sånt här”, skriver han på Twitter men understryker att det lär röra sig om ett misstag och inte en medveten strategi.

Även Carl Bildt var kritisk. ”Rätt skandalöst av @sr_ekot. I andra sammanhang skulle huvuden rulla. På goda grunder”, skrev han på Twitter.
