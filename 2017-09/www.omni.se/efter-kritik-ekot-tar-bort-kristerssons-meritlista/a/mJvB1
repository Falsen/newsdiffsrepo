Efter kritik: Ekot tar bort Kristerssons ”meritlista”


Helena Sällström


”1994: Jämför svenska modellen med apartheid”, ”1997: Skriver bok och anklagas för rasism”, ”2013: Får sämst resultat i ministergranskning”. När Sveriges Radio sammanfattade partiledarkandidaten Ulf Kristerssons ”meriter” i en bild som delades på Ekots Twitter-konto klingade de flesta punkterna på listan negativt.

Publiceringen väckte flera kritiska reaktioner. Bilden togs bort och i en ny tweet skriver Ekot att man tagit till sig av kritiken och att publiceringen ska kompletteras.

En av kritikerna var DN:s ledarskribent Erik Helmerson. ”Blir man ständigt anklagad för vänstervridning måste man vara extra vaksam mot sånt här”, skriver han på Twitter men understryker att det lär röra sig om ett misstag och inte en medveten strategi.

Ekots ansvarige utgivare Olle Zachrison säger till Aftonbladet att han ska återkomma när han satt sig in i vad som hänt.
