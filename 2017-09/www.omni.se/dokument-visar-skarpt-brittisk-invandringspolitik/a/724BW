Dokument visar skärpt brittisk invandringspolitik



Läckta dokument som tidningen The Guardian kommit över visar att den brittiska regeringen planerar för ett omedelbart stopp för den fria rörligheten gentemot EU i samband med brexit. Det 82-sidiga dokumentet, som märkts som ”mycket känsligt”, innehåller också detaljer om att London genast ska vidta åtgärder för att minska antalet invandrade arbetare med kort yrkesutbildning eller som saknar utbildning när brexit träder i kraft.

En ny invandringspolitik ska också fasas in som gör att långt färre utländska medborgare får rätt att bosätta sig i Storbritannien, och som avsevärt skärper reglerna för anhöriginvandring.
