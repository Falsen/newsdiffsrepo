Goldman: Trump har drivit upp guldet – inte Nordkorea


Jonathan Axelsson


Det är inte Nordkoreaoron som driver upp guldpriserna utan i stället osäkerheten kring Donald Trump, menar Goldman Sachs enligt CNBC.

Av den senaste tidens rally, där guldet stigit mer än 100 dollar per uns, bedömer Goldman att Nordkoreaoron ligger bakom 15 dollars uppgång. ”Vi menar att det som hänt i Washington under de senaste två månaderna spelat en långt större roll i det senaste guldrallyt, följt av den försvagade dollarn”, skriver banken i en analys.

Goldman Sachs menar att Trumps popularitetssiffror är en bra måttstock på riskerna i Washington och påpekar att de korrelerar med både räntor och guldpriser. Banken bedömer dock att dessa risker kommer att minska under de kommande månaderna i spåren av stormen Harvey. Politikerna kommer tvingas till att undvika en regeringsnedstängning och enas om utgiftspaket samt driva igenom infrastrukturprojekt snabbare, spår investmentbanken.
