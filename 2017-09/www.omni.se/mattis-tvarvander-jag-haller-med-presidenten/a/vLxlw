Mattis tvärvänder: ”Jag håller med presidenten”


Linnea Järkstig


USA:s försvarsminister James Mattis förnekar att det skulle finnas några motsättningar mellan honom och president Donald Trump, rapporterar AFP. Detta efter att Mattis på onsdagen sagt att det finns ”utrymme för diplomatiska lösningar” när det gäller Nordkorea strax efter att presidenten twittrat att ”samtal inte är lösningen”.

– Diplomati kan inkludera ekonomiska sanktioner, FN-sanktioner, det är inte att prata. Jag motsatte mig inte någonting som presidenten sa. Vi talar inte med Nordkorea just nu, säger han och fortsätter:

– Jag håller med presidenten... vi borde inte samtala med en nation som avfyrar robotar över Japan, en allierad.
