Börsen fortsatte nedåt – Nordea och H&M i fokus


Mattias Magnusson


Stockholmsbörsens ledande index stängde lägre på onsdagen och både breda OMXS och storbolagsindexet OMXS30 sjönk 0,4 procent.

Tendensen var motsatt på kontinenten. Frankfurtbörsens DAX-index stängde 0,8 procent högre och Parisbörsens CAC40 steg 0,3 procent.

Dagens huvudnyhet kom sent: Nordea flyttar till sitt huvudkontor till Helsingfors. Beskedet gav dock små avtryck i aktiekursen som stängde 0,4 procent högre. Klädjätten H&M åkte på ytterligare en sänkt riktkurs på onsdagsmorgonen men hämtade upp initiala nedgångar och ökade 0,4 procent.

Biometribolaget Fingerprint Cards dök efter att storbanken UBS sänkt aktiens rekommendation från neutral till sälj. Samtidigt satte också Dagens Industri rekommendationen sälj i onsdagens tidning. Det har även rapporterats försäljningar bland insynspersoner. Aktien slutade dagen nästan 7 procent lägre.

Clas Ohlson släppte på onsdagsmorgonen en kvartalsrapport som var bättre än väntat på resultatnivå, men där bolagets försäljning i augusti kom in sämre. Aktien backade 2,8 procent.

Invisio tillhörde vinnarna med en uppgång på 8,6 procent. Det efter att SEB inlett bevakning av aktien med köp.
