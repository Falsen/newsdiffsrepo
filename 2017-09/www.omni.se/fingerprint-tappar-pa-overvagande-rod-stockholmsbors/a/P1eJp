Fingerprint tappar på övervägande röd Stockholmsbörs


Emma Hedlin


Onsdagshandeln på Stockholmsbörsen går fortsatt nedåt. Strax innan klockan tolv har breda OMXS tappat och ligger på minus 0,7 procent. Även storbolagsindexet OMXS30 tappar och står på minus 0,6 procent vid samma tid. Av 30 storbolag är endast två över nollstrecket: Swedbank och SCA.

Även de stora Europabörserna tappar men går något bättre än Stockholm. Frankfurtbörsens DAX-index ligger på minus 0,1 procent, liksom Paris. Londonbörsen noteras på minus 0,5 procent vid lunchtid. S&P Europe backar till minus 0,2 procent.

Klädjätten H&M åkte på ytterligare en sänkt riktkurs på onsdagsmorgonen. Strax innan lunch är aktien ner 1,2 procent.

Biometriföretaget Fingerprint Cards dök i den inledande handeln efter att storbanken UBS sänkt aktiens rekommendation från neutral till sälj. Samtidigt satte Dagens Industri sälj i onsdagens tidning. Det har även rapporterats försäljningar bland insynspersoner. Vid tolvtiden är aktien ner ännu mer och ligger på minus 7,8 procent.

Clas Ohlson släppte på onsdagsmorgonen en kvartalsrapport som var bättre än väntat, men där bolagets försäljning i augusti kom in sämre. Aktien backar och ligger på minus 4,7 procent samma tid.

Nordea, som i dag väntas ge besked om sin eventuella flytt, fick i den inledande handeln stöd av att DNB höjt rekommendationen till köp. Aktien tappar sedan och ligger på minus 0,1 procent.

Invisio tillhör börsvinnarna och ligger på plus 10,3 procent. Det efter att SEB inlett bevakning av aktien med köp.
