Varningen: Flera kraftanläggningar i världen hackade


Mats Karlsson


IT-säkerhetsföretaget Symantec går nu ut och varnar för att hackare har lyckats ta sig in i systemen som styr flera kraftbolags anläggningar i både USA och Europa. Det uppger Reuters. Det ska vara med hjälp av skadlig e-post som hackarna har skaffat sig tillgång till systemen i flera länder. Attackerna inleddes i slutet av 2015 och har ökat i antal under den gångna våren. Symantec menar att det sannolikt handlar om statssponsrade attacker och att tillvägagångssättet tyder på en koppling till hackergruppen Dragonfly.

Andra IT-säkerhetsexperter är inte lika säkra på saken. Robert M Lee, som grundat den amerikanska säkerhetsfirman Dragos Inc, menar att attackerna inte är så allvarliga och att förövarna aldrig varit nära att kunna släcka ned elnätet någonstans.
