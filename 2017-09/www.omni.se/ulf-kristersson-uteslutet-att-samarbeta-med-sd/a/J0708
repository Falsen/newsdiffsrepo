Ulf Kristersson: ”Uteslutet att samarbeta med SD”


Elin Joleby


Några större omläggningar i Moderaternas politik blir det inte med Ulf Kristersson som ny partiledare. I en intervju med Ekot pratar han snarare om att ta vid arbetet och leda det fram till valet 2018.

– Moderaterna byter inte politik för att de byter partiledare. Vi har en väl genomtänkt politik på många olika områden och där har det ju inte minst under Annas ledning gjorts ett omfattande arbete, säger han.

Vad gäller synen på Sverigedemokraterna är Kristersson tydlig med att han inte vill samarbeta med partiet.

– Deras värderingar är inte mina värderingar. Men om de röstar på vår politik, i stora eller små frågor, så har jag inga problem med det, säger han till Aftonbladet.

Att budgetförhandla med SD och ge dem en liknande roll som Vänsterpartiet har i nuvarande regering skulle vara helt uteslutet, säger han till DN.

– Vi kommer inte att ge SD den rollen. De får kräva vad de vill, det blir absolut inga budgetförhandlingar. Jag förhandlar bara med Alliansen.
