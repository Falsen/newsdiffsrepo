Island kan stänga dörren för kinesiska investerare


Nina Latvala


Kinesiska investerare har rusat till Island den senaste tiden, i syfte att få del av den lukrativa isländska turismkakan. Men nu funderar den isländska regeringen på att strama åt reglerna som möjliggör för utländska aktörer att köpa mark på ön, skriver Bloomberg.

Nyligen försökte en anonym kinesisk entreprenör köpa en flera kvadratkilometer stor fastighet för att bygga en semesterresort i en av Islands mest eftertraktade turistdestinationer, enligt nyhetsbyrån.

Enligt det aktuella lagförslaget ska bara personer som antingen är isländska medborgare, medborgare i något land inom EEA eller personer som bott i landet längre än fem år få rätt att köpa mark på ön.

Förslaget får kritik av bland annat ekonomiprofessorn Asgeir Jonsson.

– Alla restriktioner avskräcker utländska investeringar, säger han till Bloomberg.
