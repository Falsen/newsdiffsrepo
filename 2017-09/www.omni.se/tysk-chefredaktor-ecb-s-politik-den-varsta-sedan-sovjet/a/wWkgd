Tysk chefredaktör: ECB:s politik den värsta sedan Sovjet



Att det finns ett stort motstånd i Tyskland mot ECB:s expansiva penningpolitik är ingen nyhet. Men Gabor Steingart, chefredaktör för Handelsblatt som är landets kanske främsta affärstidning, tar det till nya höjder.

”ECB:s penningpolitik är det största expropriationsprogrammet sedan Sovjetunionen tvingade fram en avindustrialisering i Östtyskland efter andra världskriget”, skriver Steingart på Twitter.

Steingarts kommentar får skarp kritik, bland annat från ECB:s presschef Michael Steen som menar att den är upprörande, polemisk och rent ut sagt fel. Dessutom kan liknande uttalanden på sikt verka frätande på allmänhetens förtroende för institutioner, menar Steen.

”Det här påminner mig, som britt, om hur Storbritanniens medier bevakade EU i decennier. Och vi vet alla hur det slutade”, skriver Steen på Twitter.
