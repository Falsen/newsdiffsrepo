Netflix första svenska originalserie: ”Störst av allt”


Michelle Muntau


Författaren Malin Persson Giolitos succédeckare ”Störst av allt” blir Netflix-serie, skriver TT. Den blir den första svenskproducerade originalserien på strömningstjänsten.

Serien produceras av Felix Herngrens produktionsbolag FLX under 2018. Manus skrivs av Camilla Ahlgren som tidigare bland annat har skrivit manus till SVT-serien ”Bron” och C Mores ”Gåsmamman”.

”Störst av allt” kom i fjol och har sin upptakt i en skolskjutning i en av Stockholms rikaste förorter.

– Jag vill berätta historien från huvudpersonen Majas perspektiv; hennes berättelse väcker frågor om skuld, ansvar, straff och befrielse. Den fungerar som en spegel för vår tid samtidigt som den är både en spännande thriller och en rörande kärlekshistoria, säger Camilla Ahlgren i pressmeddelandet, enligt SvD.
