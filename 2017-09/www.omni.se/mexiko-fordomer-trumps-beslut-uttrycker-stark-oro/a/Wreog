Mexiko fördömer Trumps beslut – uttrycker stark oro


Emmelie Wallroth


Mexiko fördömer Donald Trumps beslut att lägga ner migrationsprogrammet Daca och uttrycker en ”stark oro” för vad de står inför nu.

”Mexikos regering beklagar djupt avskaffandet av programmet Daca”, skriver de i ett uttalande enligt AP, och menar att Mexiko inte kan ignorera det faktum att förmodligen tusentals unga som är födda i landet kommer påverkas av Trumps beslut.

Uppskattningsvis lever 11,3 miljoner papperslösa i USA i dag och de flesta kommer från Mexiko, El Salvador, Honduras och Guatemala. Nedläggningen av Daca innebär att omkring 800 000 barn och unga som kommit till USA på olaglig väg kan deporteras. Programmet har gett dem möjlighet att stanna i landet och arbeta lagligt i tvåårsperioder som kan förlängas.
