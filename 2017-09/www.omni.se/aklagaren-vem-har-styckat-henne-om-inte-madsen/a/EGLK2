Åklagaren: Vem har styckat henne om inte Madsen?


Helena Sällström


Ubåtsägaren Peter Madsen nekar till att ha styckat den svenska journalisten Kim Walls kropp.

– Vem har annars styckat henne?

Det frågade åklagaren Jakob Buch-Jepsen minuterna innan Peter Madsen häktades för mord, enligt TT.

Under omhäktningsförhandlingarna gick åklagaren inte närmare in på de förklaringar som Madsen gett. I stället radade han upp flera besvärande omständigheter kring det som hände efter Walls död: Madsen slog inte larm till myndigheterna. Han gjorde sig av med kroppen. Han kastade sin mobil i havet och sänkte ubåten – allt för att undanröja bevis, enligt åklagaren.

– Vi vet inte vad dödsorsaken är men kan konstatera att hon utsatts för en makaber styckning med såg, sa Buch-Jepsen.

Obduktionsresultatet av den torso som hittades redovisades i rätten men journalister förbjöds att referera den delen. TT skriver att uppgifter som lades fram under den delen kan anses mycket försvårande för Madsen.

Advokaten sa att det inte finns en enda upplysning som motsäger att Kim Wall skulle ha råkat ut för en olycka.

– Hur de skador som fanns på kroppen när den påträffades uppstod, det vet ingen i nuläget.

Madsen nekar till att ha dödat Kim Wall. Häktningen förlängs med fyra veckor och den här gången är rubriceringen mord.
