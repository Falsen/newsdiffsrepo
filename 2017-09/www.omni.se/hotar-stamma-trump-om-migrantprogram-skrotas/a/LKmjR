Hotar stämma Trump om migrantprogram skrotas


Emmelie Wallroth


New Yorks guvernör, demokraten Andrew Cuomo, och delstatens rättsliga myndigheter meddelar att man kommer stämma president Donald Trump om han skrotar migrantprogrammet Daca, rapporterar Reuters.

Programmet, som startade under Barack Obamas tid, ger människor som kommit till USA utan tillstånd som barn rätt att arbeta i landet under två år. På måndagen kom uppgifter om att Trump nu beslutat att det ska läggas ner, vilket även var ett av presidentens vallöften.

Andrew Cuomo förklarar sitt ställningstagande med att ”presidentens åtgärd kommer att vända upp och ned på livet för hundratusentals unga människor som bara har kallat Amerika sitt hem”.

Även delstaten Washington meddelar att man kommer dra Trump inför rätta om han väljer att skrota programmet.

”Jag kommer använda alla rättsliga verktyg som står mig till buds för att försvara de tusentals dreamers som finns i Washington”, skriver Washingtons högste åklagare Bob Ferguson i ett uttalande enligt AFP.
