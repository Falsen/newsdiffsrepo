Just nu: ”Flytten ger oss en jämnare spelplan”


Nina Latvala


Just nu håller Nordeas vd Casper von Koskull pressträff i Helsingfors, med anledning av beslutet att flytta bankens huvudkontor dit.

Han inleder med att räkna upp Nordeas fyra hemmamarknader: Sverige, Finland, Danmark och Norge. Koncernen vill ha en gemensam struktur för alla fyra, säger han.

Bakgrunden till beslutet att flytta till Helsingfors beror enligt von Koskull bland annat på det faktum att Finland är med i EU:s bankunion, något som han menar ger en ”jämn spelplan” tillsammans med möjligheten att driva banken som en helhet. Regleringen i bankunionen är hård, påpekar han.

– Men vi får en förutsägbarhet och får vara med i en klubb med våra europeiska konkurrenter.

Bara för att huvudkontoret flyttar betyder det inte att banken i sig flyttar från Sverige, säger han och tillägger att flytten inte heller kommer att förändra bankens kundfokus. Banken kommer också fortsättningsvis vara listat på Stockholmsbörsen.

Den nya organisationen ska enligt planen vara i kraft den 1 oktober nästa år, säger han.

När det gäller de anställda säger von Koskull att ”några jobb” kommer att påverkas av flytten, men han vill inte spekulera om hur många det kan röra sig om innan den interna utredningen är genomförd.

– Men självklart kommer det att finnas viss påverkan.
