”Ofattbart att han inte finns med oss längre”


Malin Rising


För 1,5 år sedan fick artisten Janne ”Loffe” Carlsson beskedet att han drabbats av cancer i levern, säger sambon Gurianne Sandven till Expressen och Aftonbladet.

Inledningsvis fick han behandling på sjukhuset i Lund men i september förra året sa läkarna att de inte kunde göra något mer. Sandven säger att Carlsson var medveten om att han inte skulle tillfriskna och blev allt sämre under onsdagen.

– Kvällen innan badade vi bastu och simmade i bassängen, åt kräftor och tittade på solnedgången och hade det jättefint, säger hon till Aftonbladet.

Under natten kallades familjen till sjukhuset i Kristianstad och en halvtimme senare var han död.

– Det känns ofattbart att att han inte finns med oss längre. Han var min livskamrat i 25 år, säger Sandven.

Dottern Sara Carlsson skriver om sin fars död på Facebook:

”Den fina, generösa, mest kärleksfulla person jag känner lämnade oss i dag. Min pappa, älskar dig så mycket", skriver hon.
