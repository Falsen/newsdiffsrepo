Regeringen vill satsa 4,3 miljarder på jobb och utbildning


Peter Johansson


Regeringen satsar över fyra miljarder på utbildning och jobb, säger statsminister Stefan Löfven och finansminister Magdalena Andersson vid en pressträff under tisdagseftermiddagen.

De förslag som presenterades var: tydligare krav under etableringen, 90 000 fler utbildningsmöjligheter, enkelt anställningsstöd och sänkt skatt för växande företag.

Till största delen handlar förslaget om att Kunskapslyftet, regeringens satsning på vuxenutbildning, byggs ut med 18 000 fler platser nästa år.

Även andra utbildningsmöjligheter kommer att växa.

- Det blir bland annat en enorm satsning på yrkeshögskolan, säger Stefan Löfven.

– Vi har en brist på arbetskraft som riskerar att hämma den starka utveckling som vi har just nu, säger Magdalena Andersson.

Regeringen vill också lägga pengar på en utbildningsplikt för nyanlända som grundar sig på den migrationsuppgörelse man hade med alliansen hösten 2015, rapporterar SVT.
