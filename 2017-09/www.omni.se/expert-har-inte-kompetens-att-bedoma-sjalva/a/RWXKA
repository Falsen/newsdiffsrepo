Expert: Har inte kompetens att bedöma själva


Michelle Muntau


Rikspolischefen godkände att Polisen använde en egen lösning, inte försvarsmaktens kryptering, när man gav det privata företaget CGI tillgång till hemliga uppgifter. Enligt en expert som Sveriges Radio Ekot har pratat med kan inte myndigheten göra en sådan säkerhetsbedömning på egen hand.

– Andra myndigheter har sällan en kompetens att avgöra om ett kryptosystem är bra eller inte, säger Pia Gruvö, som är kryptochef på Militära underrättelse- och säkerhetstjänsten (Must), till Ekot.

I det här fallet ansåg polisen att den egna lösningen var bäst och säkrast. Men enligt Gruvö kan man inte veta att det system man använder är säkert om inte Försvarsmakten har godkänt det.

Inte heller Patrik Fältström, teknik- och säkerhetsskyddschef på Netnod, tycker att en myndighet ska fundera på andra alternativ än Försvarsmaktens, då det bara är de som har kompetens. Det är bara att följa reglerna, säger han till Ekot.
