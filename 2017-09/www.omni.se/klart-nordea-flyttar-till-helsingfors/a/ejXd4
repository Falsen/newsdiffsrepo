Klart: Nordea vill flytta till Helsingfors nästa år


Robert Triches


Efter styrelsemötet på onsdagen kom beskedet: Nordea väljer att lägga koncernens huvudkontor i Helsingfors. Beslutet kommer efter 18 månader av överläggningar där banken pekat ut regeringens förslag om nya resolutionsavgifter som den stora stötestenen. Regeringen har mildrat kraven jämfört med sitt ursprungsförslag, men det räckte inte för Nordeas styrelse som ser andra fördelar med en flytt till Finland. Bland annat är Finland till skillnad från Danmark och Sverige medlem i EU:s bankunion.

I pressmeddelandet där flytten tillkännages skriver Nordea att verksamheten på hemmamarknaderna i Norden kommer att förbli oförändrad.

”Ur ett kundperspektiv blir det inga förändringar i vår dagliga verksamhet. Vi räknar med att endast ett begränsat antal medarbetare påverkas av flytten, och Nordea fortsätter att vara en stor skattebetalare på alla sina fyra hemmamarknader”, skriver Nordea.
