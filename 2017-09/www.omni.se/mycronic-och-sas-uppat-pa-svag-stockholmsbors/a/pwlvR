Nordea fortsatte ned inför flyttbeslutet


Emma Hedlin


Banksektorn var sänke på Stockholmsbörsen på tisdagen och Nordea  – börsens största bolag – tappade 0,8 procent i en fortsättning på måndagens relativt skarpa nedgångar för aktien. Under morgondagen väntas besked om Nordeas styrelse gör slag i saken och väljer att flytta bankens huvudkontor från Sverige.

Klädjätten H&M lyckades stoppa det pågående fallet och aktien stängde oförändrad på 199 kronor. H&M tappade under gårdagen och avslutade för första gången på nästan sex år under 200 kronor.

Teknikbolaget Mycronic gick starkt på den den annars svagt nedåtgående Stockholmsbörsen. Aktien stängde 17 procent högre efter att Mycronic fått en order värd motsvarande 800 miljoner kronor av en befintlig kund.

SAS överraskade marknaden med en oväntat stark kvartalsrapport och aktien ökade med nästan 6 procent. En annan vinnare var Lundin Petroleum som steg 1,7 procent i spåren av en rejäl förstärkning i oljepriserna.

Bland börsens förlorare fanns bland andra Electrolux som tappade 2 procent.  På tisdagsmorgonen rapporterades att Pareto sänkt riktkursen för bolaget.
