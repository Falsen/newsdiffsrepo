Ledare: Polisen ska jaga gäng, inte tiggare


Jens Kärrman


Många ledarsidor behandlar i dag Moderaternas förslag till ny kriminalpolitik, där förbudet mot tiggeri fick störst uppmärksamhet. Aftonbladets Anders Lindberg menar att motivet till förslaget är att välbärgade människor ska slippa se fattigdomen. ”Det forna ’frihetens parti’ vill numera täppa till gränserna, flörtar med högerpopulistiska krafter på nätet och tänker nu förbjuda fattiga att be om hjälp”, skriver Lindberg.

Även Dagens Nyheter är på ledarplats kritiskt till tankarna på ett förbud. Tidningen ifrågasätter om det verkligen är en bra prioritering av polisens resurser att stoppa tiggeri.

”Det är oklart hur polisen ska kunna lägga så omfattande resurser som skulle krävas för att upprätthålla ett tiggeriförbud – samtidigt som de ska storsatsa på de utsatta förorterna”, skriver DN.

PM Nilsson på Dagens Industri tycker däremot att Moderaterna tänker rätt. ”Tiggeri är den sämsta sortens fattigdomsbekämpning. De vuxna som nu skolar in sina barn i tiggeri genom att ta med dem till Sverige begår ett stort svek som ingen stat bör medverka till”, skriver han.
