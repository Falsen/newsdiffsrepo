Hans Sverigehyllning blev viral – på Balkan


Elin Joleby


Ett Facebook-inlägg där föräldern Slobodan Mufić beskriver sitt första möte med den svenska skolan har blivit en viral succé och har uppmärksammats av medier på Balkan, skriver SvD.

Mufić flyttade med sin familj till Sverige från Kroatien för cirka ett år sedan då hans hustru fått jobb här som läkare, och han häpnade över mottagandet hans dotter fick när hon skulle börja mellanstadiet i Skövde.

I sitt inlägg återger han samtalet med rektorn, som berättar att skolan kommer att stå för allt material, utlån av ipad, att barnen får frukost samt lunch kostnadsfritt och att dottern får åka taxi för att kunna ta del av hemspråksundervisning.

Inlägget har fått massor av reaktioner och flera har bekräftat att hans bild av den svenska skolan stämmer.

– Det var många som inte trodde på att ett invandrarbarn kunde få sådan omsorg från det svenska samhället, säger Slobodan Mufić till Aftonbladet.
