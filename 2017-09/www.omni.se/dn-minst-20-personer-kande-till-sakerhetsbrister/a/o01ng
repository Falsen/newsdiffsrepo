DN: Minst 20 personer kände till säkerhetsbrister


Helena Sällström


Minst 20 personer på regeringskansliet kände till it-säkerhetsbristerna på Transportstyrelsen drygt ett år innan den tidpunkt då Stefan Löfven enligt egen utsago ska ha informerats. Det skriver DN som har granskat informationshanteringen.

Enligt tidningen hölls ett centralt möte den 17 september 2015 på regeringskansliet där Säpo för första gången berättade om riskerna. Dåvarande statssekreteraren Ann Linde (S) har sagt att hon fått information i september det året, och enligt DN ska det ha varit vid det mötet.

Via personer med insyn har tidningen kartlagt vilka som troligtvis deltog, däribland rättschefer på justitiedepartementet och statsrådsberedningen.

– Det skulle förvåna mig oerhört om inte Anders Ygeman eller hans statssekreterare var med på mötet, säger en regeringskälla till DN.
