Rosengård rasande efter att ha tappat viktiga poäng


Helena Sällström


Rosengård tappade viktiga poäng i guldstriden i damallsvenskan när laget bränt en tvåmålsledning och spelat 2–2 mot Vittsjö i Skånederbyt.

Vid en trepoängare hade Rosengård haft chansen att gå om ledande Linköping i samband med seriefinalen på Malmö IP kommande söndag. Men två tappade poäng innebär att Linköping är fyra poäng före Rosengård inför toppmötet.

Efteråt ansåg sig Rosengård bestulet på ett segermål och tränaren Jack Majgaard Jensen var rasande. Det var i den 83:e minuten som Caroline Seger trodde sig ha nickat in ett segermål, men domaren Sara Persson ansåg inte att bollen passerat mållinjen.

– Vi måste ha bättre domare i damallsvenskan om vi ska tas på allvar. Det är ett Kalle Anka-domarsystem, sa Majgaard Jensen till Sydsvenskan.
