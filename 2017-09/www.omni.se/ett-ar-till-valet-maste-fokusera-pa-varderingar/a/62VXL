Ett år till valet: ”Måste fokusera på värderingar”


Helena Sällström


Ulf Kristersson väntas ta över efter Anna Kinberg Batra som partiledare för Moderaterna. Kristersson pressades på hur relationen med Sverigedemokraterna kommer att se ut.

– Alla som vill rösta på vår politik i riksdagen får göra det, men mina värderingar om öppenhet och tolerans är inte Sverigedemokraternas, sa Kristersson.

Han fick frågan om huruvida han ser SD som ett främlingsfientligt parti och svarade:

– Jag vill framför allt inte peka finger åt alla de människor som röstat på SD för att Sverige haft en helt misslyckad migrationspolitik.

Om M:s väljartapp sa Kristersson att man uppenbarligen gjort något fel och behöver fundera över det.

Med bara ett år kvar till valet är det viktigaste att fokusera på partiets åsikter och värderingar om frihet, öppenhet och mänsklighet, sa Kristersson.

– Jag menar att liberala och konservativa värderingar går att förena. Svenska regler och svenska värderingar ska vi stå upp för.
