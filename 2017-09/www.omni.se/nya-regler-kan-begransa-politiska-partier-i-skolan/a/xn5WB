Nya regler kan begränsa politiska partier i skolan


Elin Joleby


Rektorer ska få större makt när det gäller vilka politiska partier som bjuds in till skolor. Inför valåret föreslår regeringen nya regler, som bland annat innebär att rektorn får rätt att begränsa antalet partier.

– Det är rektor som bestämmer, säger gymnasie- och kunskapslyftsminister Anna Ekström (S) som presenterade lagrådsremissen under fredagen.

Förslaget innebär att rektorn ska kunna begränsa inbjudan till demokratiskt valda partier som sitter i riksdagen, kommunfullmäktige, landstings- eller regionfullmäktige eller Europaparlamentet. Rektorn kan även göra ett annat urval, så länge det görs på objektiva grunder.

Skolorna får dock inte utesluta ett parti enbart på grund av att det har åsikter som uppfattas som odemokratiska.

– Rektorer har ibland avstått från att bjuda in politiska partier, eftersom reglerna varit oklara, säger Anna Ekström, som vill att reglerna ska börja tillämpas under våren 2018.
