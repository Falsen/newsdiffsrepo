Analytiker: Testet får Syd att lämna sin mjuka linje


Samuel Inghammar


Sydkoreas och Japans ledare har kommit överens om att arbeta tillsammans för att få till hårdare sanktioner mot Nordkorea efter det senaste kärnvapentestet. Enligt den japanska tv-kanalen NHK har premiärminister Shinzo Abe talat med sin sydkoreanska motpart Moon Jae-in i telefon, inför FN:s säkerhetsrådsmöte.

Den sydkoreanske ledaren har tidigare intagit en mjukare linje gentemot norr, och sagt att konflikten bara kan lösas via dialog. Men analytiker säger nu att Moons administration uppenbarligen landat i slutsatsen att de inte kan undvika att åtminstone för tillfället inta en hårdare position, rapporterar NHK.

USA:s president Donald Trump kritiserade tidigare på söndagen Sydkorea.

– Som jag har sagt till dem så fungerar inte deras sätt att försöka blidka Nordkorea, de förstår bara en sak!
