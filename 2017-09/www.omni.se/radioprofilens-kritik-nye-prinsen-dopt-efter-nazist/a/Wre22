Radioprofilens kritik: Nye prinsen döpt efter nazist


Elin Joleby


Gabriel Carl Walther heter Sveriges nye prins – ett namn som fått Sveriges Radio-profilen Tomas Nordegren att reagera. Det skriver Expressen.

– Hur kan man uppkalla sitt lilla barn från en gammal nazist? frågar han sig i SR-programmet ”Nordegren & Epstein” och syftar på att namnet Walther kommer från drottning Silvias pappa, som var medlem i tyska nazistpartiet.

– Är det särskilt smart att belasta ett litet barn med att bli uppkallad efter pappas nazistiske morfar? Drar det inte bara ytterligare uppmärksamhet till den här historien? säger Nordegren.

Expressens krönikör Karin Lennmor, som också är inbjuden i programmet, håller inte med.

– Det går väl aldrig att bortförklara vad drottningens pappa har gjort, det håller jag med dig om. Men att namnet Walther på något sätt skulle vara bannlyst, det tycker jag är lite larvigt.
