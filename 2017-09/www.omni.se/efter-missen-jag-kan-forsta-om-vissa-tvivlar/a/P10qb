Efter missen: ”Jag kan förstå om vissa tvivlar”



H&M satte ett nytt offensivt försäljningsmål – en årlig ökning i lokal valuta med 10-15 procent – i början av året. Men redan halvvägs in i 2017 flaggade klädjätten för att det kan bli svårt att nå. H&M:s vd Karl Johan Persson tror nu att det kan nås 2018 i stället, ”även om det kommer att vara en utmanande marknad”.

– Jag kan förstå om vissa tvivlar eftersom det inte ser ut som att vi kommer att nå det för 2017. Men det finns ingen poäng med att bara slänga ur sig någonting, det skulle vi aldrig göra, säger han i en lång intervju med Nyhetsbyrån Direkt.

Men även om H&M missar försäljningsmålet också nästa år säger Karl-Johan Persson att lönsamheten kan förbättras ändå.

H&M:s aktie har gått svagt på börsen under en längre tid och är ned över 20 procent sedan årsskiftet.
