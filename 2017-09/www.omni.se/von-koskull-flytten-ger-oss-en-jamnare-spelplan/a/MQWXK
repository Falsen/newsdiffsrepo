Vd:n: Får vara i samma klubb som konkurrenterna


Nina Latvala


Bara för att Nordeas huvudkontor flyttar från Sverige till Finland innebär det inte att banken i sig flyttar någonstans. Det säger bankens koncernchef Casper von Koskull vid en presskonferens i Helsingfors på torsdagsmorgonen. Varken kundfokus eller företagskultur kommer att påverkas, menar han och säger att banken fortsättningsvis har sina fyra huvudmarknader i Sverige, Finland, Norge och Danmark. Banken kommer också fortsättningsvis att vara noterad på Stockholmsbörsen.

Bakgrunden till beslutet att flytta till Helsingfors är enligt von Koskull bland annat det faktum att Finland är med i EU:s bankunion, något som han menar ger en ”jämnare spelplan” tillsammans med möjligheten att driva banken som en helhet. Regleringen i bankunionen är hård, påpekar han.

– Men vi får en förutsägbarhet och får vara med i en klubb med våra europeiska konkurrenter.

När det gäller de anställda säger von Koskull att ”några jobb” kommer att påverkas av flytten, men han vill inte spekulera om hur många det kan röra sig om innan den interna utredningen är genomförd.

På en direkt fråga om huruvida den svenska regeringen kunde ha gjort någonting annorlunda, svarar von Koskull att diskussionerna om en eventuell flytt har pågått till och från i tio år. Däremot spelade förslaget om höjd resolutionsavgift in i att beslutet fattades nu, säger han.

– Jag tror att regeringen gjorde det som de tror är bäst för Sverige, men 25 procent av våra kunder är svenska. 75 procent är inte svenska.

Enligt von Koskull har man inte förhandlat med den finska regeringen inför flyttbeslutet. Det faktum att bland annat han själv och styrelseordföranden Björn Wahlroos båda är födda i Finland har inte heller spelat in, menar han.

– Vi har bara gjort en utvärdering av helheten, säger han och tillägger att han ”hoppas” att en svensk vd hade fattat samma beslut.

Inte heller kulturen inom banken kommer att påverkas, menar han.

– Vi har aldrig tittat på nationalitet.
