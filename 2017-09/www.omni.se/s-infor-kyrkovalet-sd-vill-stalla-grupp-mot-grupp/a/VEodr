S inför kyrkovalet: SD vill ställa grupp mot grupp


Helena Sällström


Sverigedemokraterna vill ställa grupp mot grupp och villkora vilka människor som kyrkan hjälper. Det sa socialdemokraten Jesper Eneroth när han på måndagskvällen mötte sverigedemokraten Aron Emilsson i debatt i Aktuellt inför kyrkovalet den 17 september. Båda politikerna är kyrkopolitiska talespersoner för sina respektive partier.

– Vi ska ju inte hjälpa folk för att de är kristna, vi ska hjälpa för att vi är kristna, sa Eneroth.

Emilsson anser att det finns en ”vänsterliberal påverkan” inom kyrkan.

– Under decennier när man har haft maktdominans har man luckrat upp och demonterat kyrkans identitet och verksamhet och utvecklat Svenska kyrkan till en vänsterliberal politisk åsiktsmegafon.

SD har hårdsatsat inför valet och nästan tiofaldigat sin valbudget inför höstens val jämfört med 2013.
