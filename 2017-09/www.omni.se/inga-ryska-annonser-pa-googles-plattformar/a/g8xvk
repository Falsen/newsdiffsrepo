”Inga ryska annonser på Googles plattformar”


Emmelie Wallroth


Google kan inte hitta några bevis för att det ska ha sålts några annonser till företag med kopplingar till ryska nättroll på deras plattformar. Det skriver moderbolaget Alphabet i ett uttalande, enligt Reuters.

”Vi övervakar alltid missbruk eller överträdelser av våra riktlinjer och vi har inte sett några bevis på den här typen av annonskampanjer på våra plattformar”, skriver de.

Uttalandet kommer efter att Facebook under gårdagen bekräftade att de upptäckt att man sålt annonser till en kampanj som sannolikt var betald av Ryssland för att sprida propaganda som främjar Kremls syften. Annonserna ska ha uppgått till ett värde av 100 000 dollar.
