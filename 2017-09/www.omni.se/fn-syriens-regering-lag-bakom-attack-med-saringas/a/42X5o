FN: Syriska regimen bakom saringasattack i april


Elin Joleby


Syriens regering låg bakom saringasattacken i syriska Khan Sheikhun i april, då minst 83 människor, varav flera barn, dödades. Det framgår av en FN-utredning, rapporterar nyhetsbyrån AFP. Utredningen klassificerar attacken som ett krigsbrott.

”Regeringsstyrkor har fortsatt använda kemvapen mot civila i oppositionskontrollerade områden. Vid det värsta tillfället använde syriska flygvapnet saringas i Khan Sheikhun, vilket dödade dussintals, till största del kvinnor och barn”, står att läsa i rapporten.

Vid attacken släppte syriskt stridsflyg saringas över staden i Idlibprovinsen. USA, Frankrike och Storbritannien har tidigare anklagat president Bashar al-Assads styrkor för att ligga bakom attacken.
