”Penningpolitik kan inte detaljstyra inflationen”


Jonathan Axelsson


Riksbanken har beslutat att göra inflationen mätt med KPIF, konsumentprisindex med fast ränta, till formell målvariabel för penningpolitiken. Det framgår av ett pressmeddelande.

Målet för penningpolitiken, att den årliga förändringen i KPIF ska vara 2 procent, ligger fast som tidigare. Riksbanken kommer dock att använda sig av ett variationsband om 1 till 3 procent för utfallen för KPIF-inflationen. Detta för att illustrera att penningpolitiken inte kan detaljstyra inflationen utan att den normalt sett varierar kring målet.

”Dessa förändringar påverkar inte den förda penningpolitiken. KPIF har i praktiken varit Riksbankens operativa målvariabel under flera år”, uppger riksbankschefen Stefan Ingves.
