SEB-ekonom: Hjälp elever förstå gymnasievalets vikt


Helena Sällström


Elever behöver få hjälp att förstå hur valet av gymnasieutbildning påverkar deras framtida privatekonomi, skriver Jens Magnusson, privatekonom SEB, på DN Debatt. Banken har låtit SCB ta fram statistik över genomsnittlig årsinkomst och andelen som fått a-kassa utbetalad under 2015 per gymnasieprogram för elever som gick ur gymnasiet 2005 och 2010.

De som studerat på Energiprogrammet har den högsta etableringsgraden av samtliga gymnasieprogram, skriver Magnusson. Lägst snittlöner får bland annat de som gått det estetiska programmet och omvårdnadsprogrammet. Störst risk för arbetslöshet har bland annat de som gått livsmedelsprogrammet, hotell- och restaurangprogrammet eller byggprogrammet.

Skolans huvudmän bör granska statistiken och om många elever haft svårt att etablera sig på arbetsmarknaden kan det finnas skäl att se över utbildningens kvalitet, skriver Magnusson.
