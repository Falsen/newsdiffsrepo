Advokaten: Madsen vill att all information ska ut


Helena Sällström


Under tisdagen hålls omhäktningsförhandlingen i fallet med ubåtsägaren Peter Madsen som misstänks ha orsakat den svenska journalisten Kim Walls död.

Madsen själv har med egna ord beskrivit att han ”begravt” Kim Wall till sjöss. Det är oklart om allmänheten kommer att få höra fler delar av Madsens förklaring. Åklagarsidan har uppgett att man kommer begära att förhandlingarna hålls bakom stängda dörrar, medan Madsens försvarsadvokat Betina Hald Engmark säger att man kommer protestera mot det, rapporterar danska TV2.

– Min klient har redan från början önskat en öppenhet kring fallet. Han hoppas att all information ska komma ut och publiceras, säger Hald Engmark.

Madsen har nekat till anklagelserna.
