Clinton: Sanders banade väg för Trumps framgångar


Malin Rising


Nästa vecka publiceras Hillary Clintons nya memoarer ”What happened”. Enligt ett utdrag ur boken som publicerats av amerikanska medier går hon till hård attack mot primärvalsrivalen Bernie Sanders.

Clinton menar att Sanders attacker mot henne under primärvalen skadade henne och banade väg för Donald Trumps kampanj ”crooked Hillary”.

Hon skriver att Sanders kände sig tvungen att använda sig av pikar och ifrågasätta hennes karaktär eftersom de två kandidaterna egentligen höll med varandra i många frågor.

Clinton jämför även Sanders med den ”rubbade liftaren” från filmen ”Den där Mary”. Liftaren i filmen pratar om att marknadsföra en redan existerande träningsteknik – men göra den en minut kortare än den ursprungligen är.

”Vi lade fram en djärv infrastrukturplan eller ett ambitiöst nytt lärlingsprogram för unga människor och sedan lade Sanders fram samma sak, fast större,” skriver Clinton.
