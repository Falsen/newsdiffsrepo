Nordeas vd Casper von Koskull: Var ett ”lätt beslut”



Bankens vd Casper von Koskull säger till SvD Näringsliv att flyttbeslutet ”i slutändan var lätt” att ta.

– Vi har tagit vår tid och jobbat i sex månader och förstått vad det gäller. Jag kan åtminstone vara stolt över det gedigna jobbet, säger han.

Han säger också att regeringens förslag om en ny resolutionsavgift i våras snabbade på flyttprocessen. Nordeas styrelseordförande Björn Wahlroos kommenterar att beslutet är ett viktigt strategiskt steg.

”Styrelsens beslut att inleda en flytt av moderbolagets säte till Finland är resultatet av sex månaders noggrann utredning och analys av de konkurrensvillkor och utmaningar som Nordea har att förhålla sig till. Vi ser flytten som ett viktigt strategiskt steg när det gäller att placera Nordea på jämbördig fot med jämförbara europeiska banker”, säger han i ett pressmeddelande.
