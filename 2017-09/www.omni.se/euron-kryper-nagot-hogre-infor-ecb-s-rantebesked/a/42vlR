Euron kryper något högre inför ECB:s räntebesked


Nina Latvala


Euron stärktes något mot dollarn inför Europeiska centralbankens räntebesked senare i eftermiddag, skriver Reuters. Strax före halv åtta svensk tid låg euron på 1,19 dollar, upp 0,1 procent.

Bedömare väntar sig inga större överraskningar vid dagens räntebesked, som lämnas klockan 13.45 svensk tid. Däremot kommer marknaden hålla ECB-chefen Mario Draghi under noggrann uppsikt vid den efterföljande presskonferensen. Det man framför allt vill ha svar på är hur Draghi ser på den senaste tidens eurorally och hur det kan påverka penningpolitiken framöver.

Marknaden kommer enligt Reuters också att lyssna efter signaler om när de kvantitativa lättnaderna ska börja rullas tillbaka, även om man inte tror att Draghi kommer att lova någonting redan nu.
