Riskfyllt för Kina att stänga av oljetillförseln


Samuel Inghammar


Det nordkoreanska kärnvapentestet kommer samtidigt som Kinas president Xi Jinping står som värd för det årliga Brics-toppmötet, mellan ledare för Brasilien, Ryssland, Indien, Kina och Sydafrika. Många bedömare tror att tidpunkten inte var en slump.

Och Kina är enligt flera experter upprörda. Men vad kan de egentligen göra, frågar sig The Guardians Tom Phillips.

Ett alternativ som lyfts fram är att skärpa sanktionerna och rikta in sig på exporten av kläder och textilier – den viktigaste inkomstkällan för regimen i Pyongyang. Kina skulle också kunna stoppa de uppemot 100 000 nordkoreanska gästarbetare som arbetar utomlands. En tredje och mer drastisk möjlighet är att stänga av oljetillförseln. Men det är en riskfylld strategi. Dels är själva oljeledningen så gammal att den skulle kunna gå sönder om flödet stoppades, och dels skulle en stoppad oljetillförsel kunna leda till ett så hårt slag mot den nordkoreanska ekonomin att regimen faller och lämnar Kina med en potentiell flykting- och säkerhetskris vid sin gräns.
