EU kräver en lösning på gränsproblem innan brexit



EU kommer att ställa krav på att Storbritannien löser gränsproblematiken mot Irland innan brexit slutförs. Det visar ett nytt läckt dokument som The Guardian tagit del av. Enligt tidningen är gränsfrågedilemmat ett av fem fokusområden som EU-sidan planerar att lägga stor vikt vid under förhandlingarna. Enligt dokumentet är det viktigt att britterna löser problemet utan att man för den skull gör våld på Långfredagsavtalet, som var en del av fredsuppgörelsen mellan Irland och Storbritannien i slutet av 1990-talet.

Irländska politiker skulle föredra att Storbritannien stannar kvar i tullunionen och undviker att skapa en hård gräns som återigen skulle kunna bli föremål för bråk. Men att stanna kvar i tullunionen skulle samtidigt förhindra britternas möjligheter att sluta självständiga handelsavtal.
