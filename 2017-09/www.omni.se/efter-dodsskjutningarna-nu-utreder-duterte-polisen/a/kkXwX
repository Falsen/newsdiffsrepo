Efter dödsskjutningarna: Nu utreder Duterte polisen


Emmelie Wallroth


Efter de tre uppmärksammade fallen där tonåringar skjutits ihjäl av polis i Filippinerna meddelar president Rodrigo Duterte att poliserna ska utredas av justitiedepartementet.

– Jag är ledsen, men jag kommer driva ärendet gentemot polisen och om det blir nödvändigt hamnar de i fängelse, sa Duterte vid ett tal inför myndighetsanställda på onsdagen, enligt Reuters.

Sedan Duterte inledde det kritiserade kriget mot droger förra året och lovordade mord på kriminella har över 3 000 drogmisstänkta skjutits ihjäl av polisen. Polisen har hävdat att de flesta av dem gjorde så våldsamt motstånd att de var tvungna att skjuta dem, rapporterar AP.
