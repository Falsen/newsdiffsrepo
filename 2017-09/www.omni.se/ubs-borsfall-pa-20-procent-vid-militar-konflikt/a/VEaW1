UBS: Börsfall på 20 procent vid militär konflikt



(Direkt) Asienbörserna kan falla med så mycket som 20 procent om vapenskramlet på Koreahalvön leder till någon form av militär konfrontation.

Det tror UBS Wealth Management, som kommenterar frågan i en färsk rapport enligt Bloomberg News.

Förutom ett 20-procentigt börsfall i regionen väntas en sådan militär utveckling också sänka flera asiatiska valutor med mellan 5 och 10 procent. Indonesien, Indien och Filippinerna väntas drabbas särskilt hårt medan större valutor som Kinas renminbi och Japans yen förmodas klara sig bättre.

Sannolikheten för en militär konflikt som rör Korea har enligt UBS ökat till mellan 10 och 20 procent sett över en sexmånadersperiod. Motsvarande sannolikhet angavs i april till "mindre än 10 procent".
