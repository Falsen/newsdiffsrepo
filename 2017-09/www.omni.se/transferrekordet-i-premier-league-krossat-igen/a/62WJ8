Transferrekordet i Premier League krossat igen



De ledande brittiska Premier League-lagen har för sjätte året i rad slagit rekord i transferövergångar. 20 av de brittiska klubbarna hade redan en vecka innan transferfönstret stängdes spenderat 1,4 miljarder pund på spelare vilket är en uppgång med 23 procent från i fjol, visar en genomgång av revisorsfirman Deloitte som citeras av Sky News.

Trots att Premier League-klubbarna lägger nästan dubbelt så mycket pengar på spelare som närmaste rivalen Serie A har de täckning på bankkontot för de dyra spelarköpen, menar Deloitte som spår att spelarköpens andel kommer att motsvara 31 procent av klubbarnas intäkter i år.

– Med intäkter som inte visar några tecken på att minska under överskådlig framtid förväntar vi oss att utgifterna fortsätter att öka, säger Dan Jones  vid Deloitte till Sky News.
