Republikaner kritiska: Riv inte migrantprogrammet


Emmelie Wallroth


Flera republikaner har uppmanat president Donald Trump att inte skrota migrantprogrammet Daca, skriver Reuters.

Representanthusets talman Paul Ryan och den republikanske senatorn Orrin Hatch har tidigare bett presidenten att inte upphäva programmet, och nu säger deras partikamrater James Lankford och Tom Cotton samma sak.

Även flera företagsledare är emot en upphävning. Microsofts vd Satya Nadella, General Motors vd Mary Barra och Facebooks vd och grundare Mark Zuckerberg har samtliga visat att de är emot ett beslut om nedläggning av Daca. Delstaterna New York och Washinton har meddelat att man planerar att stämma presidenten om han skrotar programmet.

Daca, som startade under Barack Obamas tid, ger människor som kommit till USA utan tillstånd som barn rätt att arbeta i landet under två år.
