Putin till USA: Spela inte med i Nordkoreas spel


Malin Rising


Rysslands president Vladimir Putin säger att USA kan komma att spela med i Nordkoreas spel genom att fortsätta öka pressen på landet och kräva skarpare sanktioner. Det rapporterar CNN.

– Det är kontraproduktivt att blåsa upp en sådan här militär hysteri. Det leder ingenstans, säger Putin.

Putin, som under dagen träffade Sydkoreas president Moon Jae-In och Japans premiärminister Shinzo Abe, menar att det är omöjligt att skrämma nordkoreanerna.

– Men jag är övertygad om att vi kan undvika en storskalig konflikt med massförstörelsevapen och att vi kan lösa situationen med diplomatiska verktyg, säger han.
