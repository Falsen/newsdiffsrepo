Facebook har lämnat uppgifter till ryssutredning


Malin Rising


Facebook har lämnat över all information till den särskilde åklagaren Robert Mueller om de annonser som företaget sålt till en rysk så kallad trollfabrik i samband med presidentvalet i USA i fjol. Det rapporterar Reuters med hänvisning till en källa.

Mueller leder en utredning av Rysslands inblandning i det amerikanska presidentvalet.

Informationen som nu lämnats över inkluderar kopior av annonser och information om annonsernas köpare, enligt en anonym källa med insyn i ärendet. Facebook berättade i går att de sålde annonser till ett ryskt företag under valet förra året. Företaget ska ha varit en ”trollfabrik” med en historia av att arbeta för att få ut politisk propaganda för Kreml.
