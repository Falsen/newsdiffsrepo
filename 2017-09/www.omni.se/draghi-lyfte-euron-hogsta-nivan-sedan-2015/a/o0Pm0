Draghi lyfte euron – högsta nivån sedan 2015


Mattias Magnusson


Rörelserna i eurons växelkurs är en källa till osäkerhet och kräver övervakning. Det finns inget mål för växelkursen men den måste tas i beaktning vid penningpolitiska beslut. Det säger ECB:s ordförande Mario Draghi vid en presskonferens efter det penningpolitiska beskedet.

Euron steg under presskonferensen och tog sig över 1,20 mot dollarn – den högsta nivån på mer än två och ett halvt år. Klockan 15.45, cirka en kvart efter att presskonferensen tagit slut har euron fallit tillbaka något från högstanivåerna och ligger strax under 1,20-strecket mot dollarn.

På en direkt fråga om den nuvarande växelkursen säger Draghi att det är något han inte vill kommentera. Räntorna på euroländernas statsobligationer föll under presskonferensen.
