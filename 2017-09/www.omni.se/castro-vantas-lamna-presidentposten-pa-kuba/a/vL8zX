Castro väntas lämna presidentposten på Kuba


Samuel Inghammar


I februari väntas Raúl Castro lämna presidentposten på Kuba, efter en fem månader lång politisk övergångsperiod som inleds i dagarna. Men han kommer sannolikt att sitta kvar som ledare för kommunistpartiet, vilket i praktiken kan ge honom minst lika mycket makt som den nya presidenten, rapporterar AP.

Familjen Castro har dominerat det politiska livet i landet i nära 60 år.

Övergångsperioden inleds med att kubaner träffas i mindre grupper i september för att nominera representanter inför valet till kommunfullmäktige. En kommission som domineras av organisationer med koppling till staten ska därefter välja kandidater inför valet till provinsförsamlingar och nationalförsamlingen. Det är sedan nationalförsamlingen som i februari ska välja både president och medlemmar till statsrådet.
