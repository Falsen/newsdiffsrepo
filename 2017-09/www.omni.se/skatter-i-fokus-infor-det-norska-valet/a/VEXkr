Skatter i fokus inför det norska valet


Jonathan Axelsson


Skatter är en av huvudfrågorna inför det norska valet på måndag. Samtidigt har de norska väljarnas oro över landets ekonomi minskat i spåren av att tillväxten tagit fart och arbetslösheten minskat, rapporterar Ekot som talat med Harald Magnus Andreassen, chefsekonom på SpareBank 1.

Arbeiderpartiet vill vid en valvinst genomföra skattehöjningar på runt 15 miljarder norska kronor, däribland förmögenhetsskatten. Denna skatt vill det sittande regeringspartiet Høyre tvärtom sänka.

– Förmögenhetsskatten är impopulär bland norska företagsägare. De måste betala förmögenhetsskatt även om de inte tjänar mycket pengar i sina företag, säger Andreassen.

Någon radikal förändring av Norges ekonomiska politik väntas inte, även om vänsteroppositionen skulle segra i valet. Sommarens opinionsundersökningar pekar dock mot att högerregeringen får sitta kvar, vilket kopplas till den allt bättre ekonomin i landet.
