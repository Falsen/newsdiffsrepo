Orkanen Irma har orsakat ”stor skada” på franska öar


Malin Rising


Orkanen Irma har redan orsakat stor skada på flera öar i Karibien, säger ministern för Frankrikes utomeuropeiska områden Annick Girardin, enligt AFP.

Orkanen, som sägs vara den mest kraftfulla över Atlanten på ett århundrade, har passerat över de karibiska öarna Antigua och Barbuda, och har nu nått de franska öarna Saint-Barthélemy och Saint Martin.

Franska myndigheter säger att de franska öarna påverkas stort, men effekterna av orkanen är fortfarande inte helt kända. Än så länge har det inte kommit några rapporter om döda eller skadade, men myndigheterna i Antigua väntar på att vindarna ska avta innan de kan skicka helikoptrar till Barbuda för att undersöka situationen, skriver AP.

– Vi är glada över de goda nyheter som nått oss än så länge, säger Donald McPhail, chef för den karibiska luftfartsmyndigheten till AP.
