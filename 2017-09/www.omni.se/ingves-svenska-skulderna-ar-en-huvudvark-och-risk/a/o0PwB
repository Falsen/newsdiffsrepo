Ingves: Svenska skulderna är en huvudvärk och risk


Emma Hedlin


– Svenska hushåll lånar för mycket över för lång tid, sa Riksbankschefen Stefan Ingves under en pressträff på torsdagsförmiddagen i samband med dagens besked om att lämna styrräntan oförändrad, på −0,50 procent.

Ingves kallade den svenska skuldsättningen för ”en huvudvärk och en risk som behöver hanteras” men säger att en höjning av reporäntan inte är rätt väg att gå, trots att det skulle göra det dyrare att ta lån.

– Gör vi det [höjer reporäntan reds anm], givet omvärldens penningpolitik, skulle det leda till högre arbetslöshet, sämre ekonomisk utveckling och låg inflationstakt, sa Ingves mot bakgrund av att Riksbanken är nära sitt mål om en inflationstakt om 2 procent.

Som ett bot på problemet tycker Ingves att det är bra att Finansinspektionen valt att skärpa amorteringskraven.

– Det är ett steg i rätt riktning, men förmodligen inte ett steg som räcker, sa han.
