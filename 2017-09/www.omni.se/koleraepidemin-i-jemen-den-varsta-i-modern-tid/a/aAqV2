Koleraepidemin i Jemen den värsta i modern tid


Elin Joleby


Mer än 600 000 människor har smittats av kolera i den epidemi som härjar i krigsdrabbade Jemen sedan i april. Det uppger Världshälsoorganisationen (WHO), rapporterar nyhetsbyrån Reuters.

Sammanlagt har över 2 000 människor omkommit i utbrottet, som beskrivs som det värsta i modern tid, även om smittspridningen tycks ha minskat de två senaste månaderna.

Kolera leder till kraftiga diarréer och uttorkning men är en förhållandevis lättbehandlad sjukdom om patienten får rätt behandling i tid. Men kriget mellan den saudiledda koalitionen och Huthirebeller, som pågått i över två år, har lett till att en stor del av landets sjukvård förstörts.
