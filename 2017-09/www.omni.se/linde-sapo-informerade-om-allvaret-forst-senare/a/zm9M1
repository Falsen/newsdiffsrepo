Linde: Säpo informerade om allvaret först senare


Helena Sällström


Säpo informerade vid minst två tillfällen 2015 den förra statssekreteraren Ann Linde (S) om den hotande säkerhetsläckan i Transportstyrelsen men Linde agerade inte, rapporterade SvD under fredagen.

Linde, i dag EU- och handelsminister, säger själv till TT att hon fick information om allvaret i ärendet först i ett senare skede.

– Under ett ordinarie möte tog Säpo upp frågan om outsourcingen på Transportstyrelsen och att man hyste viss oro för att det fanns säkerhetsrisker. Men man visste inte om det faktiskt fanns sådana och absolut inte att det var fara för rikets säkerhet, säger hon.

Det ska därför enligt Linde inte ha funnits någon anledning att sammankalla regeringskansliets krisorganisation, som hon var högst ansvarig för.
