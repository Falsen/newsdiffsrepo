Facebook förlorade miljardfajt om cricketrättigheter


Mats Karlsson


Facebook jobbar intensivt med att bli en relevant och viktig plattform för livestreaming av olika slag. Och som ett led i det är man ibland med och lägger bud på rättigheterna till sportevenemang. Men Facebooks försök att lägga beslag på rättigheterna till cricketturneringen IPL misslyckades fullkomligt. Detta trots att det sociala nätverket bjöd motsvarande 4,8 miljarder kronor för rätten att sända turneringen under fem års tid. Vinnande ur striden gick i stället bolaget Star India som betalade motsvarande 20 miljarder kronor för rättigheterna.
