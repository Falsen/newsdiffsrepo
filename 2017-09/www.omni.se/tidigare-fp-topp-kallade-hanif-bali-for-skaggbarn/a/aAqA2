Tidigare FP-topp kallade Hanif Bali för ”skäggbarn”


Elin Joleby


”Är du ett skäggbarn?” Det frågade den tidigare FP-toppen och numera TCO-utredaren Karin Pilsäter den moderate riksdagsledamoten Hanif Bali på hans Facebooksida. Det rapporterar Expressen.

Pilsäter ställde frågan som en kommentar till ett inlägg om Rättsmedicinalverkets åldersbedömningar som Hanif Bali gjort. Bali kallade de personer som bedöms vara äldre än 18 år för bedragare, vilket fick Pilsäter att anklaga moderaten för att ha en vidrig människosyn. Hon skrev också: ”Själv undrar jag ju lite då över din egen ålder. När jag ser ditt stora skägg och din politiska karriär, och jämför med min jämngamla son, har du inte ljugit lite om din ålder? Seriöst?”

Senare ställde hon också frågan ”Är du ett skäggbarn?” vilket Hanif Bali reagerar starkt på.

– Fullständigt vidrigt, säger Hanif Bali till Expressen.

– Jag har alltid vägrat använda ordet skäggbarn för att det är otroligt korkat. Att försöka avgöra någons ålder genom dess skäggväxt är bara dumt.
