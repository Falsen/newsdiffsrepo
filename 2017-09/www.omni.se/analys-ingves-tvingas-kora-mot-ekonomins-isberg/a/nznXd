Analys: Ingves tvingas köra mot ekonomins isberg


Nina Latvala


Riksbankens ledning är ute på farligt vatten när man behåller sin minusränta trots att inflationen stiger och konjunkturen nästan är så hög som den kan bli. Det skriver SVT:s ekonomireporter Jan Nylander i en analys efter dagens räntebesked.

Nylander liknar Ingves vid förstemaskinisten på Titanic, som bara beordrats att öka farten. ”Och även om det kommit varningar om att det finns risk för isberg framöver anser han att det inte är hans uppgift att hålla utkik.”

Det främsta ansvaret ligger hos ”politikerna på kommandobryggan”, menar han.

Ingves kan inte göra några drastiska förändringar innan resten av världen – framför allt ECB – gör detsamma, skriver han. Annars riskerar kronan att stärkas och sticka hål på den klättrande inflationen. Men, konstaterar Nylander, politiken är ändå farlig.

DI:s Johanna Jeansson menar att Riksbanken är väl medveten om att man måste ta flera försiktiga steg för att komma ur den rådande extrempolitiken. Nästa nyhet på tur handlar troligen om när stödköpen ska trappas ner, menar hon.
