Ledare: Lägg av med vinstteatern


Jens Kärrman


Regeringens förslag om att införa vinsttak i välfärden får stort utrymme på dagens ledarsidor. Både Expressen och Dagens Industri pekar på att förslagen inte har majoritet i riksdagen, men att båda sidor gärna vill ha konflikten. ”Politiker bör akta sig för den typ av spel för gallerierna som nu pågår, det skapar politikerförakt”, skriver DI:s Lotta Engzell Larsson.

Expressen jämför debatten med amerikansk wrestling, showbrottning där matchen är uppgjord på förhand. ”Med andra ord är detta precis det bråk som båda sidor behöver inför valet nästa höst. Väljarna har dock anledning att hålla sig för skratt”, skriver tidningen.

Eva Franchell på Aftonbladets ledarsida undrar om Liberalernas Jan Björklund drabbats av minnesförlust och glömt bort hur skolkoncernen John Bauer gick omkull. ”Ägarna dränerade skolan på pengar, de kunde njuta av vinstutdelningar och skyhöga ränteintäkter genom avancerade bolagsupplägg medan skolorna fick förfalla”, skriver hon.
