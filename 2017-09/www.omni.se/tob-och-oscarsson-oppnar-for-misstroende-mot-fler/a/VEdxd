Tobé och Oscarsson öppnar för misstroende mot fler


Helena Sällström


Ett misstroendevotum mot EU- och handelsminister Ann Linde (S) är inte uteslutet. Det menar Moderaternas rättspolitiske talesperson Tomas Tobé och Kristdemokraternas Mikael Oscarsson, skriver SvD. Ingen av de båda politikerna vill däremot säga om det finns planer på att försöka väcka misstroendevotum.

– Nej, det återkommer vi till ifall det skulle bli aktuellt, säger Tobé.

Enligt Oscarsson kan misstroende inte uteslutas när det gäller ”någon minister i det här läget”.

SvD rapporterade under fredagen att Linde vid flera tillfällen larmats av Säpo om säkerhetsproblem i samband med Transportstyrelsens upphandling. Trots det ska Linde inte ha agerat. Linde var vid tidpunkten statssekreterare hos dåvarande inrikesminister Anders Ygeman och högst ansvarig för krishantering inom regeringskansliet.
