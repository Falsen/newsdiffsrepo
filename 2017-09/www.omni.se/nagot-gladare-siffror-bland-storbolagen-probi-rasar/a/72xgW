Något gladare siffror bland storbolagen – Probi rasar


Emma Hedlin


Stockholmsbörsens dystra siffror avspeglar sig bland storbolagen. Strax efter klockan 15 på måndagen ligger 7 av 30 bolag på OMXS30 på plus, resten sjunker.

Lundin Petroleum tillhör storbolagsvinnarna och fortsätter att klättra under måndagen. Vid 15.05 ligger aktien på plus 3,3 procent efter att Nordea rekommenderat köp samt höjt riktkursen.

Även Volvo stiger något efter att Danske Bank höjt riktkursen för aktien. Strax efter klockan 15 ligger aktien på plus 0,2 procent.

H&M åkte på en trippelsmäll på måndagsmorgonen då Société Générale, JP Morgan och Jefferies samtliga sänkte sina riktkurser för klädjätten. Klockan 15.10 på måndagen ligger aktien på minus 1 procent. Även spelbolaget Betsson backar efter att bolagets vd kliver av med omedelbar verkan. Aktien ligger på minus 3 procent vid samma tid.

Börsens stora förlorare heter Probi som vid samma tidpunkt rasat 29,4 procent efter helgens vinstvarning.
