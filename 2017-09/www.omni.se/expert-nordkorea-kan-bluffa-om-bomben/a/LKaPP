Expert: ”Nordkorea kan bluffa om bomben”


Linnea Järkstig


Det är fortfarande oklart om det faktiskt är en vätebomb som exploderat i Nordkorea. Nu jobbar experter över hela världen med att ta reda på vad för typ av bomb som egentligen har sprängts.

– Vi försöker nu se om man ur den här seismiska signalen kan utläsa om Nordkorea har smällt en stor laddning, eller flera små för att fejka en stor, säger Martin Goliath, fysiker och forskare kring kärnvapenfrågor vid FOI, till DN.

Enligt Goliath finns det flera sätt att fejka en vätebomb. Nordkorea kan exempelvis ha sprängt flera små laddningar men de kan också ha använt en vanlig atombomb som de utsatt för boosting, alltså att man tillför fusionsmaterial vid en fissionsexplosion. Det är ett sätt att fejka en större explosion.
