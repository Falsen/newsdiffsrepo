Ryska konsulatet stänger – bränner okänt material


Linnea Järkstig


Kraftig svart rök har setts från det ryska konsulatet i San Francisco, rapporterar flera medier. Men när räddningstjänsten, som larmades till platsen, kom fram släpptes de inte in av personalen – som höll på att bränna upp okänt material.

– Det var inte oavsiktligt. De brände något i sin eldstad, säger Mindy Talamadge, talesperson för San Franciscos räddningstjänst, till AP.

Röken har lett till en del spekulationer på sociala medier eftersom detta är sista dagen som konsulatet håller öppet sedan USA på torsdagen beslutade att stänga det. All personal vid konsulatet i staden samt vid avdelningar i New York och Washington ska vara ute senast på lördag.

USA planerar att söka igenom konsulatet, enligt det ryska utrikesdepartementets talesperson Maria Zacharova. USA:s utrikesdepartement vill däremot inte säga om det ska ske.
