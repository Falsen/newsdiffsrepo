Bostadsmarknadsoron gör avtryck på börsen



Oron över den svenska bostadsmarknaden har gjort avtryck på börsens bostadsutvecklare, där JM och NCC-avknoppningen Bonava, har rasat med 23 respektive 17 procent på tre månader, skriver TT.  Bland de mindre aktörerna finns Tobin Properties, vars aktie har rasat med 31 procent sedan slutet av maj.

Besöksantalet på Hemnet slog förvisso rekord tidigare i augusti men utbudet har samtidigt ökat drastiskt, säger Staffan Tell, talesperson för bostadsannonssajten, till nyhetsbyrån.

– Det ska ju påbörjas 72 000 bostäder i år och 74 000 nästa år. Det påverkar också intresset för det befintliga beståndet, säger Tell.

Påverkan syns tydligast i områden där det har byggts mycket, som Stockholm och Örebro och särskilt på marknaden för nybyggda bostadsrätter. Här har andelen sålda bostäder före byggstart visat upp en tydlig nedgång.

SBAB:s chefsekonom Tor Borg ser än så länge ingen dramatik i utvecklingen.

– Jämför du med andra länder är det nog fortfarande väldigt tacksamt att vara bostadsutvecklare i Sverige, säger han till nyhetsbyrån.
