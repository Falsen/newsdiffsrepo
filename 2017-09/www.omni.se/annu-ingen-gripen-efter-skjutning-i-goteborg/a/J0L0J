Ännu ingen gripen efter skjutning i Göteborg


Elin Joleby


Ännu har ingen gripits efter att en 19-årig man i går sköts i Tynnered i Västra Göteborg. Ytterligare tre män i ungefär samma ålder som den skjutne hittades misshandlade på platsen.

– Tillståndet är fortfarande allvarligt för den som var allvarligast skadad. De övriga har lindriga skador, säger Anders Berg, sjukhusets presskontakt, till TT.

Polisen fortsätter med sin utredning av händelsen men inget nytt har framkommit under förmiddagen.

– Vi fortsätter med den tekniska brottsplatsundersökningen, dörrknackningar och vittnesförhör, säger Hans Lippens, polisens presstalesperson.

Händelsen, som inträffade vid 20.30-tiden på söndagen, utreds som försök till mord och misshandel.
