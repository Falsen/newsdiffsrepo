Eltel rusar på börsen – Volvo fortsätter stiga


Emma Hedlin


Verkstadsjätten Volvo fortsätter att stiga på Stockholmsbörsen under fredagen. Klockan 11.45 ligger aktien på plus 7,3 procent. Under gårdagen presenterade Volvo nya finansiella mål som av analytiker kallades för mycket optimistiska. I spåren av detta höjde DNB Markets rekommendationen för aktien, från behåll till köp.

Även krisande Eltel, som inledde fredagen på plus 2 procent, stiger kraftigt. Strax innan klockan 12 ligger aktien på plus 9,2 procent. El- och teleföretaget har fått två nya storägare i bröderna, tillika hissmiljardärerna, Ilkka och Niklas Herlin som köper drygt 10 procent av bolaget.

H&M stiger något och ligger på plus 0,3 procent klockan 11.45. På fredagen meddelade H&M:s vd Karl-Johan Persson att klädjätten planerar att lansera ett nytt varumärke nästa år.

Bland börsens förlorare hittar vi bland annat SCA som ligger på minus 0,6 procent klockan 11.50. Även Getinge tappar något och ligger på minus 0,4 procent vid samma tid.
