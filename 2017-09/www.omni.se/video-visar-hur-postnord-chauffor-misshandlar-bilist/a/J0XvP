Video visar hur Postnord-chaufför misshandlar bilist


Michelle Muntau


En chaufför för Postnord misshandlade en annan bilist under rusningstrafiken på E6 utanför Kungälv på onsdagseftermiddagen. Det visar en video som Aftonbladet har lagt upp på sin sajt.

I videon ser man hur en blå Postnordlastbil svänger fram och tillbaka över vägen och hindrar en mindre Renault från att köra förbi. Den svänger sedan in framför bilen för att tvinga den att stanna. Chauffören kliver ur, klädd i blåa kläder, och slår ner den som kör personbilen.

Polisen har upprättat en anmälan om misshandel.

– Helt förkastligt och totalt oacceptabelt. Den här chauffören har kört för sista gången för oss, säger Per Ljungberg, kommunikationschef på Postnord, till Aftonbladet.
