Mycronic och SAS uppåt på trött Stockholmsbörs


Emma Hedlin


Teknikbolaget Mycronic går starkt framåt på en Stockholmsbörs som annars stampar runt nollan. Runt tolv-tiden på tisdagen ligger aktien på plus 21 procent, det efter att teknikbolaget fått en order värd motsvarande 800 miljoner kronor av en befintlig kund.

Även SAS rusar på börsen efter att flygbolaget presenterat en betydligt starkare rapport än väntat för tredje kvartalet i det brutna räkenskapsåret. Vid lunchtid ligger aktien på plus 6,4 procent.

På måndagen höjde Danske Bank riktkursen för Volvo. På tisdagen fortsätter aktien att klättra och ligger på plus 0,9 procent klockan tolv.

Klädjätten H&M, vars aktie tappade stort under gårdagen, går nedåt och ligger på minus 0,3 procent samma tid.

Bland förlorarna finns bland andra Electrolux som ligger på minus 1,7 procent klockan tolv. På tisdagsmorgonen sänkte Pareto riktkursen för bolaget och ändrade rekommendationen från sälj till behåll.
