Folkkäre artisten Janne ”Loffe” Carlsson är död


Malin Rising


Janne ”Loffe” Carlsson är död, rapporterar TV4. Han blev 80 år.

Den folkkäre skådespelaren, komikern och musikern dog av levercancer, säger hans sambo Gurianne Sandven till Expressen.

Carlsson skulle i somras ha deltagit i farsen ”Rent mjöl i påsen”, men hoppade av på grund av personliga skäl, skriver Aftonbladet. I samband med sin 80-årsdag i våras berättade han i en intervju med TT att han var vid god hälsa förutom krånglande knän.

– Man ska inte bli gammal. Det är inget att satsa på, sa han då.

Han har varit känd för svenska folket sedan 1950, då han slog igenom med filmen ”Anderssonskans Kalle”.  Han är också känd för sin medverkan i filmer som ”Göta kanal” och ”Repmånad”.
