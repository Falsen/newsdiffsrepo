Stark jordbävning i Mexiko – tsunamivarning utfärdad


Malin Rising


En jordbävning med magnitud 8.1 har ägt rum utanför Mexikos kust. Minst fem personer har dött, däribland två barn, rapporterar AP.

En tsunami med en högsta våghöjd på nästan en meter har bekräftats i närheten av hamnstaden Salina Cruz i Mexiko, rapporterar BNO. Något lägre vågor slog till mot semesterorten Huatulco. Det är fortfarande oklart om tsunamin orsakat några skador.

Pacific Tsunami Warning Center hade tidigare varslat om risken för att upp till tre meter höga tsunamivågor kan nå Mexiko, och att mindre höga vågor kan slå mot Ecuador, Guatemala, Cooköarna, Kiribati och Franska Polynesien. Uppgifterna om vilka länder som är i riskzonen ändras dock kontinuerligt.

Skalvet är det kraftigaste inom Mexikos gränser sedan 1985, uppger mexikanska myndigheter, enligt Reuters.

Det kraftiga skalvet har känts i Mexiko City. Enligt Dagens Nyheter flyr människor från skakande byggnader i staden. Strömavbrott har rapporterats från delar av staden, rapporterar den mexikanska tidningen El Universal, som uppger att helikoptrar hovrar över staden. Det är ännu oklart om någon skadats.
