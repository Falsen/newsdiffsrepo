Analytikernas dom: Nordea flyttar från Sverige



I morgon ska Nordea presentera sitt beslut om en eventuell flytt av huvudkontoret utanför Sverige – efter de många utspelen om att man kan göra det som en reaktion på regeringens förslag om ändrad bankskatt. Flera analytiker säger till TT att Nordea kommer välja att flytta.

– Det skulle vara ganska konstigt om de inte skulle fatta ett beslut om flytt, eftersom det har tagit så lång tid, säger en av dem, som vill vara anonym.

Andreas Håkansson på Exane BNP Paribas tror att Nordea väljer Danmark och att flytten sker någon gång första halvåret 2018. Alla är dock inte övertygade.

– Sannolikheten är lägre än i början på året, under 50 procent. Det är inte uteslutet, men vårt huvudscenario är att Nordea blir kvar i Sverige tills det dyker upp någon möjlighet till ett samgående som gör att banken kan flytta ut från Norden, säger Odd Weidel på norska Sparebank1.
