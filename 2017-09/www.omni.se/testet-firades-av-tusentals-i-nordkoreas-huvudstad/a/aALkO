Testet firades av tusentals i Nordkoreas huvudstad


Malin Rising


Nordkorea har firat de forskare som gjort landets sjätte och hittills kraftigaste kärnvapentest möjligt, rapporterar AFP.

Människor kantade under onsdagen gatorna i Pyongyang och vinkade till bussar som körde forskarna till Kim Il Sung-torget i centrala staden. Där fortsatte firandet med fyrverkerier som sköts över tiotusentals civila och militär som samlats för att hylla deras insats.

Banderoller på torget basunerade ut regimens budskap: ”Ingen kan stoppa oss på vår väg mot framtiden.”
