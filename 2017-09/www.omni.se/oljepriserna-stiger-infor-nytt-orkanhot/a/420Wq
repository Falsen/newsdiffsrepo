Oljepriserna stiger inför nytt orkanhot


Emma Hedlin


Priserna på råolja fortsätter att stiga under onsdagen när stormen Irma rör sig mot det amerikanska fastlandet, skriver Wall Street Journal.

Enligt tidningen beror prisstegringen på rädsla för att oljeproduktionen ska skadas av stormen. För bara en vecka sedan drabbades stora delar av USA:s oljeproduktion då stormen Harvey slog ut mer än en femtedel av landets raffinaderier.

Klockan halv tre på onsdagseftermiddagen, svensk tid, har Nordsjöoljan Brent gått upp 2 procent och kostar 54,11 dollar per fat. Den amerikanska WIT-oljan har vid samma tid gått upp 1,3 procent och kostar 49,16 dollar per fat.

Samtidigt sänker UBS oljeprisprognoserna då de globala lagren väntas minska tillräckligt först i andra kvartalet 2018, ett kvartal senare än väntat.
