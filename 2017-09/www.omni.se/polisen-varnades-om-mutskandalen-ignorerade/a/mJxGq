Polisen varnades om mutskandalen – ignorerade


Linnea Järkstig


Polisledningen har ignorerat flera varningar om misstänkta oegentligheter i samband med polisens passupphandling, rapporterar DN. Redan i juni 2016 slog inköpschefen Annika Leander larm om att hon fått ”känslig information om passupphandlingen” och hon varnade för att det förekom osunda kontakter mellan poliserna och passbolaget.

Informationen skickades vidare till Johan Östensson, tillförordnad chef för rättsavdelningen, som ska rapportera direkt till rikspolischefen Dan Eliasson. Men anklagelserna utreddes aldrig, skriver tidningen.

Östensson skriver i ett mejl till DN att han bedömde att det rörde sig om rykten och därför valde att ha ett samtal med en av de inblandade poliserna som nekade till anklagelserna. Enligt DN:s granskning av mejlkonversationer har två  poliser med nyckelroller i upphandlingen, värd över 700 miljoner kronor, bland annat erbjudits middagar, resor och hotell av det företag som senare vann upphandlingen.
