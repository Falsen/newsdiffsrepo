Allianskritik mot tiggeriförbud: Fel väg att gå


Jens Kärrman


Moderaterna föreslår att tiggeri ska förbjudas i hela landet. Liberalernas profilerade riksdagsledamot Birgitta Ohlsson är kritisk till förslaget.

”Tiggeriförbud fel väg att gå. Straffa inte utsatta”, skriver hon på Twitter och efterlyser hårdare tag från EU:s sida gentemot de länder som behandlar romer illa.

Centerpartiet är också emot ett förbud. Partiet menar att ett förbud sannolikt skulle bli verkningslöst.

– Risken är att man lägger på polisen uppgifter som tar tid, för brott som inte kan ses som särskilt allvarliga. Tid som de skulle kunna använda till annat, säger Johan Hedin (C), rättspolitisk talesperson till TT.

Även Miljöpartiet är kritiskt till förslaget. ”Det är en ovärdig politik som inte löser några som helst problem”, skriver partiets gruppledare i riksdagen Maria Ferm i en kommentar.
