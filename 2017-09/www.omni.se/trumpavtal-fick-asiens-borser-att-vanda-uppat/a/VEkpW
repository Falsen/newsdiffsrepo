Trumpavtal fick Asiens börser att vända uppåt



Flera av de ledande Asienbörserna vände upp över nollstrecket på torsdagen. Tokyobörsens huvudindex Nikkei 225 var vid halv sex-tiden svensk tid upp 0,4 procent, medan Hongkongbörsens Hang Seng-index låg på plus 0,2 procent.

I Sydkorea klättrade Kospiindexet 1,2 procent.

Anledningen till det goda börshumöret är enligt AFP att president Donald Trump uppges ha slutit ett avtal med Demokraterna om att höja regeringens skuldtak fram till mitten av december. Samtidigt utlovas även finansiering för att hjälpa återuppbyggnaden i Texas och Louisiana efter stormen Harvey. Nyheterna gav investerarna nytt hopp om att Trump ska kunna driva igenom sin näringslivsvänliga ekonomiska politik.
