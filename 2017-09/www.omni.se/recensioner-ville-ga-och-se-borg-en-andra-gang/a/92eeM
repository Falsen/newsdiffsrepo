Recensioner: ”Ville gå och se Borg en andra gång”


Michelle Muntau


Filmen Borg har premiär i dag och uppmärksammas både i svenska medier och internationellt. Filmen handlar om Wimbledonfinalen 1980 mellan svensken Björn Borg och amerikanen John McEnroe. Recensenter ger den olika betyg.

DN:s Helena Lindblad ger filmen fyra av fem i betyg och hyllar svenske Sverrir Gudnasons rollprestation som Borg. ”Den präglas av alienation, kändisskapets baksida, glädjelöshet och känslan av hur det skulle kännas att tvingas lägga allt man har och är i ett enda slag med en racket av trä och senor”, skriver hon och kallar Gudnasons insats för ”suverän”.

SvD:s Anna Hellsten, som ger Borg tre av sex i betyg, tycker att filmen är snygg och manuset bra, men att den slutar precis då den blivit intressant. Sverrir Gudnason (som Borg) och Shia LaBeouf (som McEnroe) har bra kemi och den oväntade vänskapen som uppstod mellan spelarna efter finalen borde ha utforskats mer, tycker Hellsten. Filmen hittar inte fotfästet i sin gravallvarliga ton, påpekar hon: ”Inte en enda replik eller scen är skriven för att locka fram ens ett minimalt skratt ur publiken”.

Amerikanska medier fokuserar mer på Shia LaBeouf och hans insats som McEnroe hyllas. Varietys Peter Debrug skriver att han ”ville gå direkt tillbaka och se den en andra gång”. Filmen ger en bra bild av en av tennishistoriens största vänskaper, tycker han. Borg och McEnroe kändes som så olika som personligheter, men filmen lyckas visa hur lika de faktiskt var på insidan, skriver Debrug.
