Hon skänker 1,5 miljon i prispengar till Harveyoffer


Elin Joleby


Amerikanskan Stacy Lewis hade lovat att skänka alla prispengar till de drabbade av ovädret i Houston om hon vann helgens LPGA-tävling i Portland. Och det gjorde hon – något oväntat – då det var den första LPGA-vinsten på tre år.

– Det är otroligt, säger Stacy Lewis om segerchecken på 195 000 dollar, motsvarande drygt 1,5 miljon kronor.

– Nu kommer vi att kunna hjälpa till med att återuppbygga hus och ge människor deras hem tillbaka. Det är viktigare än någonting annat.

Stormen Harvey har skördat minst 50 liv och tvingat över en miljon människor att lämna sina hem.

Fyra svenskar var med i tävlingen; Dani Holmqvist gjorde en fin avslutning, fyra under par, och slutade på 15:e plats, Caroline Hedwall blev delad 46:a och Pernilla Lindberg blev delad 70:e. Madelene Sagström missade kvalgränsen efter två dagars spel.
