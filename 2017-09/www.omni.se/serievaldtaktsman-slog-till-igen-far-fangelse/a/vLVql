Serievåldtäktsman slog till igen – får fängelse


Elin Joleby


En 48-årig man, som tidigare dömts för flera sex- och våldsbrott, döms även i hovrätten för att ha våldtagit två kvinnor i Varbergstrakten i vintras. Han är därmed dömd för minst sju våldtäkter.

Mannen får precis som i tingsrätten fyra och ett halvt års fängelse. Han döms även för att ha rånat kvinnorna på deras mobiltelefoner och ska betala cirka 130 000 kronor var i skadestånd till dem.

Mannen är sedan tidigare dömd för en rad liknande brott i Stockholmstrakten för snart 30 år sedan. Det handlar bland annat om flera våldtäkter, enligt uppgifter som Aftonbladet tidigare publicerat.
