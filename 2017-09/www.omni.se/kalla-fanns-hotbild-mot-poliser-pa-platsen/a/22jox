Källa: Fanns hotbild mot poliser på platsen


Michelle Muntau


En polis knivskars oprovocerat i nacken på Medborgarplatsen i Stockholm vid 10.30-tiden på torsdagen. En 17-årig pojke greps sedan för försök till mord på sannolika skäl, rapporterar Aftonbladet. Polisen vårdades på Karolinska sjukhuset för lindriga skador och kunde senare lämna sjukhuset.

Knivskärningen har inget med demonstrationen mot utvisningar till Afghanistan att göra, enligt polisen. Enligt en källa till DN ska det finnas en hotbild mot poliser från personer som rör sig i Björns trädgård. De poliser som patrullerade området fick informationen om hotbilden innan sina arbetspass och uppmanades vara vaksamma, berättar personen.

– Hoten riktades mot en enskild polis, och handlade om att de skulle ge sig på honom, säger källan till DN.

Polisen vill dock inte bekräfta uppgifterna om att det ska vara en enskild person som hotats och om det är den knivhuggna polisen.
