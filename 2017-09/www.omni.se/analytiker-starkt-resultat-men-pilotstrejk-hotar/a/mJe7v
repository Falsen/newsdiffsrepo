Analytiker: Starkt resultat men pilotstrejk hotar



SAS delårsresultat var långt över förväntningarna och Jacob Pedersen, analyschef på danska Sydbank, säger att han inte sett något liknande under de 12 år som han har bevakat bolaget.

– Det är ett väldigt starkt resultat, säger han till TT.

Pedersen säger att SAS pågående sparprogram på 3 miljarder kronor till 2020 har lett fram till det goda resultatet. I kommande omförhandlingar av sina lån har SAS dessutom nu möjligheten att sänka lånekostnaderna, menar han.

Men trots den positiva signalen – pressen på bolaget är fortsatt stor med en potentiell pilotstrejk runt hörnet. Och en strejk är det sista flygbolaget behöver just nu, enligt Pedersen.

– SAS konstaterar att det inte bara är att luta sig tillbaka nu, men det är en väldigt positiv överraskning att de har den här intäktskapaciteten, säger han.
