Misstänkta syntes inte i polisens register


Sebastian Hagberg


Under en vecka i somras drabbades polisens misstankeregister av ett allvarligt haveri, avslöjar DN. Samtliga personer som fördes in i registret under den veckan hamnade aldrig i databasen. Bland annat använder polisen registret för att kontrollera att de personer i Sverige som har vapenlicens inte har begått brott. Registret används även av Skatteverket, Säpo, Tullverket och Kustbevakningen.

Det är ännu oklart om haveriet fick några allvarliga konsekvenser, skriver DN.

–  Det är inte bra att ett it-system som många är beroende av går ner. Men när det upptäcktes vidtog vi åtgärder för att förhindra informations-, person- och beslutsskador, säger Karl Holm, som i somras var ställföreträdande chef för myndighetens rättsavdelning, till tidningen.
