Madsen förnekar att han styckat kroppen


Helena Sällström


Ubåtsägaren Peter Madsen förnekar att han styckat journalisten Kim Walls kropp. Kroppen var hel då han kastade den i vattnet, hävdar han inför rätten vid omhäktningsförhandlingarna.

Åklagaren vill se Madsen häktad för mord och brott mot griftefriden. Enligt Madsens advokat medger Madsen brott mot griftefriden men nekar till att ha dödat Wall.

Enligt Madsen dog Kim Wall när hon träffades av en tung lucka. Han har berättat att han hissade upp kroppen från ubåten med hjälp av ett rep.

På frågan om varför han ljugit om att han satt journalisten i land kvällen innan han sänkte ubåten säger Madsen att han velat berätta om det som hänt för sin fru först.
