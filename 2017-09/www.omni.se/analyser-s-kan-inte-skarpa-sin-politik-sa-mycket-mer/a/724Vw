Analyser: S kan inte skärpa sin politik så mycket mer


Helena Sällström


Att Moderaterna föreslår ett nationellt förbud mot tiggeri kan bli ett problem för Socialdemokraterna, säger SR:s inrikespolitiska kommentator Fredrik Furtenbach i Studio Ett.

– Socialdemokraterna har skärpt sin politik lite grann och har svårt att gå mycket längre men har ju en del väljare som säkert skulle vilja ha strängare regler mot tiggeri.

Även om förslaget följer den allmänna opinionen i samhället är utsikterna små att få igenom förslaget, tror Furtenbach, då alla partier utom SD är emot.

Göteborgs-Postens Arne Larsson skriver i en analys att förslaget visar att Moderaternas vandring högerut fortsätter. Avståndet till de övriga i Alliansen ”blir inte direkt mindre”, menar han. Utspelet lär ha glatt Sverigedemokraterna som länge varit för ett förbud, skriver Larsson.
