Riksbanken applåderar ett skärpt amorteringskrav


Nina Latvala


Finansinspektionens förslag om att skärpa amorteringskraven får bifall av Riksbanken, som i dag gett ett remissyttrande i frågan. Alla åtgärder som stärker hushållens motståndskraft är av godo, menar centralbanken i ett pressmeddelande.

Riksbanken lyfter också vikten av att utvärdera åtgärderna kontinuerligt, för att se att de fyller sin funktion.

”Om önskad effekt inte uppnås anser Riksbanken att Finansinspektionen bör överväga att justera amorteringskravet”, heter det enligt pressmeddelandet.

Under gårdagens pressträff efter räntebeskedet beskrev Riksbankschefen Stefan Ingves den svenska skuldsättningen som ”en huvudvärk och en risk”, men att ett skärpt amorteringskrav kan vara en bra första åtgärd.

– Det är ett steg i rätt riktning, men förmodligen inte ett steg som räcker, sa han.
