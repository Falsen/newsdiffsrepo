Polisen: Judiska högtiden inget vi pratade om


Michelle Muntau


I går meddelade polisen att nazistiska Nordiska motståndsrörelsen, NMR, får tillåtelse att demonstrera i Göteborg den 30 september. Demonstrationen börjar utanför Svenska Mässan där Bokmässan äger rum. Tåget går sedan vidare förbi Göteborgs synagoga där den stora judiska högtiden Jom Kippur hålls den dagen.

– De flesta av våra medlemmar har en eller annan anknytning till förintelsen och förintelsens offer. De kommer att må mycket dåligt av detta, säger Allan Stutzinsky, ordförande för Judiska föreningen i Göteborg, till ETC Göteborg.

Enligt polisen i Göteborg är detta inte någon anledning att stoppa demonstrationen.

– Den judiska högtiden var inte uppe till diskussion i de möten jag deltagit i, säger polischefen Erik Nord till tidningen.
