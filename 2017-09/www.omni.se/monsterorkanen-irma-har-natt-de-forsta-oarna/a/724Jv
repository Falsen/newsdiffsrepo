”Monsterorkanen” Irma har nått de första öarna


Samuel Inghammar


Orkanen Irma har passerat över ön Barbuda i Karibien och har nu nått den franska ön Saint-Barthélemy, rapporterar nyhetsbyrån AFP med hänvisning till vädermyndigheter. Med vindar på över 82 meter per sekund uppges orkanen vara den mest kraftfulla över Atlanten på ett århundrade.

Boende på Barbuda, som har färre än 2 000 invånare, sa i lokal radio att telefonlinjerna låg nere, och effekterna av orkanen väntas inte bli kända förrän gryningen kommer.

Bahamas premiärminister Hubert Minnis beskriver orkanen som ett ”monster” och har beordrat obligatorisk evakuering av öarna i den södra delen av ökedjan. Det är den största orkanevakueringen i i landets historia. Även öarna Antigua, Saint Kitts och Anguilla ligger i orkanens väg. Senare väntas den dra vidare mot Puerto Rico, Dominikanska republiken, Haiti, Kuba och Florida i USA.

– De kommer att bli förstörda, säger professorn Phil Klotzbach till AP.
