Lundin Petroleum mot strömmen på röd börs


Emma Hedlin


Måndagens Stockholmsbörs domineras av röda siffror. Vid tolvtiden ligger 29 av 30 storbolag på OMXS30 på minus. Endast Lundin Petroleum går mot strömmen och ligger på plus 3,1 procent klockan tolv. På måndagsmorgonen framkom det att Nordea återupptagit bevakningen av Lundin Petroleum med köprekommendation och riktkursen 220 kronor.

Klädjätten H&M fortsätter sin kräftgång när aktien faller efter att Société Générale, JP Morgan och Jefferies samtliga sänkt sina riktkurser för klädjätten. Klockan 12 på måndagen ligger aktien på minus 0,5 procent.

Även Probi fortsätter att rasa och ligger på minus 31 procent vid klockan 12 efter vinstvarningen i helgen. El- och teleföretaget Eltel, som inledde dagen på minus 2 procent, ligger på samma nivå vid 12-tiden.
