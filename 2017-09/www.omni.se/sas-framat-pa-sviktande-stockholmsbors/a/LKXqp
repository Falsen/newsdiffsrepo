SAS framåt på sviktande Stockholmsbörs


Emma Hedlin


Stockholmsbörsen inleder fredagsbörsen strax under nollstrecket, efter gårdagens stängning på plus 0,8 procent. Strax efter klockan nio står både breda OMXS och storbolagsindexet OMXS30 på minus 0,1 procent.

De stora Europabörserna bjuder på blandade siffror i den inledande handeln. Frankfurtbörsens DAX-index börjar dagen kring nollstrecket, Londonbörsens FTSE 100-index på minus 0,3 procent och Parisbörsens CAC 40 på minus 0,3 procent. Breda S&P Europe står oförändrad klockan 09.15.

Börsmässigt har fredagsmorgonen varit lugn. Nordea ser ut att hämta in gårdagens tapp och ligger på plus 0,5 procent strax efter börsöppning. På onsdagen meddelade storbanken att de flyttar huvudkontoret från Stockholm till Helsingfors. I går stängde aktien på minus 1,4 procent.

Flygjätten SAS nådde under gårdagen nya avtal med sina danska piloter efter strejkvarslet, enligt TT. Aktien stiger till plus 1,4 procent i handelsstarten. Förhandlingar fortsätter sedermera med pilotföreningarna i Norge.

På fredagsmorgonen släpptes Stilindex från Svensk Handel Stil som visar att modehandeln backade i augusti. Klädkedjan MQ backar 0,6 procent på Stockholmsbörsen. Klädjätten H&M:s aktie ligger på minus 0,5 procent.

Berenberg sänker rekommendationen för Lundin Mining från köp till behåll och höjer riktkursen från 60 till 65 kronor. Strax efter nio står aktien på minus 1,7 procent.
