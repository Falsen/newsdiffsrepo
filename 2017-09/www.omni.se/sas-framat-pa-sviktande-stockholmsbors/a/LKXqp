Stockholmsbörsen backar – SAS och storbanker i fokus


Emma Hedlin


Stockholmsbörsen fortsätter fredagshandeln under nollstrecket. Strax innan halv fyra noteras breda OMXS på minus 0,2 procent, liksom storbolagsindexet OMXS30.

De stora Europabörserna bjuder på mer blandad kompott. Frankfurtbörsens DAX-index ligger oförändrad, liksom breda S&P Europe. Londonbörsens FTSE 100-index backar 0,4 procent och Parisbörsen står på minus 0,1 procent samma tid.

Akitemässigt har SAS legat i fokus. Under gårdagen nådde flygjätten nya avtal med sina danska piloter efter strejkvarslet, enligt TT. Aktien står på plus 1,9 procent klockan 15.20.

Även SSAB har klättrat på börsen. Det efter att ståljättens finska dotterbolag presenterats som leverantör till Finlands sjätte längsta bro vid Jännevirta. Aktien är upp 2,8 procent vid halv fyra efter att tidigare under dagen klättrat över 3 procent.

Även storbankerna har fått uppmärksamhet under dagen. Nordea ligger oförändrad efter flyttbeskedet i onsdags. SEB går ner 0,2 procent, Swedbank klättrar 1 procent och Handelsbanken går upp 0,4 procent.

På fredagsmorgonen släpptes Stilindex från Svensk Handel Stil som visar att modehandeln backade i augusti. Klädkedjan MQ ligger på nollan och H&M:s aktie sjunker 0,9 procent.
