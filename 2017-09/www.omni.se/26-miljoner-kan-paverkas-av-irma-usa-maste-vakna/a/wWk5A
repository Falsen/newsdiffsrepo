26 miljoner kan påverkas av Irma – ”USA måste vakna”


Malin Rising


Orkanen Irma har nedgraderats till en kategori fyra och rör sig just nu över de brittiska Turks- och Caicosöarna, där vågor på över sex meter väntas, rapporterar AP. Den väntas sedan dra vidare mot Kuba och Haiti.

Än så länge har 1,2 miljoner människor påverkats av den kraftiga orkanen, skriver AFP med hänvisning till Röda korset. Siffran väntas dock stiga kraftigt i och med att orkanen når Florida i USA och kan bli så hög som 26 miljoner.

– Hela sydöstra USA måste vakna nu och uppmärksamma vad som händer, varnar krishanteringschefen Brock Long.

Det är ännu oklart hur många som sammanlagt har omkommit, då det löpande kommer rapporter från olika delar av de drabbade öarna. Men hittills har 14 människor konstaterats döda, en siffra som väntas stiga. Enligt ett försäkringsbolag väntas den materiella förstörelsen på de franska öarna som drabbats kosta över 200 miljoner euro, skriver AFP.
