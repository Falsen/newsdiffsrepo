Undersökning: Majoritet positiva till Macrons förslag


Michelle Muntau


En majoritet av alla fransmän är positiva till president Emmanuel Macrons förslag till förändringar på arbetsmarknadsområdet. 52 procent tror att reformen skulle ha positiva effekter på sysselsättningen i landet, enligt en opinionsundersökning beställd av Le Figaro och France Info.

Men de franska fackföreningarna är skeptiska. Förbundet CGT, som lutar starkt åt vänster, har uppmanat till strejker och protester. Moderata CFDT ska utvärdera förslagen, som man beskriver som en besvikelse, skriver TT.

Arbetsgivarsidan är dock positiv till de föreslagna förändringarna, som bland annat innebär att mindre företag ska ha möjlighet att förhandla anställningsvillkor lokalt i stället för genom centrala avtal.
