Samsung lanserar mobilt buggjägarprogram


Mats Karlsson


Det blir allt vanligare att både hård- och mjukvaruleverantörer av olika slag lanserar så kallade buggjägarprogram, där den som kan hitta säkerhetshål och sårbarheter i produkterna eller tjänsterna kan tjäna pengar. Och nu har Samsung lanserat just ett sådant program för sina mobila produkter.  Mobile Security Rewards Program är namnet på initiativet, vars syfte är att hitta svagheter hos den koreanska elektronikjättens smartphones och surfplattor. Samsung är ute efter en specifik typ av sårbarheter, nämligen sådana som inte kräver att en eventuell förövare har tillgång till enheten rent fysiskt. Den som hittar en riktigt allvarlig sårbarhet kan belönas med motsvarande hela 1,6 miljoner kronor.
