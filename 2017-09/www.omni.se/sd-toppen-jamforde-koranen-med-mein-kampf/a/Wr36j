SD-toppen jämförde Koranen med ”Mein kampf”


Sebastian Hagberg


SD:s gruppledare i riksdagen, Mattias Karlsson, liknade Koranen med Adolf Hitlers ”Mein kampf” vid ett internt partimöte i lördags, avslöjar Expressen.

Karlsson höll ett anförande på partiets kickoff inför kyrkovalet och pratade då om att kyrkan blivit en ”kraft för islamisering av Sverige”, skriver Expressen. Som exempel nämnde han det faktum att Svenska kyrkan bjudit in imamer för att läsa ur Koranen.

– Jag skulle vilja gå så långt som att säga att läsa högt ur Koranen i en kristen kyrka, när det i Koranen står att kristna ska dödas, är nästan att jämföra med att läsa högt ur "Mein Kampf" i en synagoga, sa Karlsson enligt tidningen.
