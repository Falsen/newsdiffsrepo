Över en miljon utan ström: ”Fullständigt förödande”


Emmelie Wallroth


Omkring hälften av de tre miljoner invånarna i Puerto Rico saknar ström efter orkanen Irmas framfart. 50 000 är utan färskvatten och 14 strömlösa sjukhus går på reservaggregat. President Donald Trump har utlyst katastroftillstånd.

– Mängder av träd, skyltar, elkablar och gatlyktor ligger på gatorna. Vi har ingen el och ingen belysning, och mobilsignalerna är dåliga, säger Anna Fabiola del Rio i huvudstaden San Juan, till TT.

Den amerikanska katastrofmyndigheten Femas chef Brock Long säger att majoriteten av invånarna längs kusten aldrig har upplevt en större orkan än denna och menar att konsekvenserna kommer bli ”fullständigt förödande”.

Ovädret passerar nu över Dominikanska republiken och Haiti och hotar snart Kuba och Florida.
