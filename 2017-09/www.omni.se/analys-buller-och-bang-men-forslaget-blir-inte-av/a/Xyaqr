Analys: Buller och bång men förslaget blir inte av


Helena Sällström


Regeringen vet att förslaget om ett vinsttak i välfärden inte kommer att gå igenom riksdagen. Trots det gör man lanseringen under buller och bång, skriver SVT:s inrikespolitiska kommentator Mats Knutson i en analys där han kallar förslaget för ”ett praktfullt slag i luften”. Varken Alliansen eller SD är beredda att säga ja. ”För regeringen handlar det om att säkra budgetstöd i riksdagen av V i höst och att ha en fråga i nästa års valrörelse där man har stöd i opinionen.”

Expressens inrikespolitiska kommentator K-G Bergström tycker att V-ledaren Jonas Sjöstedt slarvat bort ett guldläge till förhandling. Förslaget som riksdagen ska behandla nästa vår begränsar bara vinsterna inom skola och omsorg, inte inom vården. ”Sjöstedt hade kunnat ställa ultimatum: Antingen säger ni ja till vårt krav om vinsttaket eller så avbryter vi budgetsamarbetet.”
