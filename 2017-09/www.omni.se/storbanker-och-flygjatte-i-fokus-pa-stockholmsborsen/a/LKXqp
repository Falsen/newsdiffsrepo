Storbanker och flygjätte i fokus på Stockholmsbörsen


Emma Hedlin


Stockholmsbörsen fortsätter att stampa kring nollstrecket efter att ha inlett fredagshandeln något nedåt. Strax efter halv tolv noteras breda OMXS på minus 0,1 procent, liksom storbolagsindexet OMXS30.

De stora Europabörserna bjuder på blandade siffror. Frankfurtbörsens DAX-index står på plus 0,1 procent, Londonbörsens FTSE 100-index är på minus 0,3 procent och Parisbörsens CAC 40 på minus 0,2 procent. Breda S&P Europe är upp 0,1 procent vid samma tid.

Börsmässigt har fredagsförmiddagen varit lugn. Samtliga storbanker går framåt. SEB står på plus 0,3 procent, Handelsbanken på plus 0,6 procent och Swedbank på plus 1,4 procent. Nordea fortsätter att hämta in gårdagens tapp och ligger på plus 0,8 procent vid 11.40 efter ha avslutat gårdagen på minus 1,4 procent. På onsdagen meddelade banken att de flyttar huvudkontoret från Stockholm till Helsingfors.

Flygjätten SAS nådde under gårdagen nya avtal med sina danska piloter efter strejkvarslet, enligt TT. Aktien steg i den inledande handeln men bromsar in något innan lunch och ligger på plus 0,9 procent. Förhandlingar fortsätter sedermera med pilotföreningarna i Norge.

På fredagsmorgonen släpptes Stilindex från Svensk Handel Stil som visar att modehandeln backade i augusti. Klädkedjan MQ backade till en början 0,6 procent men står sedan oförändrad. Klädjätten H&M:s aktie sjunker 0,6 procent.
