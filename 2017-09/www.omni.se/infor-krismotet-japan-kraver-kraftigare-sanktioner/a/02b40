Inför krismötet i FN: Japan kräver nya sanktioner


Emmelie Wallroth


Japan kräver nu en ny plan för att ta fram hårdare sanktioner mot Nordkorea. Det framgick vid ett extrainkallat möte med FN:s säkerhetsråd, med anledning av Nordkoreas senaste kärnvapentest i helgen, enligt AFP.

– Vi kan inte slösa mer tid, säger Koro Bessho, Japans ambassadör, till journalister på plats vid FN-mötet.

Han menar att Nordkorea måste pressas mer och att om landet fortsätter som det gör kommer det få konsekvenser. Även USA har tidigare meddelat att man vill se kraftigare sanktioner i form av ett sanktionspaket som skulle ”stänga Nordkorea ute ekonomiskt”.

FN:s säkerhetsråd röstade tidigare i somras ja till tuffare sanktioner mot Nordkorea, som bland annat innebär exportförbud mot kol och järn.
