”Majblommans pengar gick till burkinis för barn – svek”


Helena Sällström


I Hässleholm har skolever kunnat låna heltäckande baddräkter, så kallade burkinis, inför simundervisning. Det efter att Majblommeföreningen köpt in tre exemplar som skolorna haft hand om att låna ut.

I veckan meddelade kommunen att skolorna inte längre ska stå för utlåningen, eftersom man påverkats av den kritiska debatten. I fortsättningen får elever som vill använda burkini själva ordna det.

Kvällspostens ledarskribent Csaba Bene Perlenberg anser att både kommunen och Majblomman uppvisat bristande insikt om att ha agerat fel. Tioåringar ska leka och ha skoj när de lär sig simma, inte oroa sig över att visa hud, skriver han. ”Det är tankar som vuxna tvingar på barn, inte barns egen oro om kyskhet.” Enligt ledarskribenten ägnar sig organisationen och kommunen åt ”en mycket grov sexualisering av tioåriga flickor”.
