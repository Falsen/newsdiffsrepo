Tokyobörsen stängde på minus efter blandad börsfredag


Nina Latvala


Europeiska centralbankens räntebesked och framför allt ECB-chefen Mario Draghis uttalanden vid den efterföljande presskonferensen gav eko på Asienbörserna på fredagen.

Flera av de ledande Asienbörserna avslutar veckans sista handelsdag på minus. Shanghais kompositindex stannade på minus 0,2 procent och Sydkoreas Kospiindex stängde på minus 0,1 procent. Även Tokyobörsens Nikkei 225-index backade och avslutar fredagshandeln på minus 0,6 procent.

Hongkongs Hang Seng-index gick däremot upp och ligger på plus 0,5 procent vid börsstängning.

Draghi ville på torsdagen inte kommentera den starka euron, vilket många tolkade som ett tecken på att nedtrappningen av de kvantitativa lättnaderna är på kommande inom kort.

Oron för vilka konsekvenser orkanen Irma kan få för USA när den når Floridas kust tros också spela in i börshumöret, samtidigt som investerarna håller ögonen på vad som pågår i Washington. President Donald Trump uppges på torsdagskvällen ha kommit överens med Demokraterna om att försöka avskaffa det omdebatterade skuldtaket en gång för alla. Dollarn sjönk mot bland annat yenen, vilket tyngde japanska exportörer på börsen.

Enligt TT står yenen på den högsta nivån mot dollarn på tio månader.
