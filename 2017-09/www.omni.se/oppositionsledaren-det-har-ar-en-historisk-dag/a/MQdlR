Oppositionsledaren: ”Det här är en historisk dag”


Michelle Muntau


Kenyas oppositionsledare Raila Odinga meddelar att han är glad efter beskedet om att presidentvalet ogiltigförklarats av högsta domstolen, rapporterar AFP.

– Det här är en historisk dag för folket i Kenya och i förlängningen för människorna på kontinenten Afrika, säger han och tillägger att det är första gången ett valresultat ogiltigförklaras i Afrika.

Odinga säger att valkommissionen begått brott och hör hemma i fängelse. Han förklarar att han inte har något förtroende för kommissionen.

Statsvetaren Anders Sjögren vid Nordiska Afrikainstitutet är överraskad över domstolens besked. Enligt honom är det bra ur ett demokrati- och rättsstatsperspektiv.

– Domstolarna i Kenya är sårbara för påtryckningar och även om oppositionens överklagande bedömts som starkt var det många som trodde att det av politiska skäl ändå inte skulle räcka — att det skulle vara för kontroversiellt för domstolen att gå emot regeringen, säger han till TT.
