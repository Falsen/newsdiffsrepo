”Vända på penningpolitiken vore alldeles för riskabelt”


Emma Hedlin


Riksbankschefen Stefan Ingves höll på torsdagsförmiddagen en presskonferens med anledning av dagens räntebesked, där man meddelade att räntan behålls oförändrad på –0,50 procent.

I samband med räntebeskedet höjer Riksbanken sina inflationsprognoser något. På presskonferensen konstaterade man att målet om 2 procent inte är långt borta.

– För att inflationen ska ligga kvar måste vi fortsätta driva expansiv penningpolitik, sa Stefan Ingves och påpekade att även om ett närmande av målet kan tala för en mindre expansiv penningpolitik måste man komma ihåg att det tagit lång tid att komma dit man är i dag.

– Att vända på penningpolitiken så fort man tangerar 2 procent vore alldeles för riskabelt, sa han.

Riksbanken räknar med att inflationen faller tillbaka något den närmaste tiden för att sedan stiga igen och hamna strax under 2 procent inom ett år.

– Sen kommer den kravla sig upp till 2 procent eller lite över, sa Ingves på presskonferensen.

Enligt Ingves vore det riskabelt att springa före de stora centralbankerna eftersom att kronan då riskerar att stärkas för snabbt.

– Då får ett tillstånd med fallande varupriser och sannolikheten är att vi inte får upp inflationen till de 2 procent vi behöver, sa han.

Ränteprognoserna lämnas oförändrade fram till 2019. Nästa räntehöjning väntas komma i mitten av nästa år.
