Rapport: Ryssland har lagt sig i politiskt i 27 länder


Emmelie Wallroth


Ryssland har blandat sig i politiskt i minst 27 europeiska och nordamerikanska länder sedan år 2004. Det visar en rapport gjord av övervakningsorganisationen Alliance for Securing Democracy, rapporterar USA Today.

Det ska röra sig om till exempel hackerattacker och desinformationskampanjer, och Sverige är ett av länderna som är med på listan. Tidningen går dock inte in på hur Ryssland lagt sig i politiken i Sverige. Bland de senast drabbade är Kanada och USA, där kongressen nu utreder en eventuell rysk inblandning i valet förra året.

– Det låter nog galet för många att Ryssland skulle ha sysslat med det här i över 10 år, säger Laura Rosenberger, chef för organisationen.

James Carden, chef för amerikanska kommittén för samarbeten mellan öst och väst, säger dock att Rysslands handlingar inte skiljer sig från vad till exempel USA:s regering gör för att främja sina intressen utomlands.

– Vi gör det, de gör det, Kina gör det, Israel gör det, alla gör det, säger han till USA Today.
