Analyser: Vinsttaket kan bli frågan som avgör valet



Regeringen och Vänsterpartiet går vidare med ett förslag om vinsttak i välfärden – ett förslag som med all säkerhet kommer att falla i riksdagen. Men de som motsätter sig förslaget kan inte bortse från att den omröstningen kommer äga rum mitt i brinnande valrörelse, skriver SvD Näringslivs Mikael Törnwall. Han påpekar att det finns ett folkligt stöd för begränsningar av välfärdsvinster och att debatten handlar om känslor och inte redovisningsmetoder. ”Resultatet kan mycket väl bli att regeringen och V går till val på ett vinststopp och vinner”, skriver Törnwall.

SVT:s inrikespolitiske kommentator Mats Knutson kallar förslaget för ett ”praktfullt slag i luften” som ger regeringen en fråga att driva i nästa års val där man har ett folkligt stöd. Men, fortsätter han, om de verkligen vill stoppa välfärdsvinsterna kan de inte bygga förslaget tillsammans med V. ”En realistisk politik kräver i stället kompromisser över blockgränsen”, skriver Knutson.
