Framtidstron i botten bland sydafrikanska företag


Nina Latvala


Framtidstron bland sydafrikanska företag har nått de lägsta nivåerna på över 30 år. Det skriver Reuters och hänvisar till en rapport från landets handels- och industrikammare, SACCI. Kammarens månatliga index föll från 95,3 i juli till 89,6 i augusti. Det är den lägsta siffran sedan mitten av 1980-talet, enligt nyhetsbyrån.

Enligt SACCI beror den skarpa nedgången framför allt på minskade import- och exportvolymer.

Landet lyckades ta sig ur en recession i juni, med stöd av att jordbruket återhämtade sig efter en torrperiod förra året. Däremot fortsätter politiska skandaler och osäkerhet att dämpa investerarnas framtidsutsikter.
