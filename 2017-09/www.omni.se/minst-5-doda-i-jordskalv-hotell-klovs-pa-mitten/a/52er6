Minst 32 döda i jordskalvet – hotell klövs på mitten


Malin Rising


Antalet döda i jordskalvet i Mexiko stiger. Minst 32 människor i delstaten Oaxaca har dött enligt lokala myndigheter, rapporterar flera nyhetsbyråer.

I samband med det kraftiga jordskalvet rasade bland annat ett hotell i  Oaxaca, rapporterar AP.

Hotellet Anel i staden Matias Romero ska ha kluvits på mitten av jordbävningen, som uppmätte 8.2 på richterskalan. Ingen ska ha dött i hotellet, säger Mexikos president Enrique Peña Nieto. Flera andra byggnader ska också ha rasat i jordbävningen, men det är fortfarande oklart hur allvarliga skadorna är.

Ytterligare tio döda har påträffats i staden Juchitan, även den i Oaxaca.
