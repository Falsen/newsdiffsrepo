Stor förödelse och minst 10 döda – ”som en skräckfilm”


Malin Rising


Minst tio personer har dött och en stor del av bebyggelsen på flera karibiska öar har raserats av orkanen Irma, som nu rör sig mot Dominikanska republiken och Haiti. Samtidigt kommer rapporter om att ytterligare två orkaner är på väg mot området.

En person dog på ön Anguilla, där 90 procent av vägarna förstörts av orkanen. Åtta personer dog också på den franska ön Saint-Martin och en två-åring dog på Barbuda, som var den första att drabbas av orkanen i går. Ön är nu under vatten och ”knappt bebolig”, säger premiärministern Gaston Browne.

En invånare på Barbuda beskriver för BBC hur människor band fast sig själva med rep för att inte flyga iväg.

– Det vi upplevde var som något du ser i en skräckfilm. Människor sprang från hus till hus. Bilar flög över våra huvuden. Stora containrar flög hit och dit, säger hon.

I Puerto Rico är tre miljoner invånare utan ström efter att orkanen passerat norr om ögruppen. Myndigheter har varnat att delar av ögruppen kan förbli strömlösa i flera månader. Irma väntas passera norr om Dominikanska republiken och Haiti senare i dag och närma sig sydöstra Bahamas i kväll lokal tid. Enligt den franska vädertjänsten är orkanen är den mest långvariga kategori–fem orkan som någonsin uppmätts. Orkanen väntas dock avta till en kategori fyra innan den når Florida i USA, skriver Reuters.
