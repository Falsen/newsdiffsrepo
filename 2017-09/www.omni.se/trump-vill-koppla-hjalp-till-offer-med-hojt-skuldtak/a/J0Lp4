Trump vill koppla hjälp till offer med höjt skuldtak



President Donald Trump vill nu koppla stödpaketet till stormen Harveys offer med omröstningen om att höja USA:s skuldtak. Det säger finansminister Steven Mnuchin till Fox News på söndagen, samtidigt som han uppmanar kongressen att lägga politiska meningsskiljaktigheter åt sidan, rapporterar Bloomberg.

– Vi behöver hjälpa människor i Texas och vi behöver få det avklarat, säger Mnuchin till kanalen.

Som en första åtgärd har Trump bett kongressen godkänna hjälp till de stormdrabbade områdena på 8 miljarder dollar, motsvarande 64 miljarder kronor.
