Lasch kan betyda Götaplatsen eller inte


Johan Rylander




Frågan är enkel: Hur mycket kan egentligen en enda spelare betyda för ett lag?



Frölunda 2
Klagenfurt 1
Frågar du sportchef Fredrik Sjöström, general manager Christian Lechtaler och huvudcoach Roger Rönnberg så svarar trion förstås att det inte finns några frälsare.
Ingen spelare är större än laget på den här nivån, ingen går in och lyfter en hel trupp.
LÄS OCKSÅ: Frölundas formbesked - Ny seger i CHL
Fast jag vet inte riktigt om jag håller med.
Redan i torsdags fick vi prova på hur smaskigt en guldmeny kan smaka i slutet av april. Så pass mycket tror jag faktiskt att hemvändande Ryan Lasch betyder för det här Frölunda.
Han är tillsammans med Joel Lundqvist hjärnan bakom PP-spelet och redan i somras fanns det tydligen en ivrighet att få komma till Göteborg, CHL och SHL och visa upp nya idéer.
”Jag och Joel visar de tre andra hur de ska röra sig – och ger dem möjligheter”, säger Lasch blygsamt.
Fyra assists och ett avgörande suddenmål i första matchen, ett läckert assists i den andra.
Jag tror inte att den lille amerikanen kommer att släppa ifrån sig Top Scorer-tröjan mer under säsongen.

RYAN LASCH ÄR också en spelare får andra att höja sig. Kapten Lundqvist (pang upp i krysset!) har redan steppat upp, Victor Olofsson likaså. Och då har vi hunnit två tävlingsmatcher in i säsongen.
"Det känns som vi är ett gäng krigare – och så har vi den där superspetsen", säger Joel Lundqvist med beundran i rösten.

FRÖLUNDA HAR ANNARS bekymmer mot Klagenfurt från Österrike. Visst, skotten är som vanligt i massivt övertag – men tjeckiske keepern Tomas Duba ser till att få de allra flesta i plocken eller på sig. "Hej forwards – vad kan vi göra", gastar Rönnberg så att det hörs upp på läktaren.
Svaret kommer i tredje.
Pontus Widerström blir oväntat hjälte.

NYE MÅLVAKTEN Johan Mattsson fanns med som tredjekeeper när Roger Rönnberg placerade Johan Gustafsson som etta under JVM 2012 och spelade hem guldet till Juniorkronorna.
I dag ser jag en keeper som på allvar kommer att konkurrera om förstatröjan i Frölunda. Timrå-Johans spelstil påminner om JG:s, men står upp lite mer i målet. Sedan har jag en känsla av att plocken är aningen snabbare.
Alldeles oavsett tror jag att konkurrensen kommer att lyfta både Mattsson och Gustafsson.
Och i den här matchen? Allt som JM får på sig sugs liksom in som i ett svart hål. Släpper inga returer ens.

FÖRRESTEN: Den nya CHL-hymnen är inte lika klassisk som fotbollens, men både pampig och snygg. Bra.

TILL SIST: Nästa gång vi ser Frölunda i Göteborg är Scandinavium arenan. Mora motståndet. SHL serien. Den 16 september ...
Är jag ensam om att längta?
