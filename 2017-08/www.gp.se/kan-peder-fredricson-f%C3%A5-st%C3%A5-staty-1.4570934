Kan Peder Fredricson få stå staty?


Magnus Vasell




Det är inte utan att man undrar.
Kan Peder Fredricson få stå staty någonstans?
Med sin förtrollande ritt förvandlade han en kraschad gulddröm till ett imponerande EM-silver.



Jublet på Ullevi kände inga gränser – inte heller det kramkalas som utbröt i det svenska laget sent på fredagskvällen. Än en gång hade Peder Fredricson gjort det som alla hoppades men inte riktigt, riktigt vågade tro på. Därmed har det svenska hopplaget tagit sitt första lagsilver sedan det som togs i Arnhem 2001. En som var med då var Malin Baryard.
Samma Malin Baryard Johnsson som i går kväll förtvivlad tvingades bryta sedan hennes häst stressats i strålkastarskenet och förvandlat bommarna till kaffeved. Nu stod hon där på Ullevi bland jubel och applåder som ett enda stort leende – så väl värd varenda sekund. Guldet gick till Irland – en mycket imponerande insats eftersom de bärgade det på tre man.
För svensk del är dock inte gulddrömmen slut. På söndag rider Peder Fredricson individuell final på Ullevi – och han har den åtråvärda EM-medaljen inom räckhåll. Efter den ritten kan vi diskutera var statyn ska stå.
Tidigare under fredagen fortsatte även dressyrteamet att skörda framgångar – och skrev samtidigt ett nytt kapitel. Varje mästerskap har nämligen sin saga och i den som nu skrivs i Göteborg finns dressyrryttaren Therese Nilshagen, 34, med. Med en stillfull och avslappnad ridning kom debutanten och hennes Dante fyra bland världsstjärnorna i fredagens Grand Prix special.Inte nog med det – inför den jublande hemmapubliken på Ullevi förbättrade hon som bästa svensk dessutom sitt personliga rekord med över tre procent.I första mästerskapet är det inget annat än en liten skräll – lita på att den hörs bland konkurrenterna inför lördagens kür.
EM i Göteborg – där hon redan har ett lagbrons - är inte bara hennes första mästerskap, det är Therese Nilshagens första tävling i Sverige överhuvudtaget.Som 20-åring drog hon, trots föräldrarnas försök till protester…, till Tyskland för att pröva lyckan i ett meriterat dressyrstall. En tjej från Stockholmstrakten med bakgrund i ridskolan. Ingen gård, ingen rik släkt, inga mäktiga kontakter – men med en jäkla massa vilja och talang i packningen.Därifrån har hon med stenhårt arbete tagit sig vidare uppåt undan för undan och konkurrerar snart 15 år senare med de allra bästa på hemmaplan.Det är ett kapitel värt att skriva in i sagan.
På lördagen tar fyrspannens maraton över. Missa inte när de drar genom stan – och framför allt inte när kuskar och hästar gör upp på hinderbanan i Slottsskogen.
Det är imponerande att se när de stora djuren ska in och bröta på små utrymmen i hög fart.
Kontroll och precision är ledorden.
