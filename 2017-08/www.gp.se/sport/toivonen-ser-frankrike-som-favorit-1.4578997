"Det är dumt att säga att vi är favoriter"


Anders Wallin




Sport
Målet mot Frankrike gav en skjuts i klubblaget. Fullträffen förändrar dock inget för OIa Toivonen när det kommer till VM-kvalet. –Dumt att säga att vi är favoriter bara för att vi leder gruppen, säger Toivonen.



Stora delar av förra säsongen tillbringades på bänken i Toulouse. Men efter sommaren har tillvaron i den franska klubben varit annorlunda för Ola Toivonen.
31-åringen har startat tre av fyra ligamatcher.
Anledningen?
Det avgörande 2–1-målet i Sveriges VM-kvalmöte med Frankrike.
– Det är ett fint minne och kanske att det gav en liten skjuts i klubblaget. Tränaren (Pascal Dupraz) såg hur bra Jimmy (Durmaz) och jag var och bestämde sig för att satsa på oss i början av säsongen. Det har väl betalat av sig lite, säger Toivonen om klubblagets sex poäng på fyra omgångar.
Toivonen mer populär
Fullträffen på Friends arena gjorde inte bara att Toivonen blev uppskattad i Frankrikes södra delar. Under en period blev han även betydligt mer omtyckt i Sverige.
– Det var väl just då efter målet, vid midsommarfirandet och när man dansade runt stången i Degerfors. Det var mer folk som kom fram. Men det lägger sig också... och det är skönt, säger han.
Med topplaceringen i gruppen och segern mot Frankrikes stjärnor tror Ola Toivonen att svenska folket kallt räknar med sex nya poäng från kvalsamlingen med matcher mot Bulgarien, torsdag, och mot Vitryssland, söndag.
"Inte brytt oss"
Men enligt anfallaren är det inget som spelarna tänker på.
– Jag tror inte att det är något problem. Det känns inte som att vi har brytt oss så mycket tidigare. Förväntningar förändras och hela folket förväntar sig säkert att vi ska ta sex poäng. Det är en ny situation men vi bryr oss inte, säger han.
– Vi går ut och kör. Sedan är Janne (Andersson, förbundskaptenen) bra på att pressa undan den där pressen, och det går inte att blunda för att Frankrike är favorit. Jag tycker mer att pressen ligger på dem.
Sverige och Frankrike har 13 poäng efter sex omgångar men det är Ola Toivonen och gänget som leder gruppen tack vare bättre målskillnad.
– Det är dumt att säga att vi är favoriter bara för att vi leder gruppen med två mål, säger han.
