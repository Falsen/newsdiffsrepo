Dalkurd kliver vidare mot allsvenskan


TT




Sport



Dalkurd stärker sin position i toppen av superettan i fotboll.
Tack vare 2–1 hemma mot Örgryte har tabelltvåan elva poäng ned till trean Trelleborg – som har en match tillgodo – och med nio omgångar kvar är allsvenskan nära.
Rawez Lawan var lördagens man på Domnarvsvallen. Först klackade han fram Ahmed Awad till 1–0 i den 10:e minuten och sedan slog han in 2–1 på volley i den 41:a.
Förre landslagsmannen Johan Elmander gjorde Örgrytes mål på straff, men kunde inte ge nye tränaren Sören Börjesson en drömstart. Örgryteikonen, som tog över när Marcus Lantz fick sparken i torsdags, valde att se positivt på insatsen.
- Det finns många bitar som är jättebra, som det samlade försvarsspelet och kontringsspelet, sade Börjesson till TV4 Sport i halvtid.
Frej ligger kvar på nedflyttningsplats efter 1–2 hemma mot Norrby. Adam Ståhl avgjorde för gästerna i tredje tilläggsminuten.
TT
