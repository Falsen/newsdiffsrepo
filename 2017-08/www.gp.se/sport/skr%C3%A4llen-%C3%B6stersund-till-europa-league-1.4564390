Skrällen: Östersund till Europa League


Lars Frank




Sport
När oddsen talar emot kliver Östersund fram. Efter 2–0 hemma är de sensationellt vidare till gruppspelet i Europa league.



Det skulle inte gå att vända. 3–1 efter första matchen och stora stunder helt utspelade mot grekiska Paok. Men just då har Östersund även tidigare plockat fram magi signerad Graham Potter.
De slog ut Galatasaray och sedan Fola Esch men hamnade nu för första gången i underläge efter första matchen.
Men matchbilden blev en helt annan när grekerna gästade ett 20 grader kallare och mer regnigt Jämtland.
Ändå fick de svettas och försöka hänga med hemmaspelarna som satte full fart från första minut. Det var samma spel som förra säsongen gjorde jämtlänningarna till den spännande nykomlingen i allsvenskan.
Men precis som då var det underhållande spel – utan utdelning.
Den offensiva 3–5–2-uppställningen skapade hörnor, farliga djupledsbollar och omdiskuterade straffsituationer – men inga mål.
Men med 20 minuter kvar gjorde Curtis Edwards det förlösande 1–0 och en stund senare sköt Saman Ghoddos in 2–0.
Ghoddos, som har ryktats lämna laget om ÖFK slås ur Europaspelet, gjorde målet som räckte för avancemang. Totalt 3–3 men med mål på bortaplan för Östersund.
PAOK pressade på i slutet av matchen för att få in ett mål som skulle vända på förutsättningarna. Men Aly Keita och det stabila försvaret lyckades stå emot pressen.
Nu väntar gruppspel i Europa league för Sveriges enda kvarvarande lag. Östersund är därmed garanterad minst 20 miljoner kronor plus bonusar vid poäng i matcherna.
Gruppspelet lottas under fredagen.
TT
