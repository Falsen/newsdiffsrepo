Skrällen: Östersund till Europa League


Lars Frank




Sport
När oddsen talar emot kliver Östersund fram. Efter 2–0 hemma är de sensationellt vidare till gruppspelet i Europa League och nya drömmatcher i Europa väntar i höst.



Kräftgång i allsvenskan och underläge 1–3 efter första matchen. Det fick spelarna att i tisdags samla ihop sig och prata ut och läget och att alla skulle ge allt.
Något som hyllas av tränaren Graham Potter.
- Jag tycker det är fantastiskt, det är något du välkomnar som coach. Det är spelarna som är på plan och de som avgör matcherna, så de måste vara involverade, säger han.
"Toppat laget"
Potter själv har hört mycket skitsnack när resultaten uteblivit senaste tiden.
- Vi har toppat laget för detta, sådana beslut måste man ta. Det är inte så enkelt att man bara kan spela samma lag torsdag, söndag, torsdag, söndag.
Och det hemmapubliken fick se i returen mot Paok var det Östersund som blivit älskat för sitt spel. Det gav 2–0 och avancemang till gruppspelet i Europa League.
Saman Ghoddos gjorde båda målen som skickade laget ut i Europa. Sedan hade Paok lägen att få in målet som hade vänt på steken.
- Blir det mål nu lägger jag av, tänkte jag. Klart att det smög sig på nervositet men alla bara sa åt mig att hålla i det här, säger lagkaptenen Brwa Nouri.
- Det fanns ingen trötthet, vi hade en chans, det var bara att ta den. Vi kände ingen frustration i halvtid även om det inte kom några mål, det var bara att köra på.
"Blir en lång natt"
1–0 kom efter skott av Curtis Edwards som tog på Saman Ghoddos och som grekerna ville ha avblåst för offside.
- Det blir en lång natt, det här ska vi fira. Vi är besvikna på hur det sett ut några matcher men nu visar vi vad vi kan på riktigt. Alla lag kommer få se upp i gruppspelet, säger Edwards.
Hela arenan ville hylla laget efteråt. Det var många ärevarv och hissningar inne på planen innan laget lämnade.
- En fantastisk kväll, väldigt speciellt. Första målet blev viktigt för att komma igång. Vi visar den intensitet vi ska ha, summerade Graham Potter.
Lottningen till gruppspelet sker på fredagen i Monaco.
TT
