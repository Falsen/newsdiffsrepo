Svenskt EM-brons i dressyr


Magnus Vasell




Sport
Sverige har tagit sin första lagmedalj i dressyr på tio år.
- En helt fantastisk känsla, inte utan att jag kände pressen, säger Patrik Kittel som säkrade bronset på Ullevi.



Det blev till slut en riktig rysare. Det svenska laget, bestående av Rose Mathisen, Tinne Vilhelmson Silfvén, Therese Nilshagen och Patrik Kittel, hade silverläge – men blev fick ta klivet ner till bronsplats efter Englands ritt.
Med andra ord en viss press på sistaryttaren Patrik Kittel och hans Delaunay, ekipaget gjorde dock en stark insats.
Frågan var hur långt det skulle räcka.
Efter Dansk dynamit form av Cathrine Dufour som briljerade på banan blev det dansk silver och svenskt brons.
Stora känslor
Jublet på Ullevi visste inga gränser när medaljen var klar och Patrik Kittel var helt slut när han mötte pressen i den mixade zonen. – Det var väldigt nervöst, måste jag säga. Jag är väldigt slut just nu, jag tror aldrig att jag har varit så slut. Jag har nog aldrig ridit under en sådan press. Att rida OS är stor press, men det här är bannemig värre, säger han och förklarar varför: – Rida hemma, veta vad som krävs, veta att publiken är där bakom en, man vill inte göra någon besviken. Och we made it! Vi har tagit en medalj och det var det vi kom hit för.  Känslorna bubblar över flera gånger hos Kittel och han passar på att hylla resten av det svenska teamet. – Det är verkligen Sveriges EM så här långt. Jag är stolt över att vara svensk. Louise Etzner har tagit två medaljer, vi tar två medaljer, Peder i ledningen i hoppningen ... Team Sweden är väldigt starka här och har en väldig harmoni. Alla ihop blir väldigt starka.

Grunden lades av Nilshagen
Tyskland segrade överlägset. Sveriges förbundskapten Bo Jenå var mycket glad efter den svenska EM-medaljen.
– Underbart, det här har jag väntat på i många år, säger han.
Men Kittel var förstås inte ensam om att rida Sverige till medalj. Grunden lades av Tinne Vilhelmson Silfvén, som på "fel" häst överträffade alla förväntningar och låg fyra efter halva startfältet hade ridit.  Det följdes upp av Therese Nilshagen, som trots en stor miss i galoppombytena red briljant och såg till att ge Kittel sitt lyckade utgångsläge. – Det var roligt men jag grämer mig över mina fel, det var lite för mycket spänning där, sa Nilshagen efter ritten. Då visste hon inte att ritten skulle leda till ett brons.
