Ericsson flyttas ner i F1-starten


TT




Sport



Marcus Ericsson har bytt växellåda och flyttas ner fem platser i söndagens formel 1-start på Spabanan i Belgien.
Det skriver Nerikes Allehanda och hänvisar till motorsport.com.
Ericssons stall Sauber gjorde bytet av växellåda mellan senaste racet, i Ungern den 30 juli, och veckans evenemang i F1-VM. Något som, enligt reglementet, bara är tillåtet om föraren inte startat i föregående race eller tvingats bryta loppet på grund av tekniska bekymmer eller om växellådan använts i minst sex tävlingar i rad.
Än värre straffas Stoffel Vandoorne, McLaren. Han uppgraderade sin motor – och flyttas ner 35 placeringar.
Ericsson har inte kört in någon VM-poäng i år.
Under de två inledande träningarna på Spa var VM-tvåan Lewis Hamilton snabbast i sin Mercedes. Ferraris Kimi Räikkönen var tvåa i resultatlistan medan finländarens VM-ledande stallkamrat Sebastian Vettel bara klockades för femte bästa varvtid.
Tysken ger favoritskapet till Mercedes.
- De ser väldigt starka ut, ingen tvekan om det. För vår del, och för egen del, var jag inte nöjd. Jag var sådär, säger Vettel.
TT-AFP
