Profilen varnas för sitt konto: "Hon borde vara försiktig"


Fredrik Janlind




Sport
Handbollsprofilen Linnéa Claeson har blivit känd över hela Sverige för sitt Instagramkonto ”assholesonline”. Nu får hon dock en varning av universitetslektorn Henning Bang Fuglsang Madsen Sörensen.
– Hon borde vara försiktig, säger han till danska TV2.
– Jag förstår att det inte är helt lagligt, säger Claeson.



Instagramkontot ”Assholesonline” skapades av Linnéa Claeson. Kontot använder hon för att uppmärksamma de hat, hot och kränkningar som hon och många andra kvinnor har fått ta emot på internet. Claeson lägger ut bilder där hon har fått hot, penisbilder och sexuella inviter. Nyligen prisades hon för sitt arbete och fick Svenska FN-förbundets pris för mänskliga rättigheter.  Handbollskarriären har nu dock tagit henne från Sverige till Danmark. Där har hennes Instagramkonto nu uppmärksammats och Claeson varnas nu för att fortsätta med kontot. Henning Bang Fuglsang Madsen Sörensen jobbar som lektor i juridik och han säger att Claeson kan få problem. – Det är inte otänkbart att det kan sluta i ett brottmål. Hon borde vara försiktig med att lägga ut bilder för hon utmanar lagen, säger han till danska TV2.   Enligt honom finns det en paragraf i den danska lagboken som gör gällande att Claeson riskerar böter och upp till sex månaders fängelse – om hon anmäls för att ha spridit vidare nakenbilder. Linnéa Claeson svarar på uppmaningen till danska TV2. – Jag förstår självklart att det inte är helt lagligt, men jag ser det som självförsvar. Vad ska jag annars göra? Om en man anmäler mig så anmäler jag bara honom för sexuella övergrepp så får vi se hur det slutar, säger hon.
