Folkfest och lerigt i fyrspanns-EM


Micke Larsson




Sport
Folkfest i parken, och en del lera. Var det musikfestival? Nej, det var fyrspannskörning. Maratonloppet i hästsportens EM blev en publiksuccé. Bara i Slottsskogen såg uppemot 30 000 personer tävlingen, enligt en uppskattning.



När fyrspannen kört genom staden, med tusentals åskådare, väntade rena folkvimlet runt hinderbanan i Slottsskogen. Vid vattenhindret hade man ställt en tillfällig läktare, men det var ändå i princip fullsatt.
Men det var också vått, åtminstone på de ställen i hinderområdena där många valde att köra. Gräs och sand påminde allt mer om lera.
- Jag visste att det skulle bli mjukt, men inte så mjukt, säger Axel Olin, som var bäste svensk på maraton med en elfteplats.
- Hästarna var lite matta i slutet. Det var väldigt tungt här, konstaterar han.
Sverige femma
Det svenska laget har siktat mot att knipa ett brons i nationstävlingen, och var fyra efter fredagens dressyr. Men efter maraton föll man ner till femte plats.
Individuellt är de svenska kuskarna tätt samlade i resultatlistan, med Fredrik Persson överst på sin tolfteplats.
I söndagens avslutande precisionskörning, där det svenska laget brukar vara relativt bra, blir det första målet att klättra till fjärde plats. Avståndet dit är inte stort. Upp till bronset är det längre.
- Men vi siktar högt och tänker inte ge upp. Något lag kan köra bort sig, säger förbundskapten Gerhard Winroth.
Vimlet störde
Det svenska laget hyllade åskådarna som sportsligt hejade fram alla EM-kuskar längs maratonbanan, men medgav också att det kan ha gjort hästarna mindre koncentrerade.
- Det är en fantastisk publik. Men jag har två känsliga hästar framtill. De undrar vad som pågår, de är inte vana vid detta, säger Fredrik Persson.
Maratonkörningen vanns av schweizaren Jérome Voutaz. Han gick ut försiktigt, men var snabbast genom de fyra sista av totalt åtta hinder. Voutaz hade nog viss fördel av att han startade tidigt, efter en mindre bra dressyr.
I ledning sammanlagt inför söndagen är holländaren Ijsbrand Chardon, som varit tvåa i både dressyr och maraton.
TT
