Ny uppladdning ska spräcka dyster svit


TT




Sport
AIK lutar sig mot en sexårig svit. Djurgården gör allt för att spräcka den. Inför söndagens derby på Friends arena har Blåränderna sett över uppladdningsrutinerna för att återfinna den borttappade segerformeln.



Djurgården är tvåa i den allsvenska tabellen, har vunnit fyra av de fem senaste matcherna men har inte tagit tre poäng i ett klassiskt derby – matcherna mot Brommapojkarna 2014 undantagna – sedan den 19 september 2011.
På söndagen gör laget ett nytt försök, mot AIK på Friends arena.
- Vi är i bra form och åker till Solna för att ta tre poäng. För att vinna ett derby, som vi inte har gjort på länge. Nu känner vi att det är dags, sade Djurgårdens tränare Özcan Melkemichel till klubbens webbplats i fredags.
Möjligen går vägen till seger via ändringar i matchuppladdningen.
- Klubben jobbar hårt för att förändra någonting. Vi har pratat om att eventuellt ta in på hotell dagen innan match så att vi är samlade allihop. Så att vi har en gemensam middag, sover över, gemensam frukost och sedan laddar för matchen, sade Melkemichel.
För AIK, trea i tabellen en poäng bakom Djurgården, är programförklaringen logisk.
- Vi har inte förlorat mot Djurgården sedan 2011. Vi vill såklart förlänga den sviten, säger Henok Goitom till AIK:s webbplats.
I Malmö tar tabellettan MFF emot IFK Göteborg. Förre landslagsanfallaren Markus Rosenberg är tillbaka efter avstängning.
- "Mackan" är vår kapten och oerhört viktig. Men det gäller att använda honom på rätt sätt. Han har inte spelat match på ett tag nu, säger Malmös tränare Magnus Pehrsson till klubbens webbplats.
TT
