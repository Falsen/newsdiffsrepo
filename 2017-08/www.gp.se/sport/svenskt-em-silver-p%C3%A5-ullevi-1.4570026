Svenskt EM-silver på Ullevi


TT




Sport
Inför hemmapubliken på Ullevi red det svenska hopplandslaget för medaljer på fredagskvällen. Det slutade med ett silver. Irland blev Europamästare.




En ny felfri ritt av den imponerande Peder Fredricson gav ett svenskt EM-silver i hoppningens lagtävling, trots att flera lagkamrater misslyckades.
Irland tog guldet, tack vare tre ryttare som var helt felfria. De hade press på sig, eftersom Bertram Allen inte kom till start. De tre bästa för dagen i varje lag räknas i nationstävlingen.
Sverige låg på fjärde plats i hoppningens lagfinal när en ryttare i varje lag återstod. Ledningen från torsdagen försvann när Malin Baryard Johnsson tvingades bryta och Douglas Lindelöw fick nio fel.
Peder Fredricson var sista ryttare i det svenska laget. Irland, Schweiz och Belgien var före i resultatlistan innan varje lags sista ekipage gjort sin runda.
Regeln om att den sämsta ryttaren räknas bort gav hoppningens lagfinal i EM stor dramatik in i det sista.
När Peder Fredricson red ut på All In, som allra sista ekipage i tävlingen, visste man att en felfri insats skulle ge svenskt silver.
Sverige hade gått in till finalen på Ullevi i en knapp ledning. Henrik von Eckermann startade först i det svenska laget. Han klarade banan utan rivning, men fick ett tidsfel.
- En av de bästa rundor han gjort, säger förbundskapten Henrik Ankarcrona till SVT om von Eckermanns ritt på Mary Lou.
Von Eckermann hyllade också sin häst.
- En makalös känsla. Hästen hoppade, från första till sista hindret, vansinnigt bra, säger von Eckermann till SVT.
"Helt blockerad"
Henrik Ankarcrona beskriver fredagens bana som lång och krävande.
Malin Baryard Johnsson lyckades inte alls med Cue Channa. Efter flera rivningar, varav två grova, valde Baryard att avbryta och rida ut från banan.
- Hon var lite spändare än hon varit tidigare. Det är väl elljuset, säger Malin Baryard Johnsson till SVT.
- Jag kände snart att hon blev helt blockerad. Det var synd om henne, säger Baryard om sin Cue Channa.
Henrik Ankarcrona tror också att Cue Channa blev störd av att hoppa i elljus, vilket man inte gör så ofta. Han tyckte att hästen såg spänd ut redan på uppvärmningen strax intill banan.
Douglas Lindelöw på Zacramento fick också problem. Två rivningar och ett tidsfel gav totalt nio fel.
Även flera konkurrenter i lagtävlingen hade svårigheter. Irlands Bertram Allen kom inte till start, vilket satte press på hans lagkamrater.
Tvåa individuellt inför fredagen, efter Peder Fredricson, var tysken Marcus Ehning. Men nu rev han banans tredje hinder, och drog på sig fyra fel inför den individuella finalen på söndag eftermiddag.
