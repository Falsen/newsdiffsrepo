"Jag ska återvända till IFK"

Philip Trollér



Landslaget
Succé i MLS och uttagen i Janne Anderssons landslagstrupp. Men trots framgångar på annat håll skulle Gustav Svensson aldrig få för sig att glömma bort IFK Göteborg. – Planen är att jag ska göra några bra säsonger där innan jag avslutar och lägger skorna på hyllan, säger han till GP.



Fotbollslivet leker för Gustav Svensson. Mittfältaren har stått för en imponerande säsong i MLS-laget Seattle och hans fina insatser har fått förbundskapten Janne Andersson att plocka med den tidigare Blåvitt-mittfältaren i den landslagstrupp som på torsdag tar sig an Bulgarien i kvalet till VM i Ryssland.
– Det är någonting som jag är väldigt stolt över. Det är ett fint kvitto på att man gör någonting riktigt bra, säger 30-åringen om landslagsuttagningen, till GP.
Svensson har sedan han lämnade IFK Göteborg efter säsongen 2015 huserat i den kinesiska ligan innan han flyttade vidare till USA och MLS. Två ligor som få blågula landslagsspelare, historiskt sett, har haft som sin hemvist.
– Jag visste att mina klubbval skulle försvåra mina chanser att komma med i landslaget, så när jag nu är uttagen blir det att man känner att det betyder lite extra, man blir lite extra stolt. Jag vet att det är ligor som är svårare att följa, därför är det fantastiskt roligt att Janne ändå har haft koll på mig.
"Vet vad han får av mig"
Senast Svensson var med i en svensk landslagstrupp i samband med tävlingslandskamper var under EM-kvalmatcherna mot Danmark 2015 (han var också med på januariturnén 2016). Drygt två år senare är han alltså tillbaka.
– Janne vet vilken spelartyp jag är, vad han får av mig. Vi har mötts många gånger, när jag var i Blåvitt och han var tränare i Norrköping. Sedan har han väl sett att jag har fortsatt att göra det bra, det är väl därför jag är uttagen.
Utöver mötet med Bulgarien väntar även en bortamatch mot Vitryssland under landslagssamlingen.
Vilka möjligheter ger du dig själv att även få vara med och bidra på plan under den här samlingen?
– Det beror väl lite på. Jag har de egenskaperna som jag har, och det har Janne koll på. Det beror nog mycket på hur matchplanen och matchbilden blir, det är svårt att säga, men jag är här och då är jag med och konkurrerar och jag ska visa att jag verkligen vill spela. Samtidigt vet man att det är många bra spelare och jag försöker bara finna min roll i det här fungerade maskineriet som det här landslaget är. Det är väldigt kul att vara här.
Lever livet i Seattle
Efter kvalmatcherna återvänder Svensson till USA och Seattle – en vardag han trivs alldeles ypperligt med.
– Det är riktigt bra. Det är en väldigt fin stad, trevliga människor. Det är en personlig stad, inte som många andra städer i USA där det är väldigt mycket stress och karriärfokus, i Seattle är det väldigt likt Skandinavien och Sverige. Det är härligt, mycket vatten och så där.
Och fotbollsmässigt?
– Det började med att jag spelade högerback och sedan mittback, så det var lite konstigt, haha. Men det var mitt eget val. Tränaren frågade om jag kunde tänka mig att hjälpa laget när vi hade en del skador i början, och det gör jag så klart. Jag har inga problem med att spela på andra positioner, så det gjorde jag gladeligen. Men den senaste tiden har jag spelat defensiv innermittfältare och det är där jag är bäst. Det har gått väldigt bra både för mig och för laget.
Är du rentav bättre än någonsin?
– Det är svårt att säga. Jag känner mig i väldigt bra form och för varje säsong som går får man mer och mer erfarenhet. Kroppen känns jättebra och det tillsammans med att som sagt har fått mer erfarenhet gör att allt känns bra. Det är svårt att jämföra säsonger med varandra... men jag är hur som helst i väldigt, väldigt bra form.
"Tankar på Blåvitt finns alltid"
Det är tydligt att Svensson trivs med tillvaron på andra sidan Atlanten – men det hindrar inte bollvinnaren, vars kontrakt med Seattle går ut om ett och ett halvt år, från att ändå reflektera över framtiden. En framtid som med största sannolikhet kommer innebära en återträff med klubben i hjärtat, IFK Göteborg.
– Tankarna på Blåvitt finns alltid där. Och så var det när jag skrev på för Seattle också, att jag ska återvända till IFK. Sedan när det blir får vi se, men planen är att jag ska göra några bra säsonger där innan jag avslutar och lägger skorna på hyllan. Det är vad jag vill.
Hur mycket följer du Blåvitt?
– Jag följer IFK jättemycket och har alltid gjort. Det är lättare att följa grabbarna nu än vad det var när jag var i Kina. Nu spelar de på morgonen, när jag var i Kina fick jag gå upp mitt i natten. Men jag följer dem så ofta och så mycket det bara går.
"Han ser svinbra ut"
Vad säger du om IFK Göteborgs säsong så här långt?
– I början av säsongen kändes det som att man dels hade lite otur med poängskörden, plus att det var mycket kontrakt som gick ut, vilket verkade påverka stämningen lite. När man såg matcherna kunde man se att det inte riktigt stämde inom laget. Nu tycker jag däremot att det har blivit en annan anda i laget. Nu ser man att killarna får lite mer betalt för allt det jobb som de lägger ner. Då blir det lättare att spela fotboll. Det känns som att det är ett helt annat Blåvitt nu.
Lite extra imponerad är Svensson över tidigare mittfältskumpanen Sebastian Erikssons formtopp.
– Han ser svinbra ut! Han har verkligen lyft med lagkaptensrollen. Han är en ledartyp som behövs i Blåvitt. Så det är fantastiskt roligt för honom och för laget.
