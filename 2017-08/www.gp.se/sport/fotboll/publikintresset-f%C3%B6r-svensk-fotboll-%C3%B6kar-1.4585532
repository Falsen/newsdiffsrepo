Publikintresset för svensk fotboll ökar

Philip Trollér



Fotboll
Intresset för att se svensk elitfotboll på plats är fortsatt stort. Inte minst i superettan. Serien har jämfört med vid samma tidpunkt föregående år ökat sitt besökarantal med över 50 000 åskådare. – Det är roligt att vi har så fin ökning även i andraligan, säger Ola Rydén, liga- och evenemangsansvarig på Svensk Elitfotboll.



Publiken fortsätter att strömma till arenorna i både superettan och allsvenskan. Snittet så här långt för landets högsta serie är snarlik den notering som nåddes vid samma tidpunkt i fjol, med ett publiksnitt på 9 400 åskådare, vilket innebär att cirka 1,5 miljoner åskådare har varit på plats på de allsvenska arenorna under seriens 21 omgångar.
Fortsätter mönstret säsongen ut kommer allsvenskan för tredje året i rad att locka över två miljoner besökare till arenorna.
– Dessa siffror visar att intresset är oförändrat stor och vi förstärker vår ställning som den största idrotten. De tre senaste åren är de högsta totalpubliken som vi någonsin haft, säger Ola Rydén, liga- och evenemangsansvarig på Svensk Elitfotboll till organisationens hemsida.
Superettans snitt ökar
Men det är framför allt i superettan som publiktrenden pekar ordentligt uppåt. Totalt har serien, efter 21 omgångar lockat 346 451 åskådare till arenorna, vilket är en ökning med 55 212 personer jämfört med vid samma tidpunkt förra säsongen, något som gör att snittet i ligan lyfter från 1 734 till årets notering på 2 062. En av förklaringarna är ett traditionellt publikstarka Helsingborgs IF, som så här långt snittar 7 135 åskådare, i år spelar i landets näst högsta serie, men Ola Rydén tror att även andra aspekter spelar in.
– Serien är jämn och här finns spänning i både toppen och botten, vilket borde leda till att de fina publiksiffrorna i superettan fortsätter, säger Rydén.
Olika trender för Göteborgsklubbarna
För några av Göteborgsklubbarna har 2017 inneburit ett positivt uppsving på publikfronten – medan andra inte visar upp samma fina trend. De allsvenska lagen, IFK Göteborg och BK Häcken, ökar. Blåvitt lyfter från att 2016 ha haft en notering på 11 786 per match till att i skrivande stund ha 13 915 åskådare i snitt på besök under årets säsong. För Häckens del är ökningen marginell. I fjol hade Hisingsklubben ett snitt 3 213 åskådare i år är den siffran 3 257, vilket innebär en förbättring med 44 personer per match. IFK Göteborgs uppsving kan delvis förklaras av premiärsiffran på Ullevi mot Malmö FF då över 32 000 åskådare kom för att se matchen.
Gais och Öis visar, tvärtemot superettan i stort, en minskning när det gäller åskådarantal på lagens matcher. I fjol snittade Öis 2 756, i år är den siffran 2 557. 2016 lockade Gais i snitt 3 315 personer till sina matcher – 2017 är Grönsvarts notering 2 578 så här långt, en siffra som dock väntas öka efter måndagens hemmaderby mot Örgryte på Gamla Ullevi.
