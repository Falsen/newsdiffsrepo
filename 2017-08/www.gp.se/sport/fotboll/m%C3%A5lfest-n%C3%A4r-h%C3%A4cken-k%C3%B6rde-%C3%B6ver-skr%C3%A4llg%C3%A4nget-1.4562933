Målfest när Häcken körde över skrällgänget

Philip Trollér



Häcken
2-0 efter tre minuter – Häcken hade aldrig några problem att städa av division 4-laget Kvibille BK utan vann cupmötet med övertygande 9-1. – Vi gick för att döda matchen tidigt och det lyckades vi med, säger tvåmålskytten Adam Andersson.



BK Häcken hade inga som helst problem med att säkra en plats i Svenska cupens gruppspel. I den andra omgången ställdes Mikael Stahres manskap mot division 4-laget Kvibille BK, som var det lägst rankade laget som var kvar i cupen, och då bjöd Hisingslaget på en riktig kross.
Redan efter tre minuter hade göteborgarna, där nyförvären Mervan Celik och Mathias Ranégie fick chansen från start i en namnstark Häcken-elva, hunnit med att näta två gånger om. Först prickade Ranégie in 1-0 på en straff och drygt en minut senare spurtade Adam Andersson, för dagen vänsterback, fram och tryckte dit 2-0. Innan kvarten var spelad hade dessutom Chisom Egbuchulam hunnit med att sätta dit 3-0.
– Vi gick för att döda matchen tidigt och det lyckades vi med, även om vi föll tillbaka något under sista 30 av första halvlek, säger Adam Andersson, som var glad över att få chansen i startelvan.
– Jag har inte fått så mycket speltid kanske så det var verkligen jättekul att spela, det spelar ingen roll om motståndet är från division 4.
Kvibille lyckades förvisso reducera till 1-3 på straff innan paus, men någon vidare nerv blev det aldrig. För i den andra halvleken la Häcken, och inte minst Chisom Egbuchulam, i en högre växel och målen bara rasade in framåt.
I den 50:e minuten satte Egbuchulam dit 4-1 och anfallaren var även den som nätade vid 6-1. Däremellan hann han också med att spela fram Mathias Ranégie till 33-åringens andra fullträff i matchen. Innan domaren blåste av tillställningen på Björkevi i södra Halland fick publiken också se inhopparna Rasmus Lindgren och Lucas Hedlund göra varsitt mål innan Adam Andersson stängde butiken med en elegant frispark.
– Det var fint, säger Andersson, som trivdes i rollen som vänsterback.
– Jag är en spelare som vill ha mycket boll och som gillar att löpa mycket fram och tillbaka. Jag vet inte riktigt vilket som är min favoritposition, men jag trivs jäkligt bra på kanten nu.
Häcken är tack vare storsegern därmed vidare till Svenska cupens gruppspel.
