Målfest när Häcken körde över skrällgänget

Philip Trollér



Häcken
2-0 efter tre minuter. Efter det hade Häcken aldrig några problem att städa av division 4-laget Kvibille BK. Mikael Stahres manskap vann till slut med övertygande 9-1 och avancerar vidare till Svenska cupens gruppspel.



BK Häcken hade inga som helst problem med att säkra en plats i Svenska cupens gruppspel. I den andra omgången ställdes Mikael Stahres manskap mot division 4-laget Kvibille BK, som var det lägst rankade laget som var kvar i cupen, och då bjöd Hisingslaget på en riktig kross.
Redan efter tre minuter hade göteborgarna, där nyförvären Mervan Celik och Mathias Ranégie fick chansen från start i en namnstark Häcken-elva, hunnit med att näta två gånger om. Först prickade Ranégie in 1-0 på en straff och drygt en minut senare spurtade Adam Andersson, för dagen högerback fram och tryckte dit 2-0. Innan kvarten var spelad hade dessutom Chisom Egbuchulam hunnit med att sätta dit 3-0. Kvibille lyckades förvisso reducera till 1-3 på straff innan paus, men någon vidare nerv blev det aldrig. För i den andra halvleken la Häcken och inte minst Chisom Egbuchulam i en högre växel och målen bara rasade in framåt.
I den 50:e minuten satte Egbuchulam dit 4-1 och anfallaren var även den som nätade vid 6-1. Däremellan hann han också med att spela fram Mathias Ranégie till 5-1. Innan domaren blåste av matchen fick Mikael Stahre också se inhopparna Rasmus Lindgren och Lucas Hedlund göra varsitt mål innan Adam Andersson stängde butiken med sin andra fullträff i matchen.
Därmed är Häcken enkelt vidare till Svenska cupens gruppspel.
