Folkfest när Blåvitt krossade Landvetter


Fredrik Janlind




IFK Göteborg
Det började lite trevande för IFK Göteborg mot Landvetter IS – det slutade desto bättre efter en 5–0-seger inför 4 220 åskådare på Landvetter IP.



Lilla Landvetter IS jublade rejält när det blev klart att division 3-klubben lottades mot IFK Göteborg. Där och då spekulerades det på en publiksiffra på över 5 000 på Landvetter IP. Det slutade med en publiksiffra på 4 220 – ett givet publikrekord för Landvetter IS.  Väl på plan var det en trevande inledning från Blåvitt där tempot ofta var långt, rejält lågt och Landvetter kunde få rulla lite boll. Det skulle dock smälla till bakom Martin Laanemets i Landvetter-målet. Mix Diskerud hittade ut till Andreas Öhman på högerkanten som hittade in till Sebastian Ohlsson. Den under säsongen petade vänsteryttern vänder och vred och drog upp bollen i krysset. I paus hade Blåvitt ”bara” 1–0 mot Landvetter. ­– Det känns hyfsat, lite svårspelat, lite torrt och bollen fastnar. Vi skulle ha kunnat göra fler mål, säger Sebastian Ohlsson till C More och medger att målet betyder mycket efter hans säsong. – Det är klart att man grubblar när det blir så lite speltid som det blivit. Det är klart att det är skönt för självförtroendet.
I den andra halvleken skulle målen börja trilla in för Blåvitt. Patrik Karlsson Lagemyr hittade fram till Elias Omarsson som var iskall och satte dit 2–0. Kort därefter väntade sig alla på Landvetter IP att Emil Salomonsson skulle dra till på distans på en frispark. Då klev Billy Nordström fram och smekte in 3–0 till Blåvitt.
Sebastian Ohlsson avlossade bössan en stund senare – Martin Laanemets lämnade retur och där högg Elias Omarsson. Omarsson skulle bli tremålsskytt efter att Karlsson Lagemyr och Adil Titi stått för förarbetet och islänningen var återigen iskall.  I slutet efter att Alf Westerberg bytt in Adil Titi, Edvin Dahlqvist och Måns Saebbö hade Blåvitt en snittålder på 20,5 på plan. Den utan tvekan lägsta som klubben haft på ett bra tag i tävlingssammanhang.  Några fler mål än Omarssons 5–0 fick vi inte på Landvetter IP. Men vad gör det när kommunen fick sin fotbollsfest och slog publikrekordet – överlägset. – Det här betyder jättemycket för Landvetter. En helt fantastisk uppslutning från hela orten och föreningslivet, säger kommunalordföranden Per Vorberg.
