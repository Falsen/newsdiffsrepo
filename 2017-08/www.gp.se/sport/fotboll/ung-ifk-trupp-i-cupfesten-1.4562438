Ung IFK-trupp i cupfesten

Fredrik Östberg



IFK Göteborg
Storpublik väntas när division 3-laget Landvetter IS tar emot IFK Göteborg i Svenska cupen. Och det är en ung trupp som Alf Westerberg tagit ut.



Flertalet ungtuppar finns med i truppen till cupderbyt mot Landvetter, som efter att extraläktare satts in räknar med en publik upp mot 5 000.
För IFK Göteborgs del är matchen det första steget mot den Europa-plats som ligger i potten för vinnaren av Svenska cupen.
– Vi är självklart medvetna om vad en eventuell finalvinst i cupen innebär och vad det kan betyda för IFK Göteborg och kommer att vara strikt professionella i hur vi hanterar den här uppgiften, säger Alf Westerberg, till klubbens hemsida.
Utöver IFK Göteborg och Landvetter spelar även BK Häcken, Örgryte och Utsikten cupmatcher under kvällen. Häckens ställs mot division 4-laget Kvibille BK, för Öis väntar Tvååkers IF och Utsikten tar emot Jönköpings Södra.
Segrarna i dagens match avancerar till gruppspelsomgången i cupen.
