Vill se Bo Kaspers - stannar i Blåvitt

Joel  Tivemo



IFK Göteborg
IFK Göteborg får behålla nyckelspelaren Mikkel "Mix" Diskerud resten av säsongen. Mittfältarens lån förlängs hösten ut. Det kan klubbens supportrar tacka Bo Kaspers Orkester för.
– Två konserter i veckan med dem kunde jag inte säga nej till, säger han.



Mikkel Diskerud har figurerat flitigt i IFK Göteborgs startelva under säsongen och lär göra så också i söndagens stormatch mot Malmö FF. Låneavtalet mellan IFK Göteborg och amerikanska New York City FC löpte ut efter matchen, men som GP tidigare har avslöjat kommer norrmannen stanna säsongen ut i Göteborg. Lånet förlängs över resten av säsongen.
När GP når IFK Göteborgs sportchef Mats Gren har han precis avslutat de sista detaljerna i affären.
– Det var fortfarande några grejer som kvarstod men nu har USA precis vaknat till och jag har fått det sista. Det är klart nu. Han stannar säsongen ut, säger han.
Fem parter inblandade
Att få Mikkel Diskerud att stanna säsongen ut i Göteborg har varit en krånglig historia. Hela fem parter är inblandade i förhandlingarna. IFK Göteborg, Mikkel Diskeruds representanter, MLS, New York City FC samt koncernen City Group som äger New York City FC.
– Det blir många turer innan alla har sagt sitt och gjort sitt. Det blir lite mer än vad det är normalt, säger Mats Gren.
Hur ser du på att han är er spelare resten av säsongen?
– Det känns jättebra. Det är det här vi har siktat på. Han har verkligen lyft sig vecka för vecka och det känns verkligen bra att få det klart.
Bo Kaspers avgörande
Lika nöjd var Diskerud över att få stanna kvar, men det var inte bara för fotbollen han valde att förlänga vistelsen i Göteborg.
– Det är två konserter i veckan med Bo Kaspers Orkester från den 21 september till 16 december i Göteborg så då kan jag inte säga nej. Det ingår inte i lönen men det är en del i att jag blir kvar i Göteborg. De är fantastiska och jag har lyssnat på dem sedan jag var liten grabb, säger han efter lördagens träning.
Möter kompisen Berget
Bandet med Bo Sundström som karismatisk sångare framträder på Rondo med showen Allt ljus på oss under hösten och kan räkna med åtminstone en engagerad lyssnare.
Innan Mikkel Diskerud får chansen att lyssna på svensk jazzpop väntar stormatch mot Malmö FF – där mittfältaren ställs mot kompisen Jo Inge Berget. Norrmännen växte upp tillsammans och spelade i Oslo-klubbarna Stabaek respektive Lyn under tonåren.
– Det blir kul att mötas. Förra gången vi sågs var i Las Vegas tror jag. Då var det inte fotbollen som var i centrum. Jag hade två gula kort inför förra matchen så han var orolig att jag skulle bli avstängd. Det är en väldigt bra kille. Tidigare var han playboy men nu har han blivit en riktigt viking. Jag har inte sett honom sedan han skaffade sitt skägg så jag ska ta lite i det, säger han.
