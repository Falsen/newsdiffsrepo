Italienska jätten väntar för Blåvitt-profilen: "Blir något extra"

Philip Trollér



Internationell fotboll
Han har ryktats vara på väg bort från AEK Aten – men blir Jakob Johansson kvar i Grekland har han ett stormöte att se fram emot i Europa League: Mot AC Milan. – För inte allt för lång tid sedan var det en av Europas absolut bästa klubbar, det blir häftigt, säger den tidigare Blåvitt-mittfältaren.



Undantaget Östersunds FK är det ont om svenskt deltagande i årets Europa League. Men tidigare Blåvitt-spelaren Jakob Johansson kommer vara en av de blågula spelarna som får chansen i turneringen. Hans AEK Aten, som för första gången på många år är kvalificerade för Europaspel, lottades in i en grupp med kroatiska Rijeka, österrikiska Austria Wien och inte minst italienska storklubben AC Milan.
– Det är så klart en stor utmaning för oss. Det är många år sedan som klubben var i Europa och det är något som alla verkligen har sett fram emot och jag tror oavsett vilken lottning vi hade fått så hade det aldrig blivit enkelt. Det är tre bra lag, det blir en tuff utmaning.
Även om Jakob Johansson säger att han inte följer italienska ligan lika noga som vissa andra ligor ser han med tillförsikt fram emot att få ställas mot Serie A-jätten.
– Jag har inte suverän koll på italienska ligan, engelsk fotboll är det jag har kollat mest på, det är vad man är uppväxt med. Men för inte allt för lång tid sedan var Milan en av Europas absolut bästa klubbar, det är klart att det kittlar att möta ett sådant lag.
Han fortsätter:
– San Siro är ju verkligen klassisk mark. En legendarisk arena. Det är en storklubb. Så att få komma dit är något som vi alla verkligen ser fram emot att få uppleva.
Hur tycker du att ni har sett ut under inledningen av säsongen?
– Vi har blivit bättre och bättre. Vi hade det tufft mot CSKA Moskva i Champions League-kvalet, det var svåra matcher som vi tyvärr inte lyckades ta oss igenom men nu tycker jag att vi har blivit bättre och bättre och mot Club Brügge visade vi att vi åtminstone förtjänar att vara i Europa League.
Men även om det ser ut att kunna bli en spännande höst med AEK Aten är det långt ifrån säkert att Jakob Johansson finns med på grekernas mittfält efter den 31 augusti. Flera klubbar uppges rycka i mittfältaren och han själv är öppen med att det kan bli en flytt.
– Vi får väl se vad som händer. Så länge det inte blir klart med något annat lag är jag helt inställd på att spela för AEK. Jag trivs väldigt bra här, men i den här branschen vet man aldrig vad som händer...
