"Har inte så mycket kärlek kvar efter det som hände"


Joel Tivemo




IFK Göteborg
För IFK Göteborg är det ett hinder på vägen till Europa. För Landvetter IS är det klubbens största match någonsin. Två vitt skilda verkligheter ställs mot varandra i dagens cupmatch.



Solen går ned bakom de nyuppställda läktarna bakom ena långsidan på Landvetter IP. När sista kvalomgången till Svenska cupen sparkas igång i dag kommer de provisoriska sektionerna fyllas med upp emot 5500 personer, de flesta med blåvita sympatier. Denna träning, den sista inför Landvetter IS största match i klubbens 86 år långa historia, ekar läktarna tomma. Huvudtränaren Morgan Johansson samlar sina spelare i ring på konstgräset inför elvamannaspelet.  – Ni är lika bra fotbollsspelare som dem. De är kanske starkare och snabbare än oss men vi kan spela ut dem, säger han och spänner blicken i division 3-spelarna runt honom.  Landvetter IS kommer med en viktig seger mot Gunnilse IS i ryggen. Nu ska klubben göra sitt bästa för att besegra en betydligt tuffare motståndare. – Det är klart de är favoriter och jag tror inte det finns någon underskattning för det här är deras enda sätt att komma ut i Europa. Första 20 minuterna blir viktiga, säger Morgan Johansson.  I ringen av spelare finns hela sju killar med ett förflutet i Blåvitt. Ingen av dem fick chansen i a-truppen. Alla sju lär vilja visa att IFK hade fel. – Man tänker på matchen hela tiden. Det är stort för klubben och för mig själv att möta min gamla klubb, säger Efe Yildirim.   Han lämnade Kamratgården 2011 och har sedan dess bland annat spenderat ett halvår som proffs i Turkiet.  En av lagkompisarna ropar på honom under intervjun: – Säg som det är. Du vann skytteligan två år i rad som mittback, ändå fick du inte kontrakt.  – Nu får du med det också, säger Efe Yildirim och tystnar några sekunder.  – Det har påverkat mig jättemycket i mitt liv. Jag tyckte det var orättvist av dem att inte ge mig och många andra duktiga spelare chansen. Jag har inte så mycket kärlek kvar efter det som hände.  Vem ser du som farligast i Blåvitt? – När jag var 18-19 och tränade med a-truppen tyckte jag Hysén var den bästa spelaren jag hade mött. Han var fantastisk faktiskt. Han är väl fortfarande het, kanske inte lika snabb. Vi får se vem som vinner den matchen. Jag tror jag ligger rätt och är jobbig mot honom.   Han tillhör en förening som lyft rejält de senaste åren. 2016 var Landvetter IS första i division 3 någonsin, den här matchen slår det nuvarande publikrekordet på 1400 personer och kanske viktigast av allt – ett klubbhus i 10-miljonersklassen står klart bredvid konstgräset. Nu hoppas hela klubben på en kväll att minnas.  – Jag har nog aldrig spelat inför så mycket publik. Det är en av de största matcherna som jag kommer spela. Det är kul för hela klubben och kommunen, säger Efe Yildirim.
