"Tycker jag har visat att jag ska vara med"

Philip Trollér



Damlandslaget
Under Pia Sundhages ledning har GFC-stjärnorna Elin Rubensson och Pauline Hammarlund allt som oftast varit givna i Blågult. Men när Peter Gerhardsson tog ut sin första landslagstrupp petades duon. – Självklart tråkigt, säger Rubensson.



Det var inte bara etablerade landslagsprofiler som Lotta Schelin och Lisa Dahlkvist som inte fanns med när Peter Gerhardsson tog ut sin första landslagstrupp. Även GFC-duon Pauline Hammarlund och Elin Rubensson, båda uttagna i den EM-trupp som fick respass i kvartsfinalen mot Nederländerna i sommarens EM, ställdes åt sidan.
LÄS OCKSÅ: Stjärnan saknas i Gerhardssons första trupp: "Mitt beslut"
– Självklart är det tråkigt men så är det ibland, säger Elin Rubensson till GP efter att truppen presenterats.
Precis som lagkompisen Hammarlund har Rubensson, inte minst under senare tid, varit en spelare som Sundhage allt som oftast har haft med i sina trupper – men av Gerhardsson blev det alltså nobben.
När fick du beskedet att du inte var med? – Han ringde mig innan och berättade att jag inte var med. Jag fick väl inte någon förklaring utan han berättade mest att jag inte var med i truppen.
"Jag har mer att bevisa"
Samtidigt som mittfältaren är besviken över att ha petats är hon fast besluten om att hon ska ge allt för att ta tillbaka sin plats i Blågult.
– Att bita ihop är enda vägen. Jag tycker ändå att jag har visat i allsvenskan att jag ska vara med, det går inte att göra mer än mitt bästa och det ska jag fortsätta med att göra. Det kanske spelar in att vi ligger lite pyrt till men jag tror också min tidigare tid i landslaget spelar in. Jag fick aldrig någon kontinuitet med position men jag känner att jag har mer att bevisa.
Med i nästa trupp? – Jag hoppas så klart på det men det är ingen idé att fundera på det redan nu.
Förbundskapten Gerhardsson är dock tydlig med att GFC-stjärnorna länge fanns med i hans planer. Och han stänger inte dörren för att både Hammarlund och Rubensson inom kort återigen kan få dra på sig den blågula landslagströjan.
– Båda två var väldigt, väldigt nära, säger Gerhardsson och fortsätter:  – Skulle det komma något återbud till denna trupp så är båda högaktuella.
"Alltid tråkigt att välja bort spelare"
På frågan om varför duon inte lyckades ta en plats svarar han:  – Både Pauline och Elin faller bort på grund av konkurrenssituationen.  – Det är alltid tråkigt att välja bort spelare men jag har valt en trupp med de spelare jag tror är bäst i det här läget, men det utesluter inte att de här två eller andra spelare är med i nästa trupp.
*GP har varit i kontakt med Pauline Hammarlund, men anfallaren har avböjt att kommentera laguttagningen.
