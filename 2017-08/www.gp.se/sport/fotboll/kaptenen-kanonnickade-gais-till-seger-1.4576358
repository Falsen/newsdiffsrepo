Kaptenen kanonnickade Gais till seger

Philip Trollér



Gais
Chansfattigt och trevande spel i en timme. Då klev lagkapten Calle Nyström fram, kanon-nickade in en hörna och säkrade tre poäng för Gais – som därmed avancerar förbi Öis i tabellen inför nästa veckas derby. – Den satt fint, säger matchhjälten om målet.






Det var ingen sprudlande tillställning som Gais och Degerfors bjöd Gamla Ullevis publik på under måndagskvällen. Två lag som tampades och kämpade väl – men där båda hade förtvivlat svårt att skapa några öppna målchanser.
Under slutet av den första halvleken blev det förvisso lite fart på hemmalaget när Dusan Djuric var nära att knoppa in en frispark till 1-0. Men bollen smet precis utanför Jesse Östs stolpe. I den 40:e minuten var det sedan James Sinclair, för dagen ytterforward, som var nära att spräcka nollan. Brittens nick tippades dock till hörna av gästernas målvakt.
Efter paus fortsatte det trevande spelet och vare sig Gais eller Degerfors lyckades få till något ordnat anfallsspel. Med lite mer än timmen spelad skulle dock målnollan spräckas. Och det var hemmalaget som hittade rätt. Dusan Djuric skickade in en perfekt slagen hörna som lagkapten Calle Nyström mötte distinkt med pannan. Nicken satt klockrent i krysset och 1-0 för Atleterna.
– Den satt fint, jag hade inte gjort mål på hemmaplan med Gais tidigare, bara på bortaplan. Det var kul att få göra det inför våra supportar, säger Nyström.
Fullträffen blev den enda i matchen och Grönsvart fick därmed in tre poäng på kontot som gör att laget lämnar den absoluta bottenstriden – och dessutom passerar rivalen Öis i tabellen.
– Vi får vara nöja med detta. Enda sättet att få självförtroende i fotboll är att vinna matcher. Nu har vi två raka med cupen inräknad, det är bara att fortsätta, säger Nyström som efter matchen firade segern med att starta en ramsa framför Gais-klacken.
– Det var länge sedan, jag var tvungen. Jag tror det vara någon gång i våras senast.
Supportrarna var inte sena på att haka på försvarsbjässens sånginitiativ.
– De gapar mest i hela Sverige. De är inte flest men de gapar mest, säger Nyström och skrattar.
Även tränare Bosko Orovic var glad över att ha fått skänka fansen tre poäng.
– Jag vill lyfta på hatten för vår publik. Den är världsbäst. Ni ser ju hur jälva bra de är. Jag är så imponerad. Våra supportrar är verkligen vår tolfte gubbe.
Närmast väntar Öis i ett ångestladdat derby för Gais del. Orovic vill först smälta segern mot Degerfors innan han fokuserar på Rödblått – men Nyström ser redan med tillförsikt fram emot drabbningen.
– Jag har inte tänkt på derbyt så mycket, men det blir rolig match. Vi har hemmaplan och det kommer säkert lite extra folk nu när vi vann i dag.
