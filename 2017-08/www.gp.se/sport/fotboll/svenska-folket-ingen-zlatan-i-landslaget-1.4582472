Svenska folket: Ingen Zlatan i landslaget

Joel  Tivemo



Landslaget
Zlatan Ibrahimovic närmar sig comeback för Manchester United. Svenska landslaget är på väg mot VM nästa sommar. Kan "Ibra" vara på väg att göra comeback också i landslaget? Det hoppas inte svenska folket.



Sverige har gått fram som en ångvält i VM-kvalet. 2-1-vinsten mot Frankrike i början av sommaren förde upp landslaget överst i kvaltabellen - före både fransoser och holländare.
På torsdag spelas en mycket viktig bortamatch mot Bulgarien. I samma omgång möts Frankrike och Holland. Det är med andra ord upplagt för en rafflande kvalavslutning i höst.
Skulle Sverige klara sig igenom kvalet och ta sig till VM i Ryssland nästa sommar har det diskuterats om hur landslagsledningen skulle ställa sig till en eventuell comeback för Zlatan Ibrahimovic.
Spelarna verkar överens: Zlatan är välkommen.
– Nu har vi skapat en dynamik i gruppen som fungerar väldigt bra med Janne och många nya i ledarstaben. Klart att de nya som kommer in får finna sig i det och hitta sin plats. Men som fotbollsspelare och person kan han höja vilket landslag och lag som helst i hela världen, säger Marcus Berg till Sportbladet.
Det svenska folket är inte lika övertygat. 45 procent av svenskarna vill inte se Zlatan Ibrahimovic i Janne Anderssons landslag, det visar en undersökning Inizio gjort på uppdrag av Aftonbladet. 32 procent vill se MFF-produkten tillbaka i landslagsdressen, resten är tveksamma.
