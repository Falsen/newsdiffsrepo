Gais-piken inför cupmatchen: "Ta med metspö"

Joel  Tivemo



Gais
Gais ställs mot division 1-klubben Skövde AIK i kvalomgången till Svenska cupen. Inför torsdagens match har hemmalaget Skövde gjort sitt bästa för att piska upp stämningen.



På Facebook har klubben listat tre saker som är viktiga att tänka på inför matchen. Texterna är tydliga pikar mot gästande Gais.
"Ta med metspö. Det ryktas om att det lär bli mycket makrill på plats på Södermalms IP på torsdag. Metspö medtas.", är en av råden Skövde AIK ger publiken.
Klubben passar dessutom på att svara på Gais-tränaren Bosko Orovics utspel om planens kvalité i Skövde.
"Ta med flipflopsen. Enligt Bosko Orovic är Södermalms IP en beachfotbollsplan."
Läs mer: "Ska du spela beachvolleyboll är den säkert bra"
Samarbete mellan klubbarna
Skövde hade i flera säsonger ett samarbete med Gais, när Grönsvart låg i allsvenskan. Bland annat bytte Jonas Lindberg och Johan Mårtensson Södermalms IP till Gamla Ullevi som ett led i klubbarnas samarbete. Det verkar inte råda samma goda stämning klubbarna emellan i dag.
Division 1-klubben, som i år balanserar strax över nedflyttningsstrecket i serien, ger också en generell pik mot Göteborg inför matchen.
"Håll tummarna för sol. Vi hoppas att killarna i Gais får se sol. I Göteborg kan det dröja flera veckor innan man ser den."
