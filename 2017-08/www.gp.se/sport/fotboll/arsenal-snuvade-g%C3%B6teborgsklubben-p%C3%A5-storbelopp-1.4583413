Arsenal snuvade Göteborgsklubben på storbelopp

Joel  Tivemo



Fotboll
Premier League svämmar över av miljoner och spelare byter klubb för den ena rekordsiffran efter den andra. Men när klubbarna värvar talanger från Sverige hålls det i pengarna – som när Arsenal ville köpa Kristopher Da Graca av Hisingsbacka.
– Vi fick kaffepengar i jämförelse med vad vi skulle haft, säger Hisingsbacka FC:s Leif Sjöqvist.



Kristopher Da Graca är en av flera talanger Hisingsbacka fått fram de senaste åren. Efter att Emil Wahlström fostrades i kvartersklubben innan han tog steget över till Häcken har också Carlos Strandberg tagit samma kliv. Men det för inte bara gott med sig att producera ungdomslandslagsmän. I kontakten med världens allra största klubbar är det inte ovanligt med fulspel.
"Vi fick kaffepengar"
När Da Graca, som sedan i somras representerar IFK Göteborg, som 16-åring flyttade till London 2014 betalade Arsenal mittbackens moderklubb Hisingsbacka FC pengar för övergången. Summan var dock betydligt mindre än vad regelverket säger, hävdar klubbens dåvarande tränare och mångårige ledare Leif Sjöqvist.
– Vi fick kaffepengar. Men vi kan inte säga att vi ska ha våra pengar, för då hade Arsenal dragit sig ur och vi hade stoppat hans karriär. Det kan vi inte göra, säger han.
Hur mycket fick ni?
– Det får jag inte säga men det är lite i jämförelse med vad vi hade rätt till. Det var ungefär hälften av det vi skulle ha fått.
Utbildningsersättning obligatorisk
När en spelare för första gången blir professionell fotbollsspelare skall en utbildningsersättning betalas från klubben som gör honom professionell. Den summan baseras på hur länge spelaren har varit i klubben han lämnar och på vilken nivå den köpande klubben verkar.
I det här fallet skulle Arsenal ha betalt en miljon kronor i utbildningsersättning för Kristopher Da Graca, enligt Svenska fotbollsförbundets beräkningar. Svenska Fotbollsförbundets tävlingschef Lars Helmersson menar att detta inte är den enda situationen av sitt slag.
– Det är klart att det förekommer situationen där man inte följer överenskommelse. Det finns en möjlighet för föreningar som känner sig felaktigt behandlade att gå vidare med fall till FIFA, säger han.
"Bakbundna händer"
Det gjorde inte Hisingsbacka för att slippa en konflikt med spelaren.
– Vi har bakbundna händer för vi kan inte stänga dörren för spelaren, för om vi skulle göra det så kommer han inte vilja vara kvar hos oss. Det är deras marknad fullt ut. Vi får fostra spelare och sedan vara glada över det lilla vi får. Jag kan inte tänka mig att det är någon klubb som fått fullt pris, säger Leif Sjöqvist.
Hur ser förbundet på att klubbarna upplever sig vara bakbundna?
– Det är oerhört viktigt att alla förhåller sig till regelverket som finns. Utbildningsersättningen finns som en kompensation för att större föreningar ska betala till mindre. Den kom fram som en kompromiss mellan fotbollen och EU-kommissionen, men det är väldigt viktigt att försvara idrottens särart och de viktiga värden som finns kopplat till gräsrotsklubbarna, säger Lars Helmersson.
