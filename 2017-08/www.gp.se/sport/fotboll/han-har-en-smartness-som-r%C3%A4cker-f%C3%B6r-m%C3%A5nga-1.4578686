"Han har en smartness som räcker för många"

Philip Trollér



Gais
En assist och flera andra individuella prestationer. Dusan Djuric imponerade stort mot Degerfors – efteråt hyllades han av Bosko Orovic. – Spelar han så som han gjorde i dag... det är ren och skär klass, säger Gais-tränaren.



Lagom till det stundande derbyt mot Öis ser en av Gais absoluta nyckelspelare ut att ha prickat in formen ordentligt. Dusan Djuric serverade inte bara Calle Nyström en perfekt hörna i samband med Grönsvarts segermål, han bjöd dessutom på två frisparksförsök som sånär resulterade i mål och flera andra imponerande sekvenser i hemmamötet med Degerfors.
Efter matchen hyllades han stort av Gais tränare Bosko Orovic.
– Det är en klasspelare. Du kommer inte ifrån det. Även om han börjar komma upp i åldern. Han har smartness som räcker för många. Det är en väldigt intelligent fotbollsspelare. Spelar han så som han gjorde i dag... det är ren och skär klass, säger Orovic.
Huvudpersonen själv var belåten med sin insats – men tycker att han har mer att ge.
– Jag tappade lite för mycket boll i första. De var ganska aggressiva på mig, men sedan i andra så tycker jag att vi spelade upp oss och jag också. Jag tycker att jag har gjort det bättre spelmässigt, men jag kände verkligen att jag var pigg i dag. Jag kämpade, jag slet och var kanske lite mycket lagspelare, haha.
Och du bjöd på en ganska fin hörna som Calle nickade fint också...
– Nicken var lite finare än hörnan, haha. Men absolut, hörnan satt ju.
Han fortsätter:
– Det enda som stör mig i dag var att jag inte gjorde mål på åtminstone en av mina frisparkar. Hade det varit en torr plan hade det blivit mål på den andra!
Närmast väntar Öis i ett ångestladdat derby där båda Göteborgsklubbarna fortsatt i första hand har siktet inställt på att hålla undan för lagen som jagar bakom. Och Djuric tror att kvällens trepoängare kan bli guld värd.
– Vi gjorde ingen perfekt match, men fan vad vi kämpade. Alla för alla, det gör att vi vinner i dag. Och det är jätteviktigt att vi vann den här inför Öis-matchen. Det ger oss lite självförtroende och att vi kan vara lugna och spela avslappnat.
