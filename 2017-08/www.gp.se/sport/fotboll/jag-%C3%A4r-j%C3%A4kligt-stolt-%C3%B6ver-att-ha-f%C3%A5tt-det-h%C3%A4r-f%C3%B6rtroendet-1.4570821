"Jag är jäkligt stolt över att ha fått det här förtroendet"

Philip Trollér



Öis
Marcus Lantz är borta, Sören Börjesson har tagit över som huvudansvarig och in som assisterande tränare har spelaren Fredrik Björck kommit. Mot Dalkurd gör han sin första match i nya rollen.
– Jag är jäkligt stolt över att ha fått det här förtroendet, säger Björck.



Efter fyra år på posten stod det tidigare i veckan klart att Marcus Lantz har gjort sitt som huvudtränare i Öis. Skåningen, som under en längre tid har varit hårt kritiserad i supporterled, fick efter nederlaget mot Tvååkers IF i Svenska cupen beskedet att han tvingas bort från sitt uppdrag.
Assisterande tränaren Sören Börjesson har tillfälligt tagit över som chefstränare och till sin hjälp kommer han att ha tidigare spelaren Fredrik Björck, som efter önskemål från spelartruppen har utsetts till ny assisterande tränare.
"Väldigt hedrande"
– Det är naturligtvis väldigt ­hed­rande att få det här förtroendet. Jag har fått indikationer från flera spelare att de önskade att jag skulle ta den här rollen och även styrelsefolk har sedan en tid tillbaka, då det här började diskuteras, tyckt samma sak, säger Fredrik Björck.
Hur ser du själv på att du kommer direkt från spelartruppen in i rollen som ledare?
– Jag väljer att tro att det är en fördel. Sedan finns det så klart olika teorier om vad som är bäst, någon hade kanske velat se helt nya röster, men nu är det så här. Jag har stått på plan med ett förtroende för våra spelare och jag ska visa att jag backar upp dem till hundra procent nu också.
Han fortsätter:
– Vi står upp för det här och ska fajtas. Och vi hoppas att sponsorer, supportrar och styrelse är bakom oss nu. Vi kommer behöva det. Vi alla har tillsammans ett ansvar för den här fina klubben.
"Klubben behöver en assisterande tränare och det ska jag vara"
Tidigare i somras meddelade 37-åringen, som har dragits med ihärdiga skadeproblem, att spelarkarriären är över efter den här säsongen och med tanke på tränarrollen som han har tilldelats kan det bli så att Öis-fansen redan nu har fått se det sista av mittbacken i den rödblå tröjan.
– Som jag känner just nu måste mitt fokus vara på tränarrollen. Klubben behöver en assisterande tränare och det ska jag vara. Sedan får vi känna oss för. Ryggen har känts lite bättre på sistone och jag har tidigare haft tankar på att försöka göra någon mer match. Men vi får se. Jag kommer göra det som är bäst för klubben.
Första testet för den nya tränarkonstellationen blir Dalkurd på bortaplan.
– Dalkurd är ett riktigt bra lag med stort självförtroende, inte minst på hemmaplan. Men vårt huvudsakliga fokus nu ligger på att vi ska visa att vi kan lita varandra. Det är det vi vill se. Får vi se det, då ska vi nog kunna få med oss ett bra resultat också.
