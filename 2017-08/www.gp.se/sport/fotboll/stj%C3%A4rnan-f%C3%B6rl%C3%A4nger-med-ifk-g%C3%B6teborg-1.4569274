Stjärnan förlänger med IFK Göteborg

Mattias Balkander



IFK Göteborg
Mikkel ”Mix” Diskerud är klar för fortsättning i IFK Göteborg. Även efter söndagens match mot Malmö FF.
– Det är jätteviktigt för oss, säger tränaren Alf Westerberg.



Norskamerikanen har haft ett låneavtal med IFK Götborg fram till och med 27 augusti. Matchen mot Malmö FF på Swedbank stadion på söndag är den sista matchen under det avtalet.
Mix Diskerud har varit en av de bättre spelarna i Blåvitt sedan Alf Westerberg tog över huvudansvaret och har spelat både centralt och på högerkanten.
I cupmatchen mot Landvetter IS i onsdags var han ihop med Elias Omarsson bäst i IFK Göteborg.
Blåvitts sportchef Mats Gren har under en längre tid jobbat med en förlängning för Mix Diskerud i Göteborg och sade till GP i onsdags att något måste hända denna vecka.
Det är därför en mycket nöjd IFK-tränare som kommenterar beslutet.
– Han blir kvar. Truppen vi har nu känns väldigt bra, även om den kanske inte har den numerären, säger Alf Westerberg.
Vad betyder det för dig som tränare att Diskerud fortsätter under hösten?
– Det är jätteviktigt för oss. Han har spelat de allra flesta matcherna och är användbar i olika mittfältsroller. Skicklig. Gedigen, säger Alf Westerberg.
Mix Diskerud har gjort tre mål och fyra assist på 19 matcher för IFK Göteborg i årets allsvenska.
