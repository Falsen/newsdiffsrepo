Fansen bojkottar bortamatchen för Blåvitt: "En markering"


Fredrik Janlind




IFK Göteborg
När Blåvitt ställs mot AFC Eskilstuna på bortaplan 25:e september kommer det vara tomt på bortasektionen. Supporterklubben Änglarna uppmanar de blåvita fansen till bojkott av matchen.
– Det är en markering från vår sida, säger ordföranden Peter Lindegren.



Det har varit en het fråga bland fotbollsfansen där flera lags supportrar har valt att bojkotta bortamatcherna mot just AFC Eskilstuna. Under vårens möte på Gamla Ullevi manifesterade fans på läktaren sitt missnöje med AFC med hjälp av banderoller och ramsor. Till bortamatchen på Tunavallen väljer nu alltså supporterklubben Änglarna att bojkotta matchen och uppmanar samtidigt andra IFK-fans att göra detsamma.
– Det är en markering från vår sida med de medel vi har att använda oss utav. Det som AFC sysslar med är inte okej. Det är stora steg ifrån så som vi ska ha det i svensk fotboll, säger ordföranden Peter Lindegren.  LÄS ÄVEN: Blåvitts svar efter fansens hatramsor: "Trist och dumt"  Anledningen till bojkotten är att supportrarna inte vill stötta ett AFC Eskilstuna som enligt många kringgår 51-procentsregeln.
”AFC Eskilstuna är en klubb som genom mycket tveksamma metoder har jobbat sig uppåt i seriesystemet. Man har tagit över andra klubbars platser i seriesystemet och bytt ort istället för att spela sig till nuvarande position. I AFC:s stadgar står det klart att man på årsmötet väljer föreningens ordförande för tio år, övriga ledamöter väljer man till hälften på sex år och den andra hälften på tre. Hur detta sker rent praktiskt givet att årsmöte hålls varje år är lite av en gåta. På det extra årsmöte där man klubbade igenom flytten till Eskilstuna var åtta personer närvarande, sex av dessa sitter idag i föreningens styrelse. Man har gjort sitt bästa för att inte ha medlemmar, när man väl synliggjorde möjligheten att bli medlem så gjorde man det med en armbåge vass som en spjutspets”, skriver Änglarna på sin hemsida.  LÄS ÄVEN: AFC-bossen om kritiken: "Vi har inget att skämmas för"  Enligt Peter Lindegren är det inte bara Änglarna som kommer att bojkotta matchen. – Nej, det här kommer inte som en överraskning tror jag. Vi tog beslutet för ett tag sedan och sedan har det varit fokus på andra saker som att få folk till Malmö. Det är lite en sak i taget men när frågan väl dök upp så var det inga tvivel, säger han och fortsätter. – Det är ganska väntat och vi står enade i våra supporterled, det är andra som gör samma sak. Ultras har gått ut med samma text som vi.
