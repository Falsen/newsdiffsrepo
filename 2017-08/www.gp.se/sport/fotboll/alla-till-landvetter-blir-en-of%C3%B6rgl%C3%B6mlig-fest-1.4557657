"Alla till Landvetter – blir en oförglömlig fest"

Mattias Balkander



IFK Göteborg
Kvällens cupmatch handlar naturligtvis inte om vilket lag som går vidare utan om festen, tjôtet och att ha varit där. Lilla Landvetter IS välkomnar stora IFK Göteborg och folk går man ur huse.



Det är det här vi älskar med Svenska cupen. De små mot de större, det osannolika mot det rimliga, där vi googlar oss genom historien för att hitta exempel på när lag som Landvetter IS besegrar lag som IFK Göteborg.
Jag fastnar alltid på Veberöds AIS, det skånska division 2-laget som 1993 slog ut just IFK Göteborg ur cupen. Det skulle inte gå, men var plötsligt ett faktum.
På den tiden fanns inte Europaspel som en bortre morot för cupvinnaren, men Veberöds bedrift visar att det går; att lag som Landvetter IS – om stjärnorna står rätt – kan besegra lag som IFK Göteborg.
För spelarna i Landvetter blir det här karriärens seniora höjdpunkt, för publiken en minnesvärd kväll oberoende av resultat.
På LIS informativa hemsida läser jag om kvällens cupmatch: ”Landvetter övervägde att lägga matchen på Landevi grus för att ge IFK Göteborg en chans till vinst. Men efter övervägande valde klubben att förlägga matchen till Landvetter IP.”
Tumme upp på den!
Publikrekordet på Landvetter IP kommer att krossas. Över 5 000 väntas vika av från riksväg 40 och vandra längs Härkeshultsvägen upp mot Tahultsvägen och ta plats på de provisoriska läktarna som byggts av ideella krafter i veckan.
Jag gillar hur Landvetters tränare Morgan Johansson försöker gjuta mod i sina spelare genom att påpeka att första 20 minuterna blir viktiga för matchens utgång och att hans spelare är lika bra som IFK:s. Sju ur Morgan Johanssons trupp har för övrigt ett förflutet hos motståndarna. Kanske ger det extra tändvätska.
IFK Göteborgs tränare Alf Westerberg väntar med den definitiva laguttagningen till onsdagens matchvärmning men tar säkert tillfället i akt att ge både Patrik Karlsson Lagemyr, Sebastian Ohlsson, Elias Omarsson och August Erlingmark speltid. Det gör inte saken lättare för Landvetter. Snarare tvärtom, om vi tänker i termer av underskattning. ”Paka” vill varva upp, Ohlsson viss visa vad han kan och ”Mini-Erling” ta upp kampen om mittfältsplatserna bakom Sebastian Eriksson och Vajebah Sakor.
Vinnaren går till gruppspel i vår. Vilken division Landvetter IS tillhör då är oklart.
Trots framgången i cupen, där Lärje Angered besegrades via straffdrama senast, väntar en minst sagt svettig höst i division 3 nordvästra Götaland. Just nu har bara Kortedala IF tagit färre poäng. När IFK Göteborg har Malmö FF borta på söndag väntar Kärra IF för Landvetter på måndag. En tuff nöt att knäcka. Vårmötet på Landvetter IP slutade 3-0 till Kärra.
En from förhoppning: I augusti 2015 kom allsvenska Helsingborgs IF till Överåsvallen för möte med Lunden ÖBK. 88 minuter in i matchen ledde HIF med 8-0. Då styrde Lukas Wahlberg-Wesström in hemmalagets enda mål. ”Ett av mina skönaste”, förklarade 20-åringen efteråt.
Vem är Landvetters Lukas Wahlberg-Wesström?
Plus: Alla till Landvetter. Det här kommer bli hur kul som helst.
Minus: Göteborg skall ha minst fyra lag i Svenska cupens gruppspel. Häcken bör ta Kvibille, Örgryte Tvååker och Gais Skövde AIK. Allt annat är ett misslyckande. Däremot får Utsikten det tufft mot allsvenska Jönköpings Södra.
