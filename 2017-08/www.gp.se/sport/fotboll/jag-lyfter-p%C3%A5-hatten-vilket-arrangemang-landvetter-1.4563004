"Jag lyfter på hatten - vilket arrangemang, Landvetter"

Mattias Balkander



IFK Göteborg
Ett arrangemang i toppklass, en målrik fotbollsmatch och idel leenden. Onsdag 23 augusti 2017 blev precis den dag Landvetter laddat för och hoppats på. Möjligen minus resultatet.



Publikrekordet rök all världens väg. Det nya, 4220, kommer stå sig länge, troligen för alltid. Överskottet går till ungdomarna. Det är bäst av allt. Matchen? Vad säger vi om den? Som väntat. Landvetterspelarna kom ut fullpumpade med adrenalin och satte oväntat hög press på IFK Göteborgs backlinje. I tio minuter. Sedan backade de något, men presspelet var fullt godkänt hela första halvleken. Många i division 3-laget LIS slet ont, men ingen fuskade i arbetet. Tack vare det hölls siffrorna nere.
IFK Göteborgs första mål var en pärla. Mix Diskerud, som på nytt gjorde en riktigt stark insats som central mittfältare med flera öppnande crossbollar, hittade Andreas Öhman i djupled som i sin tur hittade Sebastian Ohlsson och så var det 1-0. Ett rejält skott i krysset. Viktigt för Ohlssons självförtroende.
Offensivt bjöd Blåvitt i andra halvlek på flera delikatesser. Elias Omarsson, som bara gjort fem mål på hela säsongen före match och nött mycket bänk det sista, gjorde tre mål. Två av dem efter fint samspel med Sebastian Ohlsson, det tredje efter förspel från inhoparen Adil Titi och Patrik Karlsson Lagemyr. ”Paka” var tillbaka och lyfte allt eftersom. Han kan vara ett alternativ för Alf Westerberg redan på söndag mot Malmö FF. Jag tror mer på inhopp, men formen är i antågande.
Notabelt om vi pratar framtid var Blåvitts snittålder i slutet. Med A-lagsdebutanter som Måns Saebbö, Andreas Öhman, Erik Gunnarsson och Adil Titi på planen var den så låg som 20,5 år. Åldermannen Erik Dahlin, 28 år, fick hålla nollan.
Närmast att spräcka den var Fredrik Forsman och André Bissmark i andra halvlek.
Skön humor från arrangören som hade valt ledmotivet från Mission Impossible som inmarschlåt.
August Erlingmark och Erik Gunnarsson gjorde både starka insatser i mittförsvaret. Erlingmark fick första gången och endast 19 år gammal bära lagkaptensbindeln i slutet av matchen. Det var knappast sista gången.
Som föreningsmänniska och allmänt samhällsintresserad är det bara att lyfta på hatten för det engagemang orten Landvetter och föreningen Landvetter IS lyckades skapa kring detta arrangemang. Det ger garanterat ringar på vattnet.
Onsdagens cupmatcher bjöd på en del skrällar. Den största kanske att superettalaget Örgryte IS förlorde mot division 2-klubben Tvååkers IF. Tufft läge för Marcus Lantz & Co, som ju redan är tyngda av en del svaga resultat i serien.
