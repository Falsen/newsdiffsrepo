"Säger inte att jag är unik, kanske bara dum i huvudet"

Mattias Balkander



Gais
Två månader efter den dramatiska olyckan utanför Liseberg berättar Bosko Orovic om det kommande beslutet.
– Jag kommer nog inte att undgå steloperation, säger Gaistränaren.



Rullstolen har bytts mot kryckor. Läkningsprocessen av den nykonstruerade fotleden går långsammare än önskat. Under en GP-intervju på Gaisgården visar han bilder på en svullen led.
– Jag röntgade benet förra onsdagen. Det växer inte bra. Problemet är att det är så stort, säger han och fortsätter:
– De har tagit muskler och vävnader från låret. Det är en helt ny fotled, helt nya muskler, nya vävnader. Läkarna kunde inte sätta in vad de ville, det fick inte plats. De fick välja att behålla foten och kanske göra en sämre deloperation, eller chansa. Det ville de inte. De valde en deloperation för att jag skulle få behålla foten och sedan kanske steloperera.
Väntar på "domen"
Rehabiliteringen dröjer. I nuläget får Bosko Orovic stödja på benet lite lätt, med en maxbelastning på tio kilo.
Om fyra veckor kommer ”domen”.
– Jag kommer nog inte att undgå steloperation. Jag har inga ledband kvar i foten. Jag har ingenting kvar. Allt är bortblåst. Foten var helt loss. Den dinglade. Det var bara hälsenan som var kvar. Musklerna jag har är inopererade.
Vid olyckan gick även båda axlarna ur led, tre revben gick av och han fick en fraktur på bröstbenet.
– Jag säger inte att jag är unik, kanske bara dum i huvudet. De sade att jag skulle hålla mig lugn i 6-8 veckor. Jag var igång direkt efter operation. Efter sju dagar släppte jag morfinet så mycket jag kunde, efter två veckor slutade jag helt. Normalt sett skall du ha morfinet i ryggen i fyra-fem veckor.
Bosko Orovovic vänder åter till olyckan 26 juni.
– Jag hade lämnat av min son. Sedan åkte jag ned från motorvägen mot Liseberg och stod och väntade mellan två bussar. När vi fick grönt valde en snubbe som kom från Sankt Sigfrids plan att köra mot rött. Han manglade mig. Jag flög och låg 20-30 meter därifrån. Vespan var totaldemolerad.
– Även om jag var vid medvetande hela tiden hade jag tydligen snurrat till det och tände en cigg. Jag har slutat röka nu, men låg där och rökte. Folk måste ha undrat. Jag var i chock.
"Var helt groggy första veckan"
Operationen som följde tog tio timmar. Bosko Orovic var nedsövd.
– När jag vaknade sade jag att jag skulle träna. Jag hade glömt av min födelsedag och alltihop. Jag var helt groggy första veckan. 50 pers hade varit på min födelsedagsfest. Det har jag inget minne av alls.
Orken är begränsad, ständiga prioriteringar behöver göras.
– Jag har ingen energi och pendlar mellan himmel och helvete. Jag går oftast hem härifrån och bara lägger mig. Jag orkar inte göra så mycket mer.
Kommer sakna Lantz
På måndag väntar årets andra derby mot Öis, som även de har bytt tränare (till Sören Börjesson).
– Det hade varit roligare om Marcus (Lantz) var där eftersom vi är kompisar. Det är en rolig match. Det är ett derby som man har tittat på så många gånger själv. Det är bara positiva känslor.
Den andra kampen, om den personliga hälsan går vidare parallellt.
– Det som smärtar mig mest är att jag inte ens har fått en chokladkaka av han som körde på mig. Jag köper att skit händer i livet, men empati? Inte någonting. Han kunde ha skickat ett vykort och skrivit att jag ber om ursäkt. Det hade räckt.
– Jag tror att han blir åtalad och blir av med körkortet i sex månader, kanske får han dagsböter. Jag är invalid för resten av livet. Det är inte riktigt rättvist. Jag vill bara kunna gå igen.
En längre intervju med Bosko Orovic hittar ni i lördagens pappers-GP.
