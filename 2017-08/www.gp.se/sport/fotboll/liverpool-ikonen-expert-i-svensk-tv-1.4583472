Liverpool-ikonen expert i svensk tv

Fredrik Östberg



Fotboll
Under Champions League-säsongen kommer de svenska tittarna få se ett nytt ansikte i Viasats sändningar, och det är inte vem som helst. Liverpool-ikonen Jamie Carragher är klar som ny expert. – Skandinavien har alltid varit mycket speciellt, både för mig och Liverpool FC, säger Carragher i ett pressmeddelande.



Jamie Carragher gjorde över 700 matcher för Liverpool och är en av klubbens allra största genom tiderna. Efter karriären har han gjort sig ett namn som expert i Sky Sports Premier League-sändningar.
Och nu kommer alltså den skandinaviska publiken få stifta bekantskap med 39-åringen. Under den kommande säsongen kommer han nämligen arbeta som expert för MTG Sports Champions League-sändningar.
–  Skandinavien har alltid varit mycket speciellt, både för mig och Liverpool FC. Supportgruppen där är otrolig och jag är glad över möjligheten att få arbeta som expert för MTG Sport i Skandinavien, säger han i ett pressmeddelande.
– Jamie Carragher är en av Europas populäraste experter. Hans direkta och öppna sätt att diskutera fotboll engagerar verkligen, och det ska bli kul att han nu fortsätter i samma anda som Champions League-expert i vårt gäng, säger MTG:s sportchef Per Nunstedt.
