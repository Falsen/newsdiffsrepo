Mycket på spel i helgens stormatch


Jimmy Ewertsson




Premier League
Säsongen är ung men utmaningen är gammal som gatan. Med toppmötet mot Liverpool runt hörnet är det än en gång upp till Arsène Wengers mannar att bevisa att det inte är samma gamla Arsenal den här säsongen. Kan rekordvärvningen Alexandre Lacazette vara mannen att lyfta The Gunners till nästa nivå? – Låt oss inte gå till överdrift. Vi har förlorat en match, sa Arsène Wenger på sitt typiskt samlade sätt.



Arsenal dominerade matchen i Stoke bollinnehavsmässigt och skapade mängder av chanser, Alexandre Lacazette dundrade bollen i nät men vinkades av för offside med minsta möjliga marginal och trots bortaspelarnas yviga protester på straffspark vinkade domaren André Marriner avvärjande. I stället stack Stoke upp och sköt hem segern genom nyförvärvet Jesé Rodríguez efter ett misstag från Arsenal-spelare. En förlust i en oviss bortamatch tidigt på säsongen är förstås långt ifrån någon katastrof, men för ett lag som efter fjolårets misslyckande, när man missade Champions League för första gången på 20 år, försöker bevisa att det här minsann inte är samma gamla Arsenal så var det hela lite för välbekant.
– Jag kan förstå besvikelsen, men överlag tycker jag det finns många positiva saker att hämta från matchen. Vi skapade massvis med chanser och dominerade stort, men tyvärr så tappade vi tre poäng, säger Wenger.
Utrymme för förbättring – får båda lagen
Arsenal-fansen hade förstås hoppats på att följa upp den svängiga 4-3-segern mot Leicester City i premiären annorlunda än med en förlust borta mot just Stoke, laget som ständigt målas upp som Arsenals mardrömsmotståndare, men när blott två Premier League-omgångar är spelade är det enbart Huddersfield, West Bromwich och José Mourinhos imponerande Manchester United som står på full pott. Morgondagens motståndare Liverpool har inte heller inlett övertygande, med ett 3-3-kryss mot Watford och en knapp 1-0-seger hemma mot Crystal Palace.
Det finns utrymme för förbättring hos både Arsenal och Liverpool, och transferfönstret är alltjämt öppet, även om 31 augusti kommer allt närmare, och det ryktas friskt kring båda lagen. Arsenals transfersommar inleddes handlingskraftigt när man tidigt säkrade det bosniska snälltåget Sead Kolasinac på fri transfer och den franske skyttekungen Alexandre Lacazette för en rekordsumma på strax under 550 miljoner kronor.
– Jag är väldigt nöjd med vårt transferfönster. Vi har värvat dukiga spelare som kan integreras i vårt spelsätt. Men det är tufft. I dag är priserna oproportionerliga och transfermarknaden är väldigt krävande. Allt handlar om köparens identitet och om klubben är engelsk kan man direkt slå på 50 procent på priset, vilket gör det väldigt svårt att agera, säger Wenger.
Räcker förstärkningarna?
Just rekordvärvningen av Lacazette är tänkt att ge Arsenals offensiv en ny dimension. Alexis Sánchez trivs som bäst när han får kliva inåt från vänsterkanten men användes ofta som central anfallare under fjolårssäsongen när Wenger sökte andra egenskaper än Olivier Girouds targetspel. Lacazette är en helt annorlunda forwardtyp än Giroud, som föredras framför den forne Lyon-spelaren i franska landslaget, och erbjuder rörlighet, djupledshot och en helt annan arbetskapacitet i det höga presspelet. Han är en iskall avslutare, vilket hans 37 mål under fjolåret väl vittnar om, och har de senaste säsongerna förbättrat sitt allroundspel väsentligt. Lacazette kunde knappast drömma om en bättre start på livet i London när han blott 94 sekunder in i Premier League-premiären nickade in Arsenals ledningsmål mot Leicester.
– Lacazette kan integreras väl till fotbollen vi vill spela med sin rörlighet och tekniska kvalitet, sitt kombinationsspel och effektivitet. I Frankrike gjorde han mål var 80:e minut. Kan han göra samma sak i Premier League? Det är målet. Han måste bevisa att han klarar av det, sa Wenger till Sky Sports inför ligastarten.
Kolasinac och Lacazette ser ut som fina värvningar, men är det tillräckligt för att Arsenal ska förbättra fjolårets femteplats? De båda Manchester-klubbarna har investerat stort under sommaren, Liverpool har förstärkt offensiven med skicklige Mohamed Salah, titelförsvarande Chelsea har skakat om i truppen och Tottenham börjar vakna till liv under slutskedet av transferfönstret. Kampen om såväl titeln som Champions League-platserna kommer bli knallhård och bakom ”The Big Six” har lag som Everton varit aktiva och ambitiösa under sommaren.
Premier League-säsongen är bara två omgångar gammal, men knorret som börjar komma från Arsenal-håll är välbekant. Ett positivt resultat på Anfield under söndagskvällen skulle ge Wenger och hans mannar lite välbehövlig arbetsro.
