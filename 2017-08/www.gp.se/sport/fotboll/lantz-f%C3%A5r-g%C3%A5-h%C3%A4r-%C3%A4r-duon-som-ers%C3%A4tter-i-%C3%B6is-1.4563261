Lantz får gå – här är duon som ersätter i Öis


Fredrik Janlind




Öis
Fansen har krävt hans avgång under en längre tid. Efter förlusten mot Tvååkers IF i Svenska Cupen får han nu lämna sitt uppdrag och ersätts av Jan-Eric Lien och Sören Börjesson redan mot Dalkurd, enligt uppgifter till GP.
– Inga kommentarer, säger ordföranden Joacim Nordh.



Marcus Lantz har varit i blåsväder under säsongen och fansen i Öis har flera gånger protesterat mot honom med banderoll och krävt hans avgång. Den tidigare elitspelaren har inte velat avgå utan har tidigare sagt att han ”aldrig skulle ge upp någonting”. Men nu har droppen runnit över bägaren för styrelsen i Öis.  Enligt uppgifter till GP får nu Marcus Lantz lämna posten som huvudtränare för Öis. Klubben ersätter honom redan till nästa omgång i Superettan av styrelsens fotbollsansvarige, Jan-Eric Lien samt den assisterande tränaren Sören Börjesson. Den duon kommer enligt uppgifter till GP att leda laget mot Dalkurd. – Jag har inga kommenterar, säger ordföranden Joacim Nordh till GP.  När GP pratade med Marcus Lantz efter förlusten mot Tvååkers gav han följande svar om sin framtid i Öis. – Skulle det komma andra besked kan jag inte göra så mycket åt det. Men från min egen sida kommer jag att köra på, sa han då.  Klubben kommer enligt uppgifter till GP att gå ut med mer info kring tränarfrågan i Öis under torsdagen.
