Lantz sparkad av Öis


Fredrik Janlind




Öis
Efter uttåget ur Svenska cupen på onsdagen kunde GP avslöja att Marcus Lantz förlorat sitt förtroende från Öis ledning. I dag bekräftar klubben att tränaren sparkas.
– Vi kände att vi inte får ut det vi vill, säger ordföranden Joacim Nordh.



Marcus Lantz har varit i blåsväder under säsongen och fansen i Öis har flera gånger protesterat mot honom med banderoll och krävt hans avgång. Den tidigare elitspelaren har inte velat avgå utan har tidigare sagt att han ”aldrig skulle ge upp någonting”.
Under onsdagskvällen kunde GP avslöja att Marcus Lantz får lämna sitt uppdrag som huvudtränare i Öis och under torsdagen bekräftade klubben att han får sparken.
– Det är inget fredagseftermiddagbeslut. Detta har sakta men säkert växt fram. Vi har haft täta dialoger under resans gång. Vi gör en sammanlagd bild över situationen runt Marcus. Där känner vi båda att vi har kört fast. Vi får inte ut det vi vill. Där menar jag att man måste vara ärlig mot varandra och skiljas som vänner utan dramatik. Det har varit en nyanserad dialog även om det aldrig är roligt att byta tränare, säger ordföranden Joacim Nordh.
Klubben ersätter honom till nästa omgång i Superettan som spelas på lördag med den assisterande tränaren Sören Börjesson som får huvudansvaret, med stöttning av spelaren Fredrik Björck. Den duon kommer att leda laget mot Dalkurd.
– Marcus har gjort ett väldigt bra jobb hos oss i fyra år och han är en väldigt bra tränare men just nu med det trycket som är runt Marcus så kände vi i styrelsen att Marcus inte har möjligheten att leda klubben, säger Joacim Nordh.
Hur mycket har pressen på honom utifrån påverkat ert beslut?
– Det är en del i det. Fansen och en del partners har ifrågasatt honom som ledare. Jag kan inte ha en ledare som ena dagen känner att han inte når fram och andra dagen vill vara kvar och kämpa. Vi i styrelsen kom fram till att detta var bäst för båda parter. Vi pratades vid i fredagsnatt och det tycker jag man ska kunna göra. Att gå ut i massmedia som han gjorde var olyckligt. Spelarna undrar också och det skapar massa frågetecken.
Nu inleder klubben arbetet med att hitta en permanent ersättare på tränarposten.
– Vi har en bruttolista på x-antal tränare som vi ska kika på. Vi vill ha in en ny så snabbt som möjligt. Jag tror det finns många tränare som vill leda Öis, säger Joacim Nordh.
Marcus Lantz förlängde sitt kontrakt med klubben så sent som förra året och står under avtal med Sällskapet ytterligare två säsonger. Parterna jobbar nu för att hitta en lösning där 41-åringen lämnar klubben innan dess.
– Vi har erbjudit honom en lösning, en utköpning, för en kortare tid än två år. Han skulle kunna träna ett u16-lag men jag tror inte Marcus kommer vilja det. Förhandlingen runt hans avtal är inte klar än, säger Joacim Nordh.
