Lantz sparkad av Öis


Fredrik Janlind




Öis
Fansen har krävt hans avgång under en längre tid och nu bekräftar klubben att Marcus Lantz får sparken
– Vi kände att vi inte får ut det vi vill, säger ordföranden Joacim Nordh.



Marcus Lantz har varit i blåsväder under säsongen och fansen i Öis har flera gånger protesterat mot honom med banderoll och krävt hans avgång. Den tidigare elitspelaren har inte velat avgå utan har tidigare sagt att han ”aldrig skulle ge upp någonting”.
Under onsdagskvällen kunde GP avslöja att Marcus Lantz får lämna sitt uppdrag som huvudtränare i Öis och under torsdagen bekräftade klubben att han får sparken.
– Det är inget fredagseftermiddagbeslut. Detta har sakta men säkert växt fram. Vi har haft täta dialoger under resans gång. Vi gör en sammanlagd bild över situationen runt Marcus. Där känner vi båda att vi har kört fast. Vi får inte ut det vi vill. Där menar jag att man måste vara ärlig mot varandra och skiljas som vänner utan dramatik. Det har varit en nyanserad idalog även om det aldrig är roligt att byta tränare, säger ordföranden Joacim Nordh.
Klubben ersätter honom till nästa omgång i Superettan med den assisterande tränaren Sören Börjesson som får huvudansvaret, med stöttning av spelaren Fredrik Björck. Den duon kommer att leda laget mot Dalkurd.  När GP pratade med Marcus Lantz efter förlusten mot Tvååkers gav han följande svar om sin framtid i Öis. – Skulle det komma andra besked kan jag inte göra så mycket åt det. Men från min egen sida kommer jag att köra på, sa han då.
