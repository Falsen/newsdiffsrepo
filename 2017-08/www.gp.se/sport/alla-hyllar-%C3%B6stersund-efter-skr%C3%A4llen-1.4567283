Alla hyllar Östersund efter skrällen


TT




Sport
Sedan Östersund sensationellt tagit sig vidare till gruppspelet i Europa League strömmade hyllningarna in i sociala medier.



"Fantastiska osannolika jävla Östersund!" twittrar sportjournalisten Patrick Ekwall.
"En av tidernas största svenska fotbollsskrällar att Östersund tar sig till Europa League. Så. Jävla. Imponerande. Klättringen från division 2 till Europa är helt osannolik", skriver TV4:s fotbollsjournalist Olof Lundh på Instagram.
LÄS OCKSÅ: Skrällen: Östersund till Europa League
"Vad kan stoppa Östersund?!"
"Det gränslösa laget! Vad kan egentligen stoppa detta Östersund?! Dags att börja ge ut Buster igen", twittrar SVT-journalisten Peter Jonsson.
AIK:s assisterade tränare Nebojša Novaković twittrar tummen upp, medan IFK Norrköpings målvakt David Mitov Nilsson skriver "Östersund, mot alla odds!", enligt en sammanställning från Länstidningen.
"Man går inte i rask takt från division två till det här utan att stanna för röd gubbe en enda gång. Vad är det som händer egentligen?", skriver Expressens Noa Backner i en krönika. "Var ni där är ni antagligen helt bedövade. Men ni andra, kan ni höra rasslet? Rätt in i en annan tillvaro. Marsch pannkaka."
"Mot alle odds er lille Östersund klar for gruppespillet i europaligaen", rapporterar norska nyhetsbyrån NTB, som naturligtvis också skriver om landets egen skräll.
Rosenborg skrällde också
Rosenborg slog ut fjolårets finalist Ajax efter mål av bland andra Nicklas Bendtner. Norrmännen gör därmed Östersund och FC Köpenhamn sällskap som nordiska inslag i Europa League.
För Ajax är det ett historiskt misslyckande. Det är första gången Ajax missar Europaspel sedan 1960-talet, skriver Aftonbladet.
