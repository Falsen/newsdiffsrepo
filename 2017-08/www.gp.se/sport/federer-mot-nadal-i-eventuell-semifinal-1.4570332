Federer mot Nadal i eventuell semifinal


TT




Sport
Det blir ingen repris på drömfinalen i Australian Open. Roger Federer och Rafael Nadal kan mötas redan i semifinalen av US Open.



Årets fjärde och sista grand slam-turnering, US Open, inleds på måndag. Roger Federer pekas ut som favorit och Rafael Nadal är toppseedad. Men någon final mellan rivalerna blir det inte.
Veteranerna möts i semifinal, förutsatt att de vinner sina respektive matcher fram dit.
Men faktum är att spelarna aldrig har mötts i US Open. Trots att de kanske är tennishistoriens mest klassiska rivaler och har spelat mot varandra 37 gånger (24–13 till Nadal).
Schweizaren har vunnit deras fyra senaste möten, varav tre i år och samtliga på hardcourt. Samma underlag som väntar i Flushing Meadows.
Tvåfaldige vinnaren Nadal inleder mot serben Dusan Lajovic. Bland andra potentiella hinder på vägen märks världssjuan Grigor Dimitrov i en eventuell kvartsfinal.
Federer möter hemmaspelaren Frances Tiafoe och kan ställas mot formstarke australiern Nick Kyrgios i åttondelsfinal och sjundeseedade Dominic Thiem, Österrike, i kvartsfinal.
Andy Murray har inte spelat en match sedan Wimbledon på grund av en höftskada och har blivit nerpetad till andraplatsen på rankningen. I öppningsmatchen väntar hemmaspelaren Tennys Sandgren och skotten Murray kan få möta åttondeseedade Jo-Wilfried Tsonga i kvartsfinal.
TT
