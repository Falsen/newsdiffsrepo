Publikfest i Slottsskogen

Gabriella  Mohoff



Sport
Succé. På något annat sätt går det inte att sammanfatta fyrspannens maraton. Hinderbanan gick i Slottsskogen och där bjöds på en riktig folkfest. Enligt uppgift skall ungefär 25 000 ha varit på plats.






Det vimlade av människor i Slottsskogen när fyrspannens maratonkörning kördes under lördagen. Kuskarna hade lotsat sina hästar från Heden, genom staden och fram till hinderbanan mitt i Slottsskogen,  Tanken från arrangörernas sida var att bjuda på en riktig folkfest.   Det är en underdrift att säga att de lyckades. I Slottsskogen samsades hästfolk med "vanliga" göteborgare, barnfamiljer, unga och gamla. Runt maratonhindren var det smockat med folk och svårt att få plats. Det spektakulära vattenhindret var ett av de hinder som drog till sig mest folk.  Och de blev inte besvikna. Det var blött, lerigt och halt och kuskarna tvingades till sin allra bästa körning för att inte fastna.  Publiken jublade och det var tydligt att de flesta var där för att se de svenska ekipagen. När de väl hade passerat samtliga hinder försvann en hel del flaggor runt banan, även om det förstås var gott om folk som stannade en stund till. – Det här är verkligen fantasiskt att se. Att se att så många göteborgare ger sig ut och tittar är verkligen roligt. Jag var här även på genrepet i höstas, men det här är ju så mycket större, säger Helene Wennberg, som var i parken med sin svärson Anders Östling och barnbarnet Penny. Helene Wennberg har haft ett hästintresse sedan många, många år, och öste beröm över hela EM-arrangemanget. – Jag tycker att det har varit helt fantastiskt att kunna gå på Heden och titta på till exempel paradressyren helt gratis, säger hon.  Hästdiskussionerna som gick att överhöra i området var på flera olika nivåer, allt från barn som jublade över att få se en livs levande häst, till folk som funderade på hur svårt det var att hitta fyra likadana hästar. En stund såg det ut att dra ihop sig till regn, men det kom bara några enstaka droppar.
Leder efter maratonkörningen gör, inte helt oväntat, holländaren Ijsbrand Chardon. Han var helt lyrisk över atmosfären i Slottsskogen. – Känslan var så bra. Och människorna här ... Jag skulle kunna ha det så här varje dag, säger han till SVT och kan inte sluta le. För de svenska ekipagen gick det inte riktigt lika bra. Fredrik Persson tyckte att det var en tyngre bana än väntat.  – Sedan störs hästarna av publiken, så det är svårt att få fokus på dem. Det är en fantastisk publik, men vi har inte tränat på detta innan, säger han till SVT. Det svenska laget är nu nere på en femteplats inför den avslutande konkörningen. Leder gör Nederländerna, före Tyskland och Belgien.
