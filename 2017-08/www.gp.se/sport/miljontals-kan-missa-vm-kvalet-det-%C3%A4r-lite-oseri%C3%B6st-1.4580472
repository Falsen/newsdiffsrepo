Miljontals kan missa VM-kvalet: "Det är lite oseriöst"

Andreas Johnsson



Sport
Över fyra miljoner tv-tittare riskerar att missa upplösningen av Sveriges VM-kval. Detta då Discovery Networks, med bland annat Kanal 5 och Eurosport, och leverantören ComHem/Boxer inte lyckats komma överens om ett nytt avtal. – Man använder sig av utpressning för att få mer betalt, säger Fredrik Hallstan, Presschef hos ComHem.






Tiden är knapp när det kommer till förhandlingarna mellan Discovery Network och leverantörerna ComHem/Boxer. Just nu sitter parterna i förhandlingar kring ett nytt avtal och ett fortsatt samarbete. Ännu har man inte kommit överens och därmed kan upplösningen i VM-kvalet vara hotat för över fyra miljoner tv-tittare.
– Vi har fortfarande samtal med ComHem/Boxer. Båda parter försöker komma fram till en lösning för fortsatt samarbete, men så här långt har vi inte lyckats nå ett nytt avtal, säger Henriette Zeuchner, VD för Discovery Networks Sweden i ett pressmeddelande.
Tycker det är oseriöst
De bägge parterna har fram tills midnatt den 31:e augusti på sig att komma överens om ett nytt avtal. Gör man inte det förlorar ComHem/Boxer-kunderna, som beräknas vara omkring 4,5 miljoner, bland annat Kanal 5 och Eurosport.
– Vårt fokus är såklart att komma överens innan deadline. Vi kan dock tycka att det är lite oseriöst av Discovery att skicka ut ett pressmeddelande om situationen innan tiden är slut, säger Fredrik Hallstan, Presschef hos ComHem.
Han fortsätter:
– Vi på ComHem har aldrig hamnat i en sådan här situation innan, men för dem är det femte gången som man eventuellt släcker ned kanaler. Det är samma situation som de hade med Telia nyligen, man använder sig av utpressning för att få mer betalt för innehåll som förre allt färre tar del av.
Matchen mot Vitryssland hotad
Kommer inte parterna överens skulle det innebära att VM-kvalmatchen mellan Sverige och Vitryssland på söndag inte kommer kunna ses hos tv-leverantörernas kunder.
– Som jag sa så ligger vårt fokus på att kunna lösa det här, vi har till och med bett om en förlängning av avtalet över helgen för att folk ska få se söndagsmatchen. De har dock inte svarat på det, så jag antar att det inte blir så.
Men än är inte sista ordet sagt och samtalen mellan de bägge tv-jättarna kommer att fortsätta framöver.
– Vi kommer att fortsätta samtalen med ComHem/Boxer och återkommer med mer information så snart vi kan, säger Henriette Zeuchner, VD för Discovery Networks Sweden.
Discovery Networks kommer, utöver VM-kvalet för herrlandslaget i fotboll, bland annat att sända Uefa Europa League-fotboll, Damernas VM-slutspel i Handboll och Grand Slam-tennis från US Open. Sen har man även vinter-OS i Sydkorea i februari.
