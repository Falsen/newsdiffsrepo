Olssons ilska: "Har haft en smutsig sport"

Andreas Johnsson



Sport
Var tredje utövare under VM i Daegu 2011 kan ha varit dopad, det visar en ny rapport som nyligen presenterats. Något som får trestegshopparen Christian Olsson, som själv var med, att reagera. – Jag är skrämd av siffrorna, säger han till SVT Sport



Enligt en rapport, som tyska universitetet i Tübingen och amerikanska Harvards medicinska fakultet presenterat, ska fler än 30 procent av friidrottarna som var med under VM 2011 erkänt att de någon gång dopat sig.
Trestegshopparen Christian Olsson var själv med under mästerskapen och kom sexa efter 17,23 i sydkoreanska Daegu.
– Jag är skrämd av siffrorna, men samtidigt med allt som varit med Ryssland och systematisk dopning så är det inget som överraskar mig längre. Vi har inte tillräckligt vassa vapen för att sätta dit tillräckligt många.  Det är svårt att konkurrera med folk som har fuskat i decennier och sedan hinna ikapp, säger han till SVT Sport.
"Har haft en smutsig sport"
Olsson tror att det blivit bättre, men ser samtidigt stort utrymme för utveckling för att helt kunna bli av med problemen.
– Vi har haft en smutsig sport, men förhoppningsvis gör vi framsteg. Vi måste få fram bättre system och strukturer i allt ifrån hur dopningstest genomförs till hur kedjan hanteras, hur vi transporterar tester och vem som kan lägga händerna på dem. Det är mycket brister på många platser. Jag sitter inte i Wada, men det verkar som att vapnen inte finns för att rensa ut ordentligt.
