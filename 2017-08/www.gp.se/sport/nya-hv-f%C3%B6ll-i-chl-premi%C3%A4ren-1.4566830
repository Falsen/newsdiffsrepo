"Nya" HV föll i CHL-premiären


Göran Sundberg




Sport
Efter två raka förluster i säsongsupptakten spetsade HV71 till laget i sin första tävlingsmatch – CHL-premiären hemma mot Mannheim. Det hjälpte inte. Förra säsongens svenska mästare föll med 1–4 under en premiärkväll med två blågula segrar.



HV71 har drabbats av mästarnas förbannelse och tappat tolv spelare från förra säsongen, däribland slutspelets mest värdefulle spelare Simon Önerud som flyttat till KHL.
Det har märkts i förberedelserna inför SHL. Först föll laget mot allsvenska nykomlingen Troja/Ljungby och blev sedan utklassat av Frölunda (1–8).
Mot Mannheim kastades det vassaste laget in och målvakten Linus Söderström, målkungen Martin Thörnberg och energispelaren Oscar Sundh gjorde alla säsongsdebut.
Tio minuters behållning
Det vände inte trenden.
- Vi kan plocka med oss tio minuter i andra perioden, då gör vi det bra, då kände jag igen vårt lag som vi ska spela. Man kan vara hur negativ som helst, men det gäller att kolla framåt. Det här är ett projekt där vi ska bli bättre och bättre och det var ändå en ljusglimt, sade vindsnabbe forwarden Mattias Tedenby som var hemmalagets bäste spelare.
Han stod för en av två ramträffar som HV hade under den positiva perioden i andra perioden.
Men då hade laget redan hamnat i 0–2-underläge efter en tam och slarvig förstaperiod.
Kevin Stenlund reducerade efter drygt halva matchen, men kort därefter kunde Mannheim återta tvåmålsöverläget och utöka ytterligare i starten av tredje perioden.
Frölunda vände
Tränaren Johan Lindbom får fortsätta skruva på detaljerna i "nya" HV71. Han känner sig inte stressad.
- Det är en lång väg kvar och vi har precis börjat. Samtidigt så har de här tre matcherna sett rätt lika ut, vi har släppt in enkla mål och har haft svårt att göra mål (tre mål på tre matcher). Det är något vi måste jobba på, helt klart, sade han.
Det blev två svenska segrar premiärkvällen. CHL-giganten Frölunda, vinnare de två senaste åren, vände underläge och besegrade ZSC Lions med 5–4 efter förlängning. Joel Lundqvist kvitterade med 14 sekunder kvar av ordinarie tid och Ryan Lasch avgjorde i förlängningen.
Växjö vann också efter förlängning, 4–3 borta mot Liberec, sedan Robert Rosén blivit segerskytt. Malmö brände en 4–1-ledning och föll med 4–6 borta mot finländska Kalpa.
Det femte svenska CHL-laget, Brynäs, möter IFK Helsingfors på fredagen.
TT
