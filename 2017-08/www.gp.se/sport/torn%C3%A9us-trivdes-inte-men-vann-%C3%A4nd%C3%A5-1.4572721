Tornéus trivdes inte – men vann ändå


TT




Sport
Favoriterna höll i friidrotts-SM. Michel Tornéus tog guld i längdhopp och Meraf Bahta var först över mållinjen på 1 500 meter.



Längdhoppare trivs inte i motvind.
Efter sitt 13:e SM-guld utomhus – elva i längdhopp och två i tresteg – var Michel Tornéus besviken på arrangören. Han tyckte att finalisterna i Helsingborg borde ha fått hoppa i andra riktningen.
Med upp mot fem sekundmeter i ansiktet försvann en del av gnistan.
- Det är synd. Om vi hade fått hoppa åt andra hållet hade det blivit en roligare tävling, säger Tornéus till SVT.
Nu vann VM-finalisten på blygsamma 7,65 meter.
- Jag har haft fyra tävlingar på en vecka och är ganska trött och sliten men nästa helg (Finnkampen) ska det bli åka av, säger Tornéus.
Meraf Bahta vann som väntat SM-guld på 1 500 meter – men det blev kanske tuffare än hon väntat sig.
Bahta väntade med att skruva upp tempot och utmanades över upploppet av 800-metersspecialisten Hanna Hermansson. Till slut avgjorde ändå Bahtas uthållighet.
- Det är svårt att dra hela vägen i vinden, säger Bahta till SVT.
På herrsidan tog skadeförföljde Andreas Almgren, liksom Hermansson mer känd som 800-meterslöpare, guld.
- Det är nog ett tillfälligt gästspel. Det tog till april innan jag kunde springa fort men nu börjar snabbheten komma tillbaka, säger Almgren till SVT.
TT
