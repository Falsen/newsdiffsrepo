Överfulla ridskolor i Göteborg: "Får köa i två år"

Andreas Johnsson



Sport
Ridsports-EM i Göteborg blev en publiksuccé och hos ryttarklubbarna i området är det minst sagt lapp på luckan. – I snitt får man köa i två år hos oss, säger Sofia Lundqvist, ridskolechef på Billdals ridskola.



Att ansluta till en ryttarklubb i Göteborgsområdet är lättare sagt än gjort. Intresset för ridsport är större än någonsin och hos flera föreningar är det årslånga köer. En av klubbarna är Billdals ridklubb, där det är sammanlagt 366 personer som står i kö och snittiden för att ansluta ligger på två år.
– Det är ju jätteroligt att så många vill rida, det jag tänker är att det är synd att man inte kan ta in dem. Vi har pratat om andra lösningar med korttidskurser för att de som vill ska få prova på det, men det är svårt, säger Sofia Lundqvist, ridskolechef på Billdals ridskola.
För att få gå med i klubben måste man vara över fem år, men enligt Billdals Ridskolechef har de långa väntetiderna lett till att så gott som nyfödda barn ställts i kön.
– Det finns de som har barn som rider och som ställer småsyskon i kön bara för att säkra upp när de väl får vara med.
Köerna är lika komplexa som de är angenäma problem för ridklubbarna.
– Hästarna kan inte gå mer än vad de gör. Så då måste man utöka med hästar, stallplatser och personal. Där är vi ganska maxade redan, så det finns inte så mycket utrymme.
Vissa vill inte expandera
Bulycke ridskola har 450 personer som rider i deras lokaler, samtidigt som över hundra personer knackar på dörren för att komma in.
Enligt verksamhetschef, Linda Eriksson, kan man i absolut bästa fall klara sig på några månaders väntetid om utövaren är flexibel när det kommer till tider.
För att lösa köerna försöker man ibland organisera om grupperna för att kunna ta in några fler, men enligt Linda Eriksson vill man inte expandera så att man kan ta in alla som vill vara med.
– Då får man ju utöka väldigt mycket och då tappar man lite av charmen, då blir det väldigt stort och industriellt. Nu känner ju de flesta varandra och vi vill ju att det ska vara familjärt, säger hon samtidigt som hon poängterar att man kan besöka ridskolan och gå bredvid även om man inte har en plats.
"Behöver ju inte annonsera precis"
Som regel är det längst köer för vuxna, detta då barn är mer nyckfulla och byter idrotter oftare. Men i vissa av Göteborgsklubbarna har det varit ett så stort intresse att man inte haft tid att ha nybörjargrupper överhuvudtaget.
– Jag kan ta ett exempel; i Clarebergs ridklubb, som jag engagerar mig i, har vi inte kunnat starta en nybörjargrupp för vuxna på sju till åtta år, säger Nina Anyai, ordförande på Göteborgs & Bohusläns Ridsportsföbund, och fortsätter:
– Där klubbar har en större flexibilitet är ju på barnsidan eftersom det är lite vanligare att de hoppar av, man behöver ju inte annonsera precis.
