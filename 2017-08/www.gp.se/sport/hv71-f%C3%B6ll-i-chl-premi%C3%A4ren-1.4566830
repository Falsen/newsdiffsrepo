HV71 föll i CHL-premiären


Göran Sundberg




Sport
Efter två raka förluster i säsongsupptakten spetsade HV71 till laget i sin första tävlingsmatch – CHL-premiären hemma mot Mannheim. Det hjälpte inte. Förra säsongens svenska mästare föll med 1–4.



HV71 har drabbats av mästarnas förbannelse och tappat tolv spelare från förra säsongen, däribland slutspelets mest värdefulle spelare Simon Önerud som flyttat till KHL.
Jönköpingslaget har fått en motig start på förberedelserna inför SHL. Först föll laget mot allsvenska nykomlingen Troja/Ljungby och blev sedan utklassat av Frölunda (1–8).
Mot Mannheim kastades det vassaste laget in och målvakten Linus Söderström, målkungen Martin Thörnberg och energispelaren Oscar Sundh gjorde alla säsongsdebut.
Det vände inte trenden.
Ëtt sömnigt och slarvigt HV71 hamnade i 0–2-underläge i första perioden och kunde sedan inte hämta in tyskarnas försprång.
Kevin Stenlund reducerade efter drygt halva matchen, men kort därefter kunde Mannheim återta tvåmålsöverläget.
När Matthias Plachta sköt 4–1 i numerärt överläge efter bara 51 sekunder av tredje perioden var uppförsbacken för brant.
Det gick bättre för Smålandskollegan Växjö som besegrade Liberec på bortaplan med 4–3 efter förlängning. Robert Rosén avgjorde i förlängningen.
Malmö tappade 4–1-ledning borta mot finländska Kalpa till förlust med 4–6.
TT
