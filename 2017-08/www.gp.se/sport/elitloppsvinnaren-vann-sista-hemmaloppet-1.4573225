Elitloppsvinnaren vann sista hemmaloppet


Stig Lindmark




Sport
Det blev ett lyckligt slut på hemmaplan för topphästen Timoko och Björn Goop. Ekipaget vann karriärens sista lopp i Frankrike.



Timoko, som vann Elitloppet i våras, är tio år och får inte tävla vidare i Frankrike 2018. Därför var storloppet Grand Prix Alpes-Maritime i Cagnes-Sur-Mer hästens sista framträdande i hemlandet.
Hästen kan tävla vidare utanför Frankrike eftersom åldersgränsen är tolv år. Men tränare Westerink har ännu inte bestämt sig om framtiden.
Däremot blir det start i Grand Prix Victoria Park i Wolwega, Nederländerna, redan på söndag. Utan Björn Goop i sulkyn som har stora derbytävlingar på Jägersro samma dag. Tränaren kör själv den här gången.
Timoko fick en tung löpning utvändigt på lördagskvällen om svenske Dante Boko/Dominik Locqueneux. Men han hade åter bästa stridsviljan på det långa upploppet och kunde vinna på 1.09,1, knappt före Billie de Montfort. Dante Boko slutade fyra på 1.09,6.
Det var Björn Goops 16:e seger i 40:e starten med Timoko.
- En fantastisk häst och jag är oerhört tacksam över att ha fått vara en del i hans karriär, har Goop sagt.
Timoko vann överraskande Elitloppet i maj. Han har tagit 35 segrar och med fem miljoner euro i prissumma är han Frankrikes vinstrikaste häst.
TT
