Kittel bjuder in till dressyr i världsklass


Henrik Skiöld




Sport
Fått smak på dressyr efter det svenska EM-bronset på Ullevi? Det blir mer lagom till advent. Då bjuder Patrik Kittel in till tävlingar i absolut världsklass i Friends arena.



Sveriges internationella hästshow kryddas i vinter med Top 10. Om det går som Kittel tänkt sig deltar de sju främsta ryttarna på världsrankningen plus den högst rankade svenska ryttaren per den 31 oktober. Övriga två ryttare väljer Kittel ut.
- Syftet med tävlingen är att kunna bjuda på högsta möjliga kvalitet, säger han.
Förra året började han i mindre skala med en inbjudningstävling som fick ersätta den med åren allt mer urvattnade världscupdressyren. Världsettan Isabell Werth gillade konceptet och kommer tillbaka till Stockholm.
- Dressyren blir mer och mer proffsig och här har vi möjligheten att göra något nytt. Det var ett nöje för mig att rida i en så imponerande arena som Friends, säger hon.
Som i nästan all elitidrott är stora prispengar smörjmedlet för att dra till sig de främsta. Med en svensk storsponsor i ryggen lockar Top 10 med en total prissumma på 1,5 miljoner kronor 2017 och 2,5 miljoner 2018. Vinnaren får dessutom en bil.
Topp 10 avgörs 2-3 december.
TT
