Stor rörelse avgörande för Sverige


Anders Wallin




Sport
Stor rörelse och löpningar utan boll. Det är två av Sveriges nycklar i VM-kvalmötet med Bulgarien.



Jonas Thern anser att förbundskapten Petar Hubtjev har fått bättre ordning på sitt lag. Från att ha varit långt och utdraget vid mötet på Friends arena – svensk seger med 3–0 – har Bulgarien numera en mer kompakt organisation.
En annan detalj som har förbättras är att de minimerar riskerna i defensiven och gärna skickar tidiga och långa bollar upp mot motståndarens backlinje.
Tillsammans med att Bulgarien är obesegrat på hemmaplan tror Thern därmed att Sverige kommer få ett tuffare motstånd än vad förbundskapten Janne Andersson & Co fick i hemmamatchen.
- Det är tuffa matcher mot de här forna öststatsländerna, det är inte så himla lätt att komma hit och tro att man ska plocka poäng, säger han.
Goda möjligheter
Men Thern, som har sett flera av Bulgariens matcher, bedömer ändå att Sverige har goda möjligheter att få med sig ett bra resultat från mötet i Sofia.
- Det är väl Norge senast, 2015, som slog dem här med 1–0 men sedan har de inte förlorat. De är bra här men vi är förberedda och hoppas vi kan upprepa det vi gjorde hemma, säger han.
- De brister som de hade har väl blivit lite bättre men de finns fortfarande.
"Skapas målchanser"
Bulgariens svagheter finns i deras defensiva markeringsspel.
- Har vi bra rörelse och om killarna kan spela som de har gjort i tidigare matcher så kommer det skapas målchanser. Deras backar följer sina spelare väldigt långt upp och ut mot sidan, och kan vi dra med dem för att skapa ytor till andra så finns det möjligheter där, säger Jonas Thern.
Sofia, TT:s utsände
