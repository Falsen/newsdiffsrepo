"Om jag inte hade två barn vet jag inte vart jag hade tagit vägen"


Fredrik Janlind




Sport
Livet efter idrottskarriären är tuff för många. För golfstjärnan Catrin Nilsmark, 49, ledde slutet av karriären till en depression.
– Om jag inte hade två barn vet jag inte vart jag hade tagit vägen, säger hon till DN.



Det var Annika Sörenstam som dominerade golfvärlden under många år. Men strax där bakom skuggade Catrin Nilsmark. Svensken vann 1999 sin första och enda titel på LPGA-touren. Karriären avslutade Catrin Nilsmark som 40-åring efter att ha blivit mamma för andra gången vid 38 års ålder och dessutom fått se sitt äktenskap spricka. Nu berättar hon om den tuffa tiden efter karriären tog slut. – Tiden efteråt var extremt jobbig under många år. I 20 år vaknade jag på morgonen med tanken ”I dag blir jag en bättre golfspelare”. Plötsligt fanns det inte längre. Jag hamnade i en depression och undrade vem jag var och vad som var meningen med livet. Om jag inte hade två barn vet jag inte vart jag hade tagit vägen, säger hon till Dagens Nyheter.  LÄS ÄVEN: TV-profilen lämnar TV-rutan: "Dags för någon annan"  Nilsmark som länge var expert för Viasat Golf har sedan en tid tillbaka bestämt sig för att lämna TV-rutan. Detta då hon inte brinner för golfen längre. – Jag tycker inte att golf är roligt längre, jag gillade träningen mer än själva spelet. Det viktigaste i mitt liv är familjen och där inkluderar jag även min före detta man och hans nya kvinna – de är också oerhört viktiga för mig. Jag har lätt för att tycka om och älska människor. Ger man mycket kärlek får man också mycket kärlek tillbaka. Det är härligt att leva så, säger Catrin Nilsmark till DN.
