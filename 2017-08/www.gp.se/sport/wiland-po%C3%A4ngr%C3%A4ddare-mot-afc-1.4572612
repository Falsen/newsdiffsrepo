Wiland poängräddare mot AFC


TT




Sport
AFC fortsätter att skaka om storklubbarna i allsvenskan. Hemma mot Hammarby blev det 0–0. Det kan gästerna tacka storspelande målvakten Johan Wiland för.



AFC har blivit en klubb att räkna med sedan oprövade 30-åringen Michael Jolley tog över tränarsysslan i somras. Från ett omöjligt läge i våras utan seger på de inledande 14 matcherna har klubben tagit två segrar och närmat sig kvalplatsen.
AFC hade ett oavgjort resultat borta mot AIK och en sensationell seger mot suveräna serieledaren Malmö FF att bygga vidare på. Men det var Hammarby som började bäst.
Stockholmsklubben dominerade i första halvlek när det gällde bollinnehav och målchanser. Bästa möjligheten skapade Jiloan Hamad. Mittfältaren vände upp i straffområdet och avslutade från nära håll, men skottet hamnade för nära AFC-målvakten Alireza Haghighi som reflexräddade.
Wiland enhandsräddade
En kvart in i andra halvlek hade Eskilstuna en bra period. Omar Eddahri vann en nickduell och riktade bollen intill ena stolproten. Hammarbys 36-årige målvakt Johan Wiland fick visa att han fortfarande är snabb och enhandsräddade.
- Bra spänst. Jag kommer upp högt men vi måste ge honom (Wiland) att det är en bra räddning, säger Eddahri, till C More.
Med tio minuter kvar av matchen flyttade tränaren Jakob Michelsen upp målfarlige mittbacken Bjørn Paulsen på topp. Ett ofta lyckat drag den här säsongen.
Dansken, som har gjort sex mål och tre assist i år, fick en chans men sköt bollen över på ett inlägg.
Hammarbys andra danska nyförvärv i sommar skapade en het dubbelchans. Jeppe Andrup Andersen avlossade ett tungt distansskott som blev till en retur som Sander Svendsen skruvade tätt över.
- Det kommer mycket folk framför mål och då måste jag lägga den i bortre. Ibland går de in och ibland inte, säger Svendsen.
Två vassa lägen
AFC skapade de vassaste lägena i slutminuterna. Först fick Simon Alexandersson ett friläge efter en kontring. Wiland rusade vaket ut och stressade Alexandersson till ett avslut rakt på målvakten.
Några minuter senare fick Wiland sträcka ut sina 188 centimeter när Omar Eddahri försökte med en fräck lobb med yttersidan av foten och lyckades styra undan bollen till en hörna.
- Jag har gjort så förut och tränar mycket på det. Jag är bekväm i det läget och bollen var på väg mot krysset. Det är bara att säga grattis till honom (Wiland), säger Eddahri.
AFC är fortsatt sist i allsvenskan. Med en match mer spelad är avståndet upp till Gif Sundsvall på kvalplats fyra poäng. Lagen möts om två omgångar.
- Vi känner oss starka och i fas. Det ska bli högintressant, säger AFC-mittfältaren.
TT
