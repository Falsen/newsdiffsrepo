Federer vidare – efter fem set


TT




Sport
Roger Federer har redan tappat två fler set i US Open än han gjorde under hela Wimbledon-turneringen som han vann. Men den förre tennisettan lyckades till slut vinna.



Den 36-årige schweizaren besegrade den 19-årige amerikanen Frances Tiafoe i fem set – 4–6, 6–2, 6–1, 1–6, 6–4 – i första omgången på Flushing Meadows i New York.
- Jag var lite trögstartad i dag, men Frances spelade också bra. Jag var nog lite orolig med tanke på mina ryggproblem för några veckor sedan, men kunde till slut släppa det, säger han.
"Gick min väg"
Tiafoe, rankad 70:e, bröt det första gamet i matchen och kunde ta hem det första setet. Tredjeseedade Federer tog sedan över taktpinnen och vann de kommande två seten ganska enkelt, för att sedan tappa det mesta i spelet igen i det fjärde setet. Och när han skulle serva hem matchen vid ställningen 5–3 i det femte setet, bröt Tiafoe hans serve.
- I femte set är det helt jämnt. I kväll gick det min väg. Att jag vann en femsetare måste betyda att jag är ganska okej, så jag tror att det här kan ge mig stort förtroende för min kropp och även i spelet, säger Federer.
Han skadade ryggen i finalen i Montreal tidigare i augusti och tvingades sedan stå över Mastersturneringen i Cincinnati.
Två grand slam-segrar i år
36-åringen har haft ett makalöst år där han vunnit två av tre grand slam-turneringar. Australian Open och Wimbledon, och är nu uppe i sammanlagt 19 grand slam. Han sade före US Open att "det skulle vara ett skämt" och inte realistiskt att han även skulle vinna US Open, som han vunnit fem gånger tidigare, senast var 2008.
Segern mot Tiiafoe var Federers 79:e i US Open och därmed ligger han i nivå med Andre Agassi. Det är bara Jimmy Connors som vunnit fler under sin karriär, 98 stycken.
TT-AP
