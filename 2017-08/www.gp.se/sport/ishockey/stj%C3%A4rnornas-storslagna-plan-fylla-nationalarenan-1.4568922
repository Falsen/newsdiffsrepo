Stjärnornas storslagna plan: Fylla nationalarenan

Andreas Johnsson



Ishockey
Osloborna kan göra sig redo för en rejäl hockeyfest. För i gott sällskap av sin lagkamrat Henrik Lundqvist planerar Mats Zuccarello att fylla nationalarenan Ullevål för "Henke & Zucca Summer Classic 2018". – Tanken är att skaffa två lag fyllda med NHL-spelare, säger Zuccarello till NRK.



Sedan 2010 har Mats Zuccarello och Henrik Lundqvist varit lagkamrater i New York Rangers, en tid som har inneburit en god vänskap mellan den norske forwarden och stjärnmålvakten. Nästa sommar kommer de bägge lagkamraterna dock ställas mot varandra när man planerar att fylla nationalarenan i Oslo för att spela "Henke & Zucca Summer Classic 2018".
– Matchen blir "Henke" mot mig. Tanken är att skaffa två lag fyllda med NHL-spelare och att få med så många som vi kan. Det här kommer att vara unikt i Norge, säger Zuccarello till NRK.
"Henkes" pik: Kommer att försöka ta alla bra spelare
Matchen kommer att spelas den elfte augusti 2018 och för norrmannen kommer det vara en speciell tillställning.
– Det är en dröm att få spela här på Ullevål. Drömmen var kanske att sätta en frispark i krysset, men det smakar nog bättre att sätta den i krysset på "Henke", säger norrmannen med ett leende.
Vilka spelare, utöver "Zucca" och "Henke", som kommer att spela på nationalarenan i Oslo återstår dock att se.
– Min lista är hemlig. "Zucca" kommer att försöka ta alla bra spelare om jag berättar vilka jag vill ha, säger Lundqvist.
