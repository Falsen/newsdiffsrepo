"Frölundaborg betyder magi"


Johan Rylander




Ishockey
Det är nåt speciellt med Frölunda och reservarenan och Champions Hockey League. Den kombinationen betyder magiskt drama.



Så är säsongen, den tävlingsmässiga, äntligen i gång. Träningsmatcher behövs visserligen, men de saknar oftast nerv. Det är som att skriva en artikel och sedan slänga den utan att någon läst.
Mot Freddan Petterssons schweiziska topplag ZSC Lions får regerande CHL-mästaren Frölunda kämpa. Motståndet är snabbt, kontringsbenäget och bra på att hålla i pucken – och inför den sista perioden står det faktiskt 2–3 på tavlan som kom till i början av den digitala åldern på 80–talet.
Då har vi ändå bjudits på ett fantastiskt powerplay av Frölunda.
Två försök, två mål – och uppställningen med Ryan Lasch och Max Friberg som hjärnor tillsammans med prickskyttar som Joel Lundqvist och Victor Olofsson framför Henrik Tömmernes-ersättaren Adam Almqvist … wow, liksom!
Den uppställningen kommer att göra massor av poäng i vinter.
Det är Olofsson som hittar nät två gånger – och den PP-vetskapen får verkligen Roger Rönnbergs gäng plocka med sig till lördagsmatchen mot Klagenfurt.
För i tredje perioden blir det ett till PP-mål, av Matt Donovan av alla målskyttar … han som tog över 40 matcher på sig förra säsongen att näta.
Men övermod av samme man håller på att ställa till det.
ZSC gör 3–4 och inte förrän med 14 sekunder löser Joel Lundqvist ett ovisst suddenspel. Där visar Lasch varför han kommer att bli en attraktion i vinter.
5–4 efter 49 sekunder ...

ETT PAR TIMMAR före nedsläpp träffar jag förresten huvuddomare Mikael Sjöqvist. Han har bråttom – för CHL har slängt fram 26 (!) sidor med helt nya regler.
Det ska domarkvartetten hinna läsa in på en dag – och exempelvis bestraffas elbowing, kneeing, checking from behind och charging direkt med fyra minuters utvisning (två plus två).
”Vi får snickra lite”, erkänner Sjöqvist helt ärligt – med en finsk, en norsk och en svensk kollega för kvällen.
Väl i match funkar det alldeles utmärkt.

EN FÖRBÄTTRINGSPUNKT: Frölundas säsongskortsinnehavare har fria biljetter till grundspelet i CHL, men den infon har inte nått alla. Inte i tid i alla fall.
Vissa fick ett mejl dagen före nedsläpp, efter att de redan köpt biljett! Läge att rätta till kvickt, va?

EN FÖRBÄTTRINGSPUNKT 2: Det är fortfarande inte lagt en endaste krona på introt i reservarenan. Inget pyro, ingen laser, inga strålkastare, ingen jumbotron, inget fräckt.
Bara Lillasysters låt – som heter Till Scandinavium?
Så dyrt kan det inte vara.

TILL SIST: På lördag är det CHL i borgen igen. Samma sköna eventområde. Parkeringsmöjligheter.
Och samma underbara PP-hockey igen?
Men avgör gärna lite tidigare, tack.
