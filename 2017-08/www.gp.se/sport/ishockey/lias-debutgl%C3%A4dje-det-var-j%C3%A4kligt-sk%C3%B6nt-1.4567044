Lias debutglädje: "Det var jäkligt skönt"

Andreas Johnsson



Ishockey
Lias Andersson har fått sitta på läktaren när hans Frölunda spelat under försäsongen, men i CHL-premiären mot ZCS Lions kom till slut debuten. – Det har ju kliat lite i fingrarna såklart, säger han efter matchen.



Efter en lång tids väntan kom till slut debuten i Frölunda för nyförvärvet Lias Andersson. Den Kungälvsfostrade forwarden stoppades, av New York Rangers, från spel under försäsongsmatcherna men fick grönt ljus när det kom till att delta i CHL-premiären mot ZSC Lions.
– Det var jäkligt skönt att få känna på det äntligen och få spela med grabbarna igen, säger nyförvärvet belåtet.
Hur har det varit att stå vid sidan av?
– Det har varit jobbit såklart, det är aldrig kul att få titta på. Så det har ju kliat lite i fingrarna såklart. Men det var såklart lite tunga ben och en tung skalle så här under den första matchen, det kan bara bli bättre.
Lias Andersson bildade anfallskedja tillsammans med två andra ungtuppar i Victor Olofsson och Carl Grundström. Trion stod för flera vassa anfall där debutanten bland annat bjöd publiken på en ramträff.
– Vi hade ett par lägen, det ser jag som godkänt eftersom det var första matchen. Men vi är aldrig nöjda i den här föreningen så det är bara att jobba vidare.
På plats för att se sin son spela fanns pappa, tillika Frölunda-ikonen, Niklas Andersson.
– Det är väldigt speciellt, det måste jag säga. Det är ingenting som man funderar på när man själv spelar. Men han har kämpat stenhårt och nu står han där, säger pappa Andersson till Viasat.
