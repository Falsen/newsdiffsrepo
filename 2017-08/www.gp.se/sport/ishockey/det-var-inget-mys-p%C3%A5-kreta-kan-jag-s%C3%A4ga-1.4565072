"Det var inget mys på Kreta kan jag säga"


Fredrik Janlind




Ishockey
Nyförvärv efter nyförvärv chockas över träningsmängden i Frölunda. En av dessa är Max Friberg.
– Det var inget mys på Kreta kan jag säga, säger han i senaste avsnittet av 031 Hockey.



GP:s hockeymagasin 031 Hockey rullar vidare och gästas i det andra avsnittet av Max Friberg som har lämnat AHL bakom sig för spel i Frölunda – samt klubbens backtränare Pär Johansson. – Jag trivs väldigt bra i Göteborg, skönt att vara göteborgare, säger Max Friberg.  Hur ser du på din tid i AHL? – Jag hade fyra väldigt lärorika år där och även om det mest var spel i farmarligan så var det lärorikt men jag kände att det var dags att ta sig hem igen och söka en ny utmaning.  Flera än Frölunda som högg på dig? – Inga kommentarer, säger han och skrattar. – Jo, det fanns lite intresse men jag var väldigt glad när Frölunda hörde av sig.  Tvillingarna Westerholm berättade nyligen att de ”aldrig tränat så hårt” tidigare som de nu gör i Frölunda. Något som dock inte chockade Max Friberg alltför mycket. – Det är en grej de är kända för, det gick ett rykte om att Frölunda tränade väldigt hårt och det har inte gjort någon besviken, säger han och skrattar.
Träningsläger inför säsongen på Kreta, låter inte så tufft? – Ja, fast det var inget mys på Kreta heller kan jag säga. Väldigt få timmar att gassa i solen. Det var dubbla pass och det var verkligen gjort som ett träningsläger och ingen sommarsemester.
Backtränaren Pär Johansson håller med GP:s Johan Rylander ”till viss del” om att Frölunda behöver en tuffare back. – Fulheten och styrkan finns i Kristoffer Gunnarsson och John Nyberg. Men vi kan inte köpa in någon som bara är stor och stark. Då hade jag kunnat spela själv, jag är stor och ful men det hade inte hjälpt laget direkt … – Hittar vi inte det vi vill ha så gör vi om våra spelare. Både John och Kristoffer har den där genen som gör att de gillar att göra folk illa.
