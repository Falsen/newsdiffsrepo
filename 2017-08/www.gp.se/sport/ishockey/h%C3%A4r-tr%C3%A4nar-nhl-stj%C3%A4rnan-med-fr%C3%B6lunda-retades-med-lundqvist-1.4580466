Här tränar NHL-stjärnan med Frölunda - retades med Lundqvist


Fredrik Janlind




Ishockey
Loui Eriksson, 32, tränar med Frölunda. Då passade NHL-stjärnan på att retas med Joel Lundqvist träningen igenom.
– Det är alltid kul att skoja med honom, säger Eriksson.



Till vardags tränar han och spelar med Vancouver Canucks där han har skrivit ett monsterkontrakt på sex år värt lite mer än 400 miljoner kronor. Men under måndagen och tisdagen har Loui Eriksson tränat med Frölunda Indians – klubben han lämnade 2005 för spel i Dallas Stars i NHL. – Det känns bra. Jag har varit med här två dagar och det känns som att man behöver bra träningar för att hitta spelet. Det är kul att ha varit med och kört här i några dagar, säger han.  LÄS ÄVEN: NHL-stjärnan öppnar för en framtid i Frölunda: "Får se"  Hur är nivån? – Det ser riktigt bra ut. Alla kör med hög intensitet och Frölunda har ju börjat väldigt bra i CHL, det är kul att se. Det är många unga som är ute och kör hårt. Jag hoppas att Frölunda går långt i år.  Under träningen och framförallt efteråt när flera spelare tränade extra passade Loui Eriksson på att retas rejält med Joel Lundqvist. Duon var inte bara lagkamrater i Frölunda en gång i tiden – de var även lagkamrater i Dallas Stars och även rumskompisar. – Det är alltid kul att skoja med honom. Han har ju sin vilja att vinna och vill inte att någon stör och jag har väl alltid gjort det när vi har varit med varandra, säger Eriksson med ett leende.  LÄS ÄVEN: "Folk tror ofta att jag är Håkan Hellström"  Joel Lundqvist var inte sen med att slå tillbaka mot Eriksson. – Loui är en liten skojare, minst sagt … – Vi delade ju rum i Dallas och det var fantastiska år. Sen sitter det där i, han är lillebror och jag är storebror.  Hur var han som rumskamrat? – Han höll aldrig tid, han var jobbig. Tryckte på fel hissknappar och sådana saker. Det var jobbiga men roliga år.
