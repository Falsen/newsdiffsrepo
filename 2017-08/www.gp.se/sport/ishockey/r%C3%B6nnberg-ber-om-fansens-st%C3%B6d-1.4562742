Rönnberg ber om fansens stöd


Johan Rylander




Ishockey
Roger Rönnberg ber om fansens stöd i Champions Hockey League. – Det är en ruskig stämning här i Frölundaborg när vi har mycket folk!



1 900 biljetter är sålda, men det finns massor av seriekortsinnehavare som inte hämtat ut sina fria biljetter. Slutsiffran kan kanske landa på upp emot 4 000 – och det är ett lyft från Frölunda snittpublik på drygt 2 500. – Jag tror att många i Göteborg börjar förstå värdet i den här turneringen – på samma sätt som föreningen och laget redan har förstått, säger Rönnberg.
Frölunda har spelat final tre år i rad – och vunnit de två senaste. Ändå har det inte varit fullt än i finalen mot Sparta Prag i februari ... – Jag hoppas att fansen kommer och stödjer oss. Det är en ruskig stämning här i Frölundaborg när vi har mycket folk! Vi är oerhört svårslagna här och har spelat väldigt många roliga matcher här de sista åren. Både i CHL och SHL. Det är bra hockey, ett europeiskt topplag på besök och Freddan Pettersson i det andra laget ...
Just det, ja. När gruppspelet inleds så är det tuffast möjliga motstånd, schweiziska topplaget ZSC Lions från Zürich. Med svenske stjärnan Fredrik Pettersson, alltså. Lägg till det två svenska tränare, som Roger Rönnberg och Frölunda stött på förut. – Lasse Johansson och Hans Wallson vet exakt vilka vi är och känner till hur vi spelar. Vi har sett hur Zürich spelar i den schweiziska ligan, det har vi bra koll på ... Men ... ? – Vi kan räkna med att de gör några små justeringar i och med att de ska möta oss, tippar Rönnberg.
Frölunda kör dock på som vanligt – och litar på sitt eget spel. – Så är det. Vi kollar naturligtvis hur de agerar i powerplay och boxplay, men i fem mot fem är det som vanligt. Då tittar vi inte på vilket lag vi möter. Då är det vi som vill styra och spela den hockey vi vill spela.
