De vill visa upp höjdarform

Philip Trollér



Sport
Förberedelserna är över. I dag satsar Göteborgsklubben Westcoast speed för att bli bäst i Sverige – i fallskärmshoppning.
– Vi är kanske inte favoriter, men med lite flyt kan vi vinna, säger Peter Björkman.



Fallskärmshoppning är inte den mest utbredda eller etablerade sporten – men i dag är det dags för Öppna SM i tiomanna speedformation på Vårgårda flygfält. Fyra klubbar, däribland Westcoast speed från Göteborg, är med och gör upp om att bli bäst i Sverige.
– Det ska bli fantastiskt kul, säger Peter Björkman som är en av tio hoppare i Göteborgslaget.
Under veckan har laget hårdtränat för att slipa på formen – för att vara som bäst när det väl gäller.
– Vi har fått träna ostört nu några dagar, vi har haft bra flyt med vädret så vi har kunnat köra på lite. I onsdags hade vi lite problem men nu börjar det kännas bra, säger Björkman inför mästerskapet.
Tävlingen avgörs i fyra omgångar. I varje lag ingår tio hoppare som från att den första personen i laget lämnar flygplanet har 40 sekunder på sig att tillsammans bilda en formation. Hoppen sker från en höjd på 3300 meter.
– När formationen är bildad ska man hålla ihop den i tre sekunder, sedan är det klart. Och lyckas flera lag med att bilda formationen så är det laget som är snabbast som tar hem det.
– Sedan är det egentligen fyra omgångar, det vill säga fyra hopp för vardera lag, men om vädret är dåligt är det inte säkert att man genomför alla rundorna. Det kan bli så att alla lag bara får hoppa en gång. Och då är det de som är bäst i den rundan som blir mästare.
Vad är viktigt att tänka på för att man ska lyckas?
– Det handlar väldigt mycket om att man är snabb med att hoppa ut ur flygplanet. En hoppar, sen nästa och så nästa. När man väl är i luften handlar det om att komma nära varandra så snabbt som möjligt. Det är väldigt mycket en mental sport. Känner du att du ska skynda dig in i formationen är det lätt att du gör misstag och kommer för långt och flyger förbi. Det gäller att hålla sig kall i huvudet och göra rätt, inte börjar satsa för hårt, då kan du tappa tid väldigt snabbt.
För motståndet i tävlingen står Stockholms fallskärmsklubb, Gotlands fallskärmsklubb och Skånes fallskärmsklubb.
– Stockholms lag är väldigt rutinerat, de har vunnit flera år i rad. De är klara favoriter. Men sedan är vi väl tätt efter. Så om allt flyter på och de gör något misstag så har vi chansen att vinna. Det kommer bli tufft, mest sannolikt är nog att vi kommer tvåa – men det hade varit fantastiskt roligt att bryta deras segerrad
