Badou Jack världsmästare igen


TT




Sport
Badou Jack är världsmästare igen. Han tog hem WBA-titeln i lätt tungvik med knockout i matchen mot walesiske Nathan Cleverly.



Domaren avbröt matchen i femte ronden av tolv, då Cleverly inte kunde försvara sig mot utmanaren. I och med vinsten är Badou Jack den förste svensk som har blivit världsmästare i två olika viktklasser.
Han började första ronden aktivt och fick in slag på slag tidigt i matchen. Den något längre regerande mästaren Nathan Cleverly boxades snarare defensivt, och tillbringade stora delar av femte ronden med att försvara sig, uppträngd mot repet.
I supermellanvikt försvarade han sin WBC-världsmästartitel i januari, sedan lämnade han supermellanviktklassen för att slippa banta.
Matchen i T-Mobile Arena i Las Vegas, USA, var Jacks första proffsmatch i lätt tungvikt (max 79,3 kg) på tre år.
Inför matchen var Jack självsäker.
- Han (Cleverly) är en stark och tuff motståndare, men jag är bättre på alla plan, sade han då till TT.
Jack, 33, har gått sex proffsmatcher i lätt tungvikt tidigare, och vunnit samtliga.
Som proffs har han 21 segrar varav 12 på knockout, två oavgjorda matcher och en förlust.
Badou Jack är uppväxt i Stockholm men bor i Las Vegas sedan många år.
Jacks segermatch följs av det haussade mötet mellan Floyd Mayweather Jr och MMA-stjärnan Conor McGregor i samma arena.
TT
