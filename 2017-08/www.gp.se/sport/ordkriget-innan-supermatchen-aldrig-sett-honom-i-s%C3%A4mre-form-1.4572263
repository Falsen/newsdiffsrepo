Ordkriget innan supermatchen: "Aldrig sett honom i sämre form"


Christian Möller




Sport
Efter månader av väntan smäller det i natt. Floyd Mayweather och Conor McGregor möts i Las Vegas. Här är allt du behöver veta inför "The money fight".



På söndagsmorgonen, svensk tid, möts den obesegrade boxningsstjärnan Floyd Mayweather och den irländska MMA-mästaren Conor McGregor i en superhajpad boxningsmatchen i Las Vegas. De båda stjärnorna har träffats på flera presskonferenser under de senaste veckorna, och ett dygn före matchen möttes de för en sista träff när det var dags för invägning.
Omkring 7000 fans bevittnade spektaklet i nybyggda T-mobile arena, där matchen avgörs och där det nystartade NHL-laget Vegas Golden Nights kommer att spela sina matcher under den kommande säsongen. Irländaren McGregor gjorde entré i sitt hemlands flagga runt axlarna och amerikanen Mayweather följde efter i en vit baseballkeps med förkortningen TBE (The Best Ever).
Båda två klarade maxvikten i supermellanvikt på 69,8 kg. McGregor, vars våg visade 69,4 kilor, räknar med att gå upp till 77 kg tills han kliver in i ringen och vrålade högt mot Mayweather, som vägde 67.8.
– Jag har aldrig sett honom i sämre form. Jag kommer att vara mycket större än honom i morgon, sade McGregor om sin motståndare.
Mayweather visade sitt karaktäristiska lugn och reagerade inte nämnvärt på sin motståndares ord eller närgångenhet.
– Jag har varit med förr och vet vad som krävs för att vinna en match av den här magnituden. Vikt avgör inte fajter, slag avgör fajter, sade han.
Unik match
Det är två fighters från helt olika skolor ska mötas i boxningsringen. Den obesegrade boxningsvärldsmästaren Floyd Mayweather Jr, 40 har egentligen avslutat sin karriär men återupptar den tillfälligt för att för att jaga sin 50:e raka vinst. Conor McGregor, 29, är MMA-fighter och den första som innehaft mästarbälten i två olika viktklasser inom UFC. Men det är alltså klassisk boxning som de möts i och Mayweather räknas som storfavorit.
Det unika upplägget har gjort att många också kritiserat matchen och kallat den för ett kommersiellt jippo snarare än idrott. En av dem är den svenska MMA-stjärnan Alexander "The Mauler" Gustafsson som kallade det hela för "på gränsen till löjligt".
– Jag är inget jättefan av matchen över huvud taget. Alla vet att det är en ”moneyfight”, den har inget med sporten att göra, har Alexander Gustafsson tidigare sagt till Aftonbladet.
Enorma prispengar
Det ryktades om matchen i flera år innan det i våras blev officiellt att den skulle bli av, och spekulationerna om hur mycket de båda deltagarna kommer att tjäna på matchen har varit många. Yahoo uppger att de kommer att få omkring 100 miljoner dollar var, alltså omkring 870 miljoner kronor.
Eftersom de inte slåss om någon titel så har den stora organisationen WBC  dessutom skapat "The Money Belt", ett prisbälte bestående av 3 360 diamanter, 600 safirer och 300 smaragder fastsatta på en botten av 1,5 kg 24 karats guld på ett grönt bälte av alligatorskinn från Italien.
Svensk på samma gala
"The Money Fight", som matchen kallas, föregås av ett antal förmatcher. Bland annat möter den svenske boxaren Badou Jack walesaren Nathan Cleverly i lätt tungvikt. Vid seger skriver Jack in sig i den svenska proffsboxningshistorien som den förste svenske världsmästaren i två olika viktklasser.
Matchen mellan Mayweather och McGregor startar klockan 06:00 på söndagsmorgonen, svensk tid. I Sverige sänds den på Viaplay.
