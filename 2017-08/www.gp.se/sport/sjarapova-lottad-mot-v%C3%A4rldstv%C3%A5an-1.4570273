Sjarapova lottad mot världstvåan


TT




Sport
Maria Sjarapova får tuffast möjliga start i sin grand slam-comeback. Ryskan lottades mot världstvåan Simona Halep i US Opens första omgång. Johanna Larsson möter kroatiskan Ajla Tomljanovic.



På måndag startar tennissäsongens fjärde grand slam-turnering, US Open. Lottningen inför turneringen gav en stormatch direkt i första omgången.
Maria Sjarapova och världstvåan Simona Halep, Rumänien, lottades mot varandra. Femfaldiga grand slam-mästaren Sjarapova var oseedad i lottningen på grund av den låga rankningen efter dopningsavstängningen. Ryskan kan dock luta sig mot 6–0 i inbördes möten.
Ryskan var borta från tennisen i 15 månader efter att ha testat positivt för meldonium. US Open-arrangören gav henne ett frikort som de brukligt gör till före detta vinnare, om än inte helt okontroversiellt.
Sjarapovas vara eller icke vara på WTA-touren har mötts med blandade reaktioner hos konkurrenterna med tanke på dopningsavstängningen. Hon nekades en friplats till Franska mästerskapen och missade Wimbledon på grund av skada.
"Varmt mottagande" väntar
Chris Evert, 18-faldig grand slam-vinnare, tror att publiken i US Open kommer att jubla åt mästaren från 2006.
- Den amerikanska publiken kommer att visa respekt mot Maria och jag tror att hon får ett varmt mottagande. De flesta tycker att hon har avtjänat sitt straff och att det är dags att återvända till banan, säger Evert.
Frågan är vilken form 30-åringen har.
- Att inte spela turneringar gör stor skada på kroppen. Inte bara fysiskt utan även mentalt och emotionellt. Om vi får se en frisk Sjarapova kan man inte räkna bort henne. Hon såg så bra ut för två månader sedan. En bra lottning och det är möjligt att vi får se henne under andra veckan, säger Evert.
Turneringens affischnamn
Med Serena Williams (gravid) borta är Sjarapova turneringens affischnamn, enligt tennislegendaren John McEnroe.
- Hon är helt klart det största namnet. Många av oss är intresserade av hur det ska gå för henne, utan tvekan.
Sjarapova har inte spelat US Open sedan 2014, då blev hon utslagen fjärde omgången.
Johanna Larsson fick vad som på pappret ser ut som en drömlottning. Svenskan ställs mot kroatiskan Ajla Tomljanovic, rankad 227:a i världen. Men i spelarnas enda tidigare möte 2010 vann Tomljanovic i raka set.
Larsson, rankad 56:a i världen, har nått tredje omgången i två av de tre senaste US Open-upplagorna. Förra året blev det respass mot Serena Williams.
TT-Reuters
