AIK vidare i cupen efter tveksam straff


TT




Sport



AIK behövde en tveksamt utdömd straffspark för att besegra Katrineholms-klubben Värmbols FC, hemmahörande i division 2, med 1–0 i Svenska cupen. Bollen såg ut att ta i Värmbolspelaren Eric Ackons ansikte men domaren dömde för hands.
- Den tog i ansiktet. Den tog aldrig på handen. Handen var inte där, säger Ackon till C More.
Nicolas Stefanelli gjorde mål på straffen som tar AIK till gruppspelet i Svenska cupen.
AIK:s tränare Rikard Norling gjorde bara fyra ändringar från segermatchen senast mot Östersund. Men laget presterade inte som Norling ville. På frågan om varför han inte roterade mer i laget inför helgens derby mot Djurgården svarade han:
- Tur att vi inte gjorde det. Jag kan inte säga mer än så, säger han till C More.
Häcken stod för kvällens största utklassning. Division 4-laget Kvibille slogs tillbaka med 9–1. Chisom Egbuchunam gjorde hattrick och nyförvärvet Mathias Ranégie två mål.
TT
