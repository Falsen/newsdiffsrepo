Nilshagen överraskande fyra


Gabriella Mohoff




Sport
En ny svensk dressyrstjärna har tänts. Therese Nilshagen på Dante var uppe och nosade på medalj, men slutade fyra.
Och Sverige har maximala tre ryttare med i lördagens kürfinal.



Therese Nilshagen, på Dante Weltino, bjöd på en strålande ritt som gav personbästa i Grand Prix special och slutade med det på en överraskande fjärdeplats. När Nilshagen hade ridit klart stod det klart att hon hade gjort en superritt. Hon slog personligt rekord med stor marginal och låg länge i ledningen. Men då var flera av de absoluta toppryttarna kvar.  Hon fick till slut se sig slagen av tyskarna Isabell Werth, som tog guld och Sönke Rothenberger, som knep silvret. Det danska stjärnskottet Cathrine Dufour presterade en riktigt fin ritt, även hon slog sitt personbästa och knep därmed bronset.   Alla fyra svenskar dessutom har kvalificerat sig till lördagens kürfinal, men bara tre får rida. Bäst av alla red förstås Therese Nilshagen, som har presenterat sig för den svenska publiken på allra bästa sätt. I torsdags red hon personbästa i Grand Prixen, trots en ganska kraftig miss, i går kom ett personbästa i Grand Prix special. Den här gången fanns inte en miss i sikte, utan ritten flöt på med höga siffror hela vägen. Publiken började klappa redan i den sista passagen, på väg fram till den avslutande halten. – Härligt, tänkte jag. Då måste man ju ha gjort något rätt, skrattar hon efter sin ritt. – Nä, men det är klart att det känns roligt när man märker att folk gillar det de ser, säger hon med lite mer allvar.
