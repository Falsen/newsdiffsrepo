Svenska fyrspann kör för medalj i EM


Micke Larsson




Sport
Fyrspann är en udda gren som kan bli publiksuccé på ridsport-EM i Göteborg. Sveriges lag har haft specialträning och siktar mot medalj. Andra nationer har större resurser, men en lånad häst ger svenskt hopp.



Fyra hästar, en kusk och två så kallade groomar som åker med på vagnen för hålla ekipaget i rätt balans. Så ser det ut när fyrspannen drar fram.
Tävlandet har tre moment. Ett av dem är maraton. På EM går banan genom Göteborgs centrum till Slottsskogen, där åtta hinder med sex portar i varje ska klaras av.
- Det kan bli knökat, som göteborgarna säger, tror fyrspannens förbundskapten Gerhard Winroth om publikintresset.
Lån efter skada
Den svåra konsten är förstås att få fyra hästar att jobba effektivt tillsammans. Den utmaningen bidrog till att Sveriges mest rutinerade EM-kusk, Fredrik Persson, satsade på fyrspann i stället för trav.
- Man kommer närmare hästarna som individer i fyrspannskörningen, tycker Persson.
De två hästarna framtill kallas förlöpare, och är viktigast för att spannet ska fungera. Fredrik Perssons bästa förlöpare fick en besvärlig skada i maj och missar EM. I hans eget stall med åtta–tio hästar fanns ingen tillräckligt bra ersättare, särskilt inte för dressyren.
- Men vid den stora tävlingen i Aachen senast fick jag hjälp av en god vän, en dansk tränare, som förstod vad jag behövde. Jag fick låna hans häst, och det funkade bra, säger Persson, som fått fortsätta lånet över EM.
Dressyr svårast
I dressyren, som är första moment, ska spannet ska följa ett givet program med olika rörelser och bedöms efter harmonin i helheten. Den är svenskarnas svagaste gren.
- Det har med hästmaterialet att göra. Det kan lätt bli någon häst som inte riktigt vill. En del länder är mer kapitalstarka än vi, det är den krassa verkligheten, säger Gerhard Winroth.
En fyrspannshäst är inte lika dyr som en för hoppning eller dressyr. Men man behöver ju flera.
- En färdigutbildad förlöpare kostar nog nästan en miljon. Men att köra formel 1 är dyrare än detta. Det brukar jag trösta mig med, säger Fredrik Persson.
TT: Vilken del är viktigast; att ha väl tränade hästar eller själva körningen?
- Att köra välutbildade hästar kan vara ganska lätt. Men om du får problem med någon häst så blir det avgörande vilken kusk du är, svarar Persson.
Tysk tränare
Inför EM har det svenska landslaget tagit hjälp av en rutinerad tysk tränare, Michael Freund.
- Han har betytt väldigt mycket. Dels med små noggrannheter för att få hästarna att inte göra misstag som kostar mycket, men även med att göra det enkelt att köra, så att man fokuserar rätt, tycker Fredrik Persson.
Den nu 44-årige kusken var med och tog VM-guld i lag år 2000, tillsammans med Tomas Eriksson och Nicke Pålsson.
I EM är Nederländerna favoriter, med Tyskland närmast efter. Sverige siktar mot brons. Individuellt hoppas Persson slå sig in på topp-fem.
TT
