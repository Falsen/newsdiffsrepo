Ghoddos valde Iran


TT




Sport



Saman Ghoddos har bestämt sig. Östersundsanfallaren väljer bort det svenska landslaget för Irans.
"Europa League-platsen fixad, nu åker jag för att hjälpa mitt land inför nästa års VM", skriver han på Instagram.
24-åringen spelade två matcher för Sverige under den senaste vinterturnén, och gjorde ett mål mot Slovakien. Under våren har han uppvaktats av Irans landslagsledning och för några dagar sedan ansökte han om iranskt medborgarskap.
Hela familjen såg Ghoddos säkra Europa League-spel för Östersund genom sina två mål mot Paok Thessaloniki i torsdags. Efteråt pratade han igenom landslagssituationen med familjen.
- Jag är fostrad i Sverige och känner starkt för det. Samtidigt vill Iran väldigt gärna ha med mig och vi har vår historia där, sade Ghoddos.
Enligt Twitter-kontot Iranskfotboll åker Ghoddos med Iran till Sydkorea för en VM-kvalmatch i nästa vecka. Iran är redan klart för VM i Ryssland nästa år.
TT
