Trött Nilsson förlorade VM-bronsmatch


TT




Sport



Elin Nilsson får vänta på sin första internationella mästerskapsmedalj. Svenskan förlorade bronsmatchen i fristilens 58-kilosklass vid brottnings-VM i Paris. Motståndaren Michelle Fazzari, Kanada, vann med 7–0.
- Det blev ganska direkt att hon fick matchen dit hon ville och jag kom inte riktigt ur det, säger Elin Nilsson till Radiosporten.
22-åringen fick kämpa sig till bronsmatchen via två återkval.
- Jag var helt klart trött efter fyra tuffa matcher, men jag är jättenöjd med det jag har gjort, säger hon.
Nilsson tog silver på U23-EM i våras och vann JVM-guld 2015.
För Henna Johansson tog det slut i återkvalet till en bronsmatch i 63-kilosklassen. Hon vann det första återkvalet mot Shilpi Sheoran, Indien. Men sedan tog det stopp mot Blessing Oborududu, Nigeria, den avgörande matchen om en plats i matchen om tredjeplatsen.
TT
