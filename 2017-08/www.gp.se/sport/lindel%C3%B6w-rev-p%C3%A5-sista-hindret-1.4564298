Guldläge för Sverige efter Fredricsons nolla


Magnus Vasell




Sport
Sverige har guldläge inför finalen efter att Peder Fredricson sett till att Sverige går in i fredagens final på första plats. – Vi har ett fantastiskt läge, säger Fredricson.




Han hade en enorm press på sig Peder Fredricson, men fixade det ändå.
– Jag försöker att inte känna efter för mycket hur det känns och så, utan det är ett jobb som skall göras. Jag försöker att hålla känslorna utanför och fokus på uppgiften, säger Peder Fredricson.
Och förstås levererade Fredricson och All in som förväntat och till publikens stora jubel. ytterligare en felfri ritt av ekipaget, som också är i fortsatt ledning individuellt.
Därmed har Sverige ett kanonläge inför fredagens avgörande lagfinal och leder på 8,21 fel, före Schweiz på 11,15 fel och trean Irland med 12,11 fel.
Lindelöw petade sista
Douglas Lindelöw som red före Peder drog på sig fyra fel.
Han hade en tuff ritt som han klarade riktigt bra, men fick lite problem innan sista hindret.
- Det kunde ha legat kvar, tycker jag. Jag visste att det var lite av en fälla där borta och lyckades inte riktigt undvika den, säger han.
Lindelöw får därmed svårt att hävda sig i den individuella kampen.
"Snacka om att leverera"
En som hade en trevligare eftermiddag var Malin Baryard Johnsson. Med ett stort leende på läpparna och ett stort jubel från hemmapubliken red hon felfritt på Cue Channa.
Helt klart är den svenska stjärnan och hennes häst i kanonform.
– Det är en av mina mest minnesvärda rundor med henne. Och det är framförallt den viktigaste, säger Malin Baryard Johnsson.
"Hon var lite het"
Startordningen i det svenska laget var densamma som i onsdagens rafflande hoppdrama, det vill säga att Henrik von Eckermann inledde.
Efter gårdagens missar var det en revanschsugen svensk som med Mary Lou gav sig ut banan där bommarna låg på 1.60.
Det gick så mycket bättre än på onsdagen. Förvisso sjöng det i bommarna på ett par ställen - men ingen av dem föll.
Dock drog von Eckermann på sig ett tidsfel på den tuffa banan.
– Hon var lite het och därför fick jag bromsa hela tiden och det kostar tid, säger Henrik von Eckermann.
- Eftersom jag ligger så långt efter individuellt så valde jag att inte satsa på tiden för att det skulle bli bäst för laget, säger han.
