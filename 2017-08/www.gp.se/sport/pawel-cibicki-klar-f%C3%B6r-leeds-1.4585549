Pawel Cibicki klar för Leeds


TT




Sport
Malmö FF får jaga vidare mot det allsvenska fotbollsguldet utan Pawel Cibicki. Den svenske U21-landslagsmannen har skrivit på ett fyraårskontrakt med Leeds United i engelska Championship, skriver Aftonbladet och Expressen/Kvällsposten.



Enligt tidningarna får Malmö drygt 20 miljoner kronor för Cibicki som i Leeds blir lagkamrat med Pontus Jansson.
Cibikis agent Nochi Hamasor bekräftar övergången för Kvällsposten:
- Jag kan bekräfta att han är klar för Leeds och att kontraktet är på fyra år. Det är ett bra val och Leeds är ett bra projekt med bra människor bakom. Det är väl genomtänkt.
- Det är en traditionell klubb som det finns många internationella spelare i. Det är ett ungt gäng som siktar på att gå upp i Premier League. Jag tycker det är ett bra steg för hans karriär.
Pawel Cibicki har svarat för fem mål på 20 allsvenska matcher den här säsongen för Malmö FF.
Övergången sker dagen innan transferfönstret stänger i de stora europeiska ligorna.
Malmö leder allsvenskan med tio poängs marginal med nio omgångar kvar att spela av allsvenskan.


TT
