Sverige hoppar för guld på Ullevi


Magnus Vasell




Sport
Inför hemmapubliken på Ullevi rider det svenska hopplandslaget för EM-medaljer.



Sverige har ledningen och därmed guldläge inför den avgörande lagfinalen.
Fyra rundor ska göras – det sämsta resultatet får räknas bort.
Precis som tidigare är det Henric von Eckermann på Mary Lou som är först ut av svenskarna.
Under inledningen i onsdags gick det inget vidare för ekipaget som efter ett plums i vattengraven och en vägran drog på sig rejält med tid. I torsdagens 1.60-hoppning fick de revansch. Inga bommar föll, däremot ett retligt tidsfel.
Malin Baryard Johnsson rider andra svenska rundan. Malin inledde lagtävlingen med en rivning på näst sista hindret, för övrigt stabilt. I torsdagens hoppning visade hon och Cue Channa klass och hoppade perfekt.
För Douglas Lindelöw, tredje ryttare ut, var det tvärtom. Han och Zacramento inledde första dagen bra med en felfri runda – men fick under torsdagens ritt en rivning på sista hindret.
Avslutar gör Sveriges stjärnekipage,  Peder Fredricson på Allan, en häst som blivit folkkär under framgångarna i Göteborg.
Fredricson har varit helt suverän under inledningen av EM med sina två felfria rundor. Med det har han bäddat för Sveriges guldläge – och inte minst för sig själv inför den individuella finalen på söndag.
