Messi ordnade Barcelonasegern


TT




Sport



Barcelona inledde fotbollssäsongen utan två av sina främsta målskyttar förra säsongen, utköpte Neymar och skadade Luis Suárez.
Men det går bra ändå när man har Lionel Messi i laget.
Andra raka segern kom borta mot Alavés och Messi gjorde båda målen i 2–0-segern.
Först missade argentinaren en straff i första halvleken. Sedan tog han revansch på sig själv. Tio minuter in i andra halvlek tog Messi bollen inne i straffområdet och satte sitt första mål. Elva minuter senare tog argentinaren vara på en Alavés-miss och klippte in 2–0 på halvvolley.
- Vi är glada för att vi har klarat av en svår prövning. Nu har vi sex poäng och kan gå vidare, säger Barca-tränaren Ernesto Valverde.
Sedan Barcelona tappat Neymar till Paris Saint-Germain har man värvat Ousmane Dembele från Dortmund. Och Valverde hoppas på ytterligare någon förstärkning innan transferfönstret stänger på torsdag.
- Vi hoppas ha ett ännu bättre lag då, säger han.
TT
