Ferry, 21, får fint stöd i Göteborg: "Pappa har lovat komma"


Fredrik Janlind




Sport
Ferry Svan, 21, är senaste i raden av svenska idrottare som får leva upp till sitt efternamn. När junior-VM i timbersport avgörs i Göteborg i slutet av veckan hoppas han på stöd från pappa Gunde.
– Pappa har lovat komma och titta på fredag, säger han till GT.



Gunde Svan vann fyra OS-guld och sju VM-guld under sin extremt framgångsrika karriär inom längdskidåkning. Dottern Julia, 24, följde efter men avslutade sin karriär under vintern efter stora problem med sjukdomar och skador som aldrig ville ge sig. Nu är det istället tre år yngre, Ferry, som får stå för de idrottsliga framgångarna i familjen Svan. Han satsar på timbersport, en sport där han med yxa och såg ska hugga eller såga sig igenom kraftiga timmerstockar på så liten tid som möjligt. Till helgen avgörs junior-VM i Göteborg på Kungstorget – något som blir en ny upplevelse för Svan. – Förut har jag tävlat på speciella platser, som skogsmässor. Det här blir första tävlingen i en stad, säger han till GT.  Det var dock nära att det aldrig blev någon tävling för Ferry Svan i Göteborg. Detta då han stukade foten på en tävling nyligen. – Jag hade lite för bråttom, trampade ur brädan ur spåret. Oerhört frustrerande, det tog fem dagar innan jag kunde börja träna som vanligt, säger han. Men nu är det ganska bra. Med tejp runt foten kan jag träna och tävla som jag vill, säger han.  När tävlingen nu avgörs i Göteborg i helgen kommer han att få stöttning av familjen på plats. – Pappa kommer och tittar på fredag, säger han.  I bildspelet ovan kan du spana in flera andra svenska idrottstalanger som följer i föräldrarnas fotspår.
