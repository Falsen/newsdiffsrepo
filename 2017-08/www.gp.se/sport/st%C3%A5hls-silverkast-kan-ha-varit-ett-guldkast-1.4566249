Ståhls silverkast kan ha varit ett guldkast


Daniel Kihlström




Sport
Daniel Ståhl var två centimeter från VM-guldet i London. Silverkastet på 69,19 meter var dock längre än vad som uppmättes, menar han.



I början av augusti blev Daniel Ståhl den förste svensken genom tiderna att ta en VM-medalj i en kastgren. Silvermannen från Järfälla hivade iväg diskusen 69,19 meter på Olympiastadion i London och var två ynka centimeter från Andrius Gudzius (Litauen) guldkast på 69,21 meter.
- Om man kollar efteråt så var det (Ståhls silverkast) längre. Men jag bryr mig inte om det. De tog det nedslaget som var och jag är stolt över mitt silver ändå, säger Ståhl inför helgens SM-tävlingar på Hedens idrottsplats i Helsingborg.
Ingen bitterhet
I friidrottens kastgrenar är det funktionärer som ska notera nedslagsmärket. Funktionärerna kan dock stå runt tio meter från nedslagsplatsen och det är inte alltid det blir rätt.
- I framtiden borde man kanske införskaffa någon digitalisering i diskus, slägga, spjut eller kula och se var exakt var den landar. Jag hoppas att det internationella förbundet tar upp det här, säger han.
Spårvägenkastaren säger att de aktiva har diskuterat frågan, men själv lägger han inte ett allt för stort fokus på det.
- Jag har inte pratat så mycket om det här. Jag kastar långt så får man se vad det blir.
Och det finns absolut ingen bitterhet över att silverkastet kanske borde ha varit ett guldkast.
- Jag är oerhört stolt över silvret. Det var underbart, säger Ståhl.
TT: Har du märkt någon skillnad i intresse för dig som person efter VM-silvret?
- Det är kul att träffa fans på Ica och så. Det är kul att folk uppmärksammar friidrotten. Att det inte bara är fotboll och hockey.
"Kan göra världsrekord"
Hans svenska rekord från i somras på 71,29 meter är fortfarande världsårsbästa och formen är konserverad inför SM-finalen, lovar Ståhl.
- Jag kan göra världsrekord i framtiden, sedan får vi se hur långt det blir i morgon (fredag), säger 24-åringen.
I nuläget vill Ståhl visa Svenska friidrottsförbundet och Sveriges olympiska kommitté att han kasta långt i vilken vind som helst, men i framtiden kan det bli så att "Ståhlmannen" jagar arenor som kan erbjuda rätt vindar för att gå över världsrekordet på 74,08 meter (Jürgen Schult, Östtyskland, 1986).
- Jag kommer leta efter vindar i framtiden, men vi får se när det blir, säger Daniel Ståhl.
TT
