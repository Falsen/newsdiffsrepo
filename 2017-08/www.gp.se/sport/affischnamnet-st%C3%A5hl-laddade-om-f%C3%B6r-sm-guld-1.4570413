Affischnamnet Ståhl laddade om för SM-guld


Daniel Kihlström




Sport
Det stora affischnamnet levererade. Daniel Ståhl, 24, kastade enkelt hem SM-guldet i diskus med världsresultatet 67,80 meter.



VM-silver i London, svenskt rekord och två Diamond League-vinster. Diskuskastaren Daniel Ståhl, 24, är det stora affischnamnet under SM-tävlingarna i Helsingborg. Och bjässen från Järfälla har varit påpassad av fans under tävlingarna på Hedens idrottsplats.
- Det är bara kul, säger Ståhl om intresset efter att han säkrat SM-guldet.
Satte svenskt rekord
Spårvägenkastaren hade serien 58,33–66,99–65,23–67,80 i sina fyra godkända kast. Det längsta på 67,80 meter kom i den femte och näst sista kastomgången.
- Det var bra tycker jag. Det var stark vänstervind, motvind, så det var rätt svårkastat. Det var bra med bredden (i serien) i dag, säger Daniel Ståhl.
I somras slog han Ricky Bruchs 33 år gamla svenska rekord med ett kast på 71,29 meter. I början av augusti tog sedan Ståhl VM-silver när han kastade 69,19 meter på Olympiastadion i London. Efter VM-medaljen – som var Sveriges första genom tiderna i en kastgren – tog Ståhl två dagar helt ledigt.
- Det har varit lite svårt att ladda om efter det där snygga silvret som jag gjorde, säger han.
Ståhl har varit dominant i diskusvärlden denna säsong. Hans svenska rekord är världsårsbästa och han har sju av de elva längsta kasten i år, alla över 68 meter. Nu väntar två stora tävlingar innan säsongen är över. Först Diamond League-finalen i Bryssel nästa fredag och sedan Finnkampen (2–3 september) den efterföljande söndagen i Stockholm.
- Jag ska ge allt för Bryssel och Finnkampen nu. Så får vi se hur långt det blir.
Vill vinna i Bryssel igen
Ståhl har varit dominant på vägen till Belgien och vunnit två av fyra DL-galor. I de övriga två tävlingarna slutade han tvåa respektive trea. I fjol vann han just Diamond League-tävlingen i Bryssel.
- Det vore kul att ta hem vinsten på samma plats, säger Ståhl, som fyller 25 år på söndag.
Nytt för i år är att resultaten nollställs inför DL-finalen. Alla åtta finalkastare har chans att ta hem slutsegern och prischecken på drygt 400 000 kronor (50 000 dollar). Ståhl själv har beskrivit det som friidrottens Champions League.
- Det är ju viktigt för kast-Sverige och för mig också, säger han om betydelsen av Diamond League-finalen.
TT
