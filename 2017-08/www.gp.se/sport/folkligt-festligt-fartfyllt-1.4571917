Folkligt, festligt, fartfyllt


Magnus Vasell




Sport
Det var folkligt, festligt och fartfyllt när fyrspannen med klapprande hovar drog genom stan på lördagen.



För egen del tog jag järnhästen på två hjul för att längs färdvägen till Slottsskogen få en känsla av hur Göteborgarna upplevde den fyrbenta invasionen.
Jag menar, det var ju ett tag sen vi hade ett hästliv på gatorna i stan, närmare bestämt 138 år sedan. Det var åtminstone då, den 24 september 1879, som den första hästdragna spårvagnen rullade fram i Göteborg. Linjen gick mellan Brunnsparken och Stigbergsliden och för resan fick man betala tio öre.
Om detta språkade jag bland annat med en herre som ställt sig vid avspärrningarna  i Haga, ganska nära Skolgatan 5 där skrothandlarna Albert och Herbert huserade med kusen Herkules i ett stall på gården.
Mannen berättade att han flyttade till Göteborg för några år sedan och att det närmaste han kommit en häst i stan var den vid Kopparmärra.
Fram till denna stund.
-Jag har inte fattat att det går så fort och att hästarna är så himla stora, sa han då en fransk vagn drog förbi.
I Slottsskogen fylldes det snabbt på med folk som kantade banan, viftade med blågula flaggor och tjoade extra när de svenska kuskarna körde förbi.
-Mamma, det är som rally, sa en liten grabb till sin mor när det skvätte lervälling  från hjulen och när en av vagnarna plötsligt fastnade i den tilltagande leran tjöt han av skratt.
Folkfest helt enkelt.
Så har det varit i området runt Heden hela veckan och den ökade rejält med den växande publiken i Slottsskogen - som fascinerades av att fyra hästar mer eller mindre skulle in i samma trånga passage.
Närmare 2,5 ton häst trollar man liksom inte bort.
Det finns säkert en och annan bilist, inte minst  i Allén som retade sig på att havremoppparna skapade kö och tog plats.
Men det får det vara värt. EM i ridsport i Göteborg händer ju inte så ofta.
Överlag tror jag i stället att Göteborgarna känner sig stolta över att ha Europas fokus på sin vackra stad.
Och att de i framtiden vill ha mer.
