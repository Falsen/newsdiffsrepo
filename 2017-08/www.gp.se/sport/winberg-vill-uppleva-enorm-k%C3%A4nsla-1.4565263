Winberg vill uppleva "enorm" känsla


Göran Sundberg




Sport
För drygt elva år sedan var hon en av hjältinnorna i silversuccén i Turin. När rutinerade forwardsprofilen Pernilla Winberg, 28, tar avstamp mot sitt fjärde OS är det för att få uppleva samma känsla en gång till.



Då var Winberg en kaxig 16-åring som utan minsta nervositet satte den straff som blev matchvinnande i semifinaldramat mot USA och såg till att tidernas megaskräll inom damhockeyn blev ett faktum.
Det är den enda gången hittills som något annat lag än USA och Kanada spelat en mästerskapsfinal i OS eller VM.
Nu står Winberg i en trång korridor utanför Damkronornas omklädningsrum i småländska Tranås – inför veckoslutets fyrnationsturnering – och drömmer sig tillbaka och tittar framåt.
Fortfarande med en kaxig attityd.
"Allt kan hända"
Damkronorna har inte rosat marknaden de senaste åren, men optimismen frodas hos ledare och spelare efter en bra start på säsongen med lyckade träningsläger och testresultat.
- Varje grupp är unik och man såg i VM på Tyskland hur långt de gick, säger hon om fredagens motståndare som tog sig till bronsmatch i VM i våras och blev fyra.
- Det är bara att se på fotbolls- och hockeyturneringar att allt kan hända. Det är inte alltid de man tror ska vinna som gör det. Så var det både i herrarnas och damernas hockeyslutspel i våras. Är man förberedd på alla bitar så kan man gå långt. Det är tre medaljer att slåss om.
- Vi har tränat på jättebra och testresultaten har blivit bättre så vi har lagt grunden och nu gäller det bara att komma ihop som grupp, ha roligt och lite flyt.
Ser inget slut
Håller sig Winberg skadefri gör hon sitt fjärde OS i Pyeongchang. Det är tangerat rekord med bland andra Kim Martin och Maria Rooth på damsidan i hockey. Linköpingsstjärnan har inga planer på att lägga av – så det kan till och med bli ett femte i Peking 2022.
- OS betyder väldigt mycket, det är det största man kan vara med om som damhockeyspelare. Förut tyckte jag tre skulle vara coolt, jag har fortfarande glädjen kvar och är inte mätt och nu är det fjärde bara några månader bort.
- Jag vill alltid vara bäst och vinna i allting, känner jag inte det drivet längre så lägger jag av, säger hon.
Enda orosmolnet är att Winberg haft ryggproblem under drygt ett års tid. Hon avstod lägret och matcherna i OS-miljö i Sydkorea förra månaden. Hon har fått hjälp av SOK:s fysioterapeut Peter Drugge och känner sig bra nu.
- Han har ställt upp och hjälpt mig och är alltid där för mig. Vissa dagar känns värre än andra, men nu har jag bra kontroll. Så jag känner ingen oro över det.
TT
