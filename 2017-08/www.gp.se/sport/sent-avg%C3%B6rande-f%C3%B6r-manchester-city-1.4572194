Sent avgörande för Manchester City


TT




Sport
På skylten för tilläggstiden stod det fem minuter. Manchester City gjorde segermålet borta mot Bournemouth, 2–1, efter 96.35.



Raheem Sterling blev matchhjälte och firade sitt mål så intensivt tillsammans med de tillresta supportrarna att han drog på sig sitt andra gula kort och en avstängning i mötet med Liverpool efter landslagsuppehållet.
Efteråt var missnöjet stort i båda lägren.
- Jag förstår inte domslutet. Om man inte ska få fira med fansen borde vi kanske spela utan fans, sade Manchester Citys tränare Pep Guardiola om Sterlings utvisning.
- Det var hemskt att släppa in målet. Det var bara fem tilläggsminuter så fråga domaren varför vi spelade sju, sade Bournemouths vänsterback Charlie Daniels till BBC.
Ribba in
Det var Daniels som gav Bournemouth ledningen med en halvvolley som gick in via ribban. Men hemmalaget, som var utan poäng efter två matcher, skulle inte få någon utdelning den här gången heller.
Gabriel Jesus kvitterade med sitt åttonde mål på 16 avslut i Premier League och långt in på tilläggstiden sköt Sterling hem tre poäng via en Bournemouth-fot. Manchester City har därmed inlett säsongen med sju poäng på tre matcher.
Första segern
Newcastle tog sina första poäng efter återkomsten till Premier League i och med 3–0-segern mot West Ham. Nyförvärvet Joselu öppnade målskyttet i den 36:e minuten. Ciaran Clark och Aleksandar Mitrovic spädde på efter paus.
Såväl West Ham som Crystal Palace, 0–2 hemma mot Swansea på lördagen, håller Bournemouth sällskap på noll poäng efter tre omgångar.
Nykomlingen Huddersfield har fortfarande inte släppt in något mål den här säsongen och är efter 0–0 mot Southampton ett plusmål före Manchester City i tabellen.
TT-AFP
