Tredje raka för Manchester United


TT




Sport
Tre segrar och 10–0 i målskillnad. Manchester United har fått en bra start i Premier League-fotbollen. Marcus Rashford och Marouane Fellaini gjorde målen mot Leicester, 2–0.



Victor Nilsson Lindelöf får fortsätta att vänta på sin debut i Premier League.
När Manchester United besegrade Leicester med 2–0 hade landslagsbacken förpassats från bänken till läktaren – och det går knappast att kritisera tränaren José Mourinho för laguttagningarna. Inte efter 10–0 och nio poäng på tre matcher.
Målen dröjde mot Leicester och det var inhopparna som gjorde det. Marcus Rashford behövde tre minuter på planen innan han satte 1–0 på hörna i den 70:e minuten och Marouane Fellaini tog åtta minuter på sig innan han slog till i den 82:a.
Dessförinnan hade nyförvärvet Romelu Lukaku missat en straff. Belgaren lämnade därmed planen mållös för första gången på fyra tävlingsmatcher.
"Fråga domaren"
Även lokalkonkurrenten Manchester City vann sin match, 2–1 borta mot Bournemouth, men där kom avgörandet ännu senare.
På skylten med tilläggstiden stod det fem minuter. Raheem Sterling gjorde segermålet efter 96.35.
Sterling firade sitt mål så intensivt tillsammans med de tillresta supportrarna att han drog på sig sitt andra gula kort och en avstängning i mötet med Liverpool efter landslagsuppehållet.
Efteråt var missnöjet stort i båda lägren.
- Jag förstår inte domslutet. Om man inte ska få fira med fansen borde vi kanske spela utan fans, sade Manchester Citys tränare Pep Guardiola om Sterlings utvisning.
- Det var bara fem tilläggsminuter så fråga domaren varför vi spelade sju. Jag skulle vilja veta var han fick extratiden från, sade nollpoängaren Bournemouths målskytt Charlie Daniels till BBC.
Första segern
Newcastle tog sina första poäng efter återkomsten till Premier League i och med 3–0-segern mot West Ham. Nyförvärvet Joselu öppnade målskyttet i den 36:e minuten. Ciaran Clark och Aleksandar Mitrovic spädde på efter paus.
Såväl West Ham som Crystal Palace, 0–2 hemma mot Swansea på lördagen, håller Bournemouth sällskap på noll poäng efter tre omgångar.
Nykomlingen Huddersfield har fortfarande inte släppt in något mål den här säsongen och är efter 0–0 mot Southampton ett plusmål före Manchester City i tabellen.
TT-AFP
