Dembélé till Barcelona för miljardbelopp


TT




Sport
Ersättaren till Neymar är klar. Barcelona betalar 995 miljoner kronor för 20-årige Ousmane Dembélé från Dortmund. Ett belopp som kan stiga till 1,4 miljarder kronor.



Barcelona släppte Neymar mot sin vilja men fick in 2,13 miljarder kronor i klubbkassan. Efter värvningen av mittfältaren Paulinho och nu Ousmane Dembélé återstår inte mycket av rekordsumman.
Franske landslagsspelaren Dembélés övergång från Dortmund till Barcelona blir en av de dyraste genom tiderna. Barcelona betalar motsvarande 995 miljoner kronor plus eventuella bonusar. Enligt Dortmund uppgår bonusarna till 400 miljoner kronor, vilket skulle göra spelaren till den näst dyraste genom tiderna.
Den obligatoriska läkarundersökningen görs på måndag, då kommer han också att presenteras på Camp Nou. I kontraktet skrivs även in en utköpsklausul på 3,8 miljarder kronor.
Den eventuella försäljningen av Dembélé har varit en av sommarens stora transferhistorier. 20-åringen bojkottade en träning den 10 augusti, efter att Dortmund nobbat ett bud från Barcelona, och har varit avstängd sedan dess. Som följd har Frankrikes förbundskapten Didier Deschamps petat anfallaren till VM-kvaltrupperna mot Nederländerna och Luxemburg.
Dembélé gjorde tio mål och 20 assist förra säsongen. Han har spelat sju landskamper.
TT-AFP
