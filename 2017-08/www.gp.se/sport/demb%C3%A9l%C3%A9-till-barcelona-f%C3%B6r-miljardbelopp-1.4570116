Dembélé till Barcelona för miljardbelopp


TT




Sport
Ersättaren till Neymar är klar. Barcelona betalar 995 miljoner kronor för 20-årige Ousmane Dembélé från Dortmund. Ett belopp som kan stiga till 1,4 miljarder kronor.



Barcelona släppte Neymar mot sin vilja men fick in 2,13 miljarder kronor i klubbkassan. Efter värvningen av mittfältaren Paulinho och nu Ousmane Dembélé återstår inte mycket av rekordsumman.
Franske landslagsspelaren Dembélés övergång från Dortmund till Barcelona blir en av de dyraste genom tiderna. Barcelona betalar motsvarande 995 miljoner kronor plus eventuella bonusar. Enligt Dortmund uppgår bonusarna till 400 miljoner kronor, vilket skulle göra spelaren till den näst dyraste genom tiderna.
"Ger oss bredd"
"Han är en spelare som garanterar bredd, vilket vi har saknat och behöver. Han kan spela på kanten och centralt, och det ger oss många valmöjligheter", säger tränaren Ernesto Valverde i ett pressmeddelande.
Dembélé gjorde tio mål och 20 assist förra säsongen, och var den spelare som gjorde flest lyckade dribblingar i Bundesliga med 103 lyckade försök.
"Han är snabb och teknisk och vi hoppas han kan bidra med många saker", fortsätter Valverde.
Petad i landslaget
Den obligatoriska läkarundersökningen görs på måndag. Då kommer Dembélé också att presenteras på Camp Nou. I kontraktet skrivs även in en utköpsklausul på 3,8 miljarder kronor.
Den eventuella försäljningen av Dembélé har varit en av sommarens stora transferhistorier. 20-åringen bojkottade en träning den 10 augusti, efter att Dortmund nobbat ett bud från Barcelona, och har varit avstängd sedan dess. Som följd har Frankrikes förbundskapten Didier Deschamps petat anfallaren till VM-kvaltruppen mot Nederländerna och Luxemburg. Dembélé har gjort sju landskamper.
TT-AFP
