Går in i bubblan – kommer ut med EM-guld?


Henrik Skiöld




Sport
Yoga, massage och en stillsam dag med familj och vänner. Det var Peder Fredricsons plan för att hitta ny energi inför EM-finalen var att mest ta det så lugnt som möjligt. Det gick så där.



Fredricson fixade sent i fredags lagsilvret med ännu en nolla som siste ryttare. Efteråt firade han lätt med lagkompisarna Henrik von Eckermann, Malin Baryard Johnsson, Douglas Lindelöw och förbundskaptenen Henrik Ankarcrona.
Lördagen var tänkt som vilodag, men Fredricson var rätt sysselsatt ändå.
- Vi har haft några möten, bland annat med den internationella ryttarklubben. Jag hade tänkt vila, men det har jag inte hunnit än, sade han när han träffade svenska medier på en improviserad pressträff sent på lördagseftermiddagen.
Ledning utan garantier
Ända sedan OS-silvret i Rio de Janeiro har det stora målet varit att ta EM-guld i Göteborg. Och det är nära nu.
Eller inte.
Tre nollor och ledning i den individuella tävlingen ger inga andra garantier än att Fredricson har avgörandet helt i egna händer.
- Mina tankar är egentligen att se det som en ny tävling, att jag börjar om på nytt. Det spelar egentligen ingen roll om jag ligger etta eller vad jag ligger. Det jag ska göra är att gå in och rida felfritt och klara tiden. Jag känner ingen press av att ligga i ledningen.
- Jag vet vad jag behöver göra och det ska jag försöka göra.
All In klarade lördagens veterinärbesiktning utan anmärkningar.
- Han mår bra. Det är viktigt att han återhämtar sig ordentligt och kommer ut stark, pigg och fräsch. Jag skulle tro att jag bara longerar honom lite på söndag.
Yoga varje morgon
Hur tar du hand om dig själv?
- Jag har också en massör och så har jag min fru med mig (skratt). Jag kör med yoga varje morgon för att mjuka upp och få spänst och andning och balans.
Har det någon mental betydelse att du redan har en medalj?
- Nej, det har det inte. Jag har mitt mål uppställt. Jag ska försöka göra två felfria rundor inom tiden på söndag och jag tror inte att det är omöjligt.
Fredricson har till och med råd att dra på sig två tidsfel och ändå vinna.
Närmast bakom honom utmanar fyra ryttare inom ett nedslag: Schweizaren Martin Fuchs (2,03), irländarna Shane Sweetnam (2,10) och Cian O'Connor (2,25) samt italienaren Alberto Zorzi (2,82). Närmast bakom dem finns belgaren Pieter Devos (4,05), israeliskan Danielle Goldstein (4,49) och tysken Marcus Ehning (4,59).
Henrik von Eckermann är andre svensk i finalen. Han står på 11,19 fel med Mary Lou. Douglas Lindelöw fick en plats efter återbud men väljer att avstå.
Finalen på söndagseftermiddagen avgörs i två rundor. I den första rider 25 ekipage, den andra och avgörande är endast öppen för tolv.
TT
