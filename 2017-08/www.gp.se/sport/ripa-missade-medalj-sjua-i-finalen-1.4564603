Medaljbom och finalmissar på VM


TT




Sport
Helene Ripa missade VM-medalj på KL3 200 meter vid mästerskapet i Racice, Tjeckien. Övriga svenskar, utom Moa Wikberg och Karin Johansson på K2 500 meter, slogs ut i torsdagens semifinaler.



Parakanotisten Helene Ripa räckte inte riktigt till i kampen om medaljerna i finalen i KL3 200 meter i VM i Racice, Tjeckien. Hon slutade sjua och var över två sekunder från guldet och sekunden från en bronsplats.
Hon tog EM-guld och slutade femma vid Paralympics i Rio de Janeiro förra året.
Ripa har en bakgrund inom längdskidor – guldmedaljör på 15 kilometer klassiskt på Paralympics 2014 – men valde att lägga skidorna på hyllan tidigare i år för att satsa helhjärtat på kanot, en satsning hon började med 2015.
De svenska framgångarna i vattnet lyste med sin frånvaro under torsdagen. Bara Moa Wikberg och Karin Johansson lyckades ta sig till final på K2 500 meter och paddlar final på lördag.
Linnea Stensils tog sig planenligt vidare från sitt försöksheat på K1 500 meter. I semifinalen fick EM-sexan det inte alls att stämma och slutade på en fjärde plats i sitt heat.
Alltså utanför de tre platserna som gav en plats i fredagens final. Då deltar Stensils i stället i försöken på K1 200 där hon slutade på sjunde plats på OS i fjol.
Övriga svenskar som under torsdagen tog sig vidare från sina försöksheat var Martin Nathell på K1 1 000 meter, Joel Elenius/David Johansson på K2 200, David Kopp/Jhonny Blixt på K2 500 och Henrik Strand/Albert Petersson på K2 1 000.
Men samtliga missade final på respektive distans sedan det tagit stopp i semifinalen.
TT
