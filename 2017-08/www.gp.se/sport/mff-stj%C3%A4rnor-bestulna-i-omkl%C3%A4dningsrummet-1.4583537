MFF-stjärnor bestulna i omklädningsrummet


TT




Sport



Spelare och ledare i Malmö FF:s allsvenska lag har blivit bestulna i omklädningsrummet på Swedbank stadion. Bland annat försvann telefoner och parfymer, skriver Sydsvenskan.
Det totala värdet av de bestulna sakerna är 60 000 kronor.
Stölden skedde den 21 maj, då MFF förlorade mot IFK Norrköping, men polisanmälan gjordes först i tisdags. Varför det dröjde så länge framgår inte av MFF:s skrivelse till polisen – som inte har något hopp om att lösa brottet.
- Inte minst med tanke på hur lång tid det har gått. Det går inte att säkra några spår, säger Nils Norling, presstalesperson vid polisen.
Anmälan arkiverades omedelbart, utan att någon förundersökning inleddes.
- Men i vanlig ordning så om det kommer in någon ny information kan det ändras. Men just nu har vi inget att jobba med, säger Nils Norling.
TT
