Mattsson efter VM-bronset: Är helt slut


TT




Sport
Det blev ett andra VM-brons i karriären för brottaren Johanna Mattsson efter 8–3 över Shoovdor Baatarjav från Mongoliet. Precis efter matchen var hon mest lättad.



Det första VM-bronset tog Mattsson 2010. Svenskan tog också brons vid EM tidigare i år.
Tidigare under dagen, i Paris-mästerskapet, hade 29-åringen vunnit de tre första matcherna i 60-kilosklassen, men förlorade semifinalen stort mot japanskan Risako Kawai.
Det började lite avvaktande i bronsmatchen, men sedan trillade poängen in för Mattsson som efter den första tvåpoängaren ganska snabbt gick till 6–1 och sedan vann med 8–3.
- Jag tänkte bara: "Nu måste jag ge alla mina sista krafter. Det är det sista jag gör innan jag har semester i några veckor, så om jag så ska krypa ut från mattan så är det värt det, jag måste ge allt jag har", säger Mattsson.
Var helt slut
Efteråt var Mattsson helt slut och tänkte bara "Åh, fy fan – nu är den här dagen slut, fy fan vad skönt".
- Jag har gått fem matcher i dag, så man är helt slut, både mentalt och fysiskt. Man har bantat, vägt in, laddat i flera veckor mentalt och så är man jättenervös hela tiden från kvällen innan till dagen är slut, säger hon.
Mattssons överkvinna i semifinalen, Kawai, vann finalen över amerikanskan Allison Ragan med hela 13–0.
Johanna Mattsson inledde VM med att kvalbesegra polskan Katarzyna Madrowska med 4–2 och fortsatte sedan med att vinna mot Mimi Hristova från Bulgarien med 2–1.
I kvartsfinalen blev det 7–3 mot Kriszta Incze, Rumänien.
Dyster dag
För Fredrika Petersson, som precis som Johanna Mattsson tog EM-brons i våras, blev det däremot en dyster dag. Hennes enda match – åttondelsfinal i 48-kilosklassen – slutade med 0–10 mot Kim Son-Hyang från Nordkorea.
TT
