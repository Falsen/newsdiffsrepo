I dag tar hästarna över staden

Gabriella  Mohoff



Sport
Hästar och kuskar kommer att härja i centrala staden idag, i jakt på EM-guld. Det är dags för maraton från Heden till Slottsskogen. Det svenska laget jagar medalj.



Fyrspannskörningen går in i sitt andra moment i dag, maratonkörningen. Den består i sin tur av två olika moment. Först en transportsträcka, som går från Heden till Slottsskogen, sedan en liten andningspaus, följd av en hinderbana på ungefär åtta kilometer.
Förhoppningen från arrangörerna är att maratonen skall bli en riktig folkfest, eftersom hästarna kommer att ta sig genom centrala delar av Göteborg.
Från Heden tar ekipagen vägen runt Bältesspännarparken och Stora teatern, för att sedan ge sig ut i Nya allén. Allén kommer att följas bort till Haga, där banan viker upp på Skolgatan. Vid Skanstorget fortsätter sedan ekipagen ut på Övre Husargatan upp till Linnéplatsen, där färden forsätter upp bakom och runt Naturhistoriska, för att på så sätt nå hinderbanan i Slottsskogen.
Startar på Heden
Hinderbanan består av åtta olika hinder, som alla har olika karaktär. Bland annat finns ett vattenhinder och ett som kan liknas vid en labyrint.
Första ekipaget lämnar Heden klockan 10.15 och beräknas vara i Slottsskogen runt klockan 11.00. Sista fyrspannet är klart i Slottsskogen klockan 14.00 och är tillbaks på Heden runt klockan 15.00, efter att ha kört samma väg tillbaks.
Bra platser att stå om man vill komma riktigt nära hästarna ute på transportsträckan är vid Stora Teatern, i Haga eller i Allén.
Bäst att ställa bilen
Om man har tänkt ta sig till Slottsskogen för att se hinderkörningen är det klokt att låta bilen stå och istället åka kollektivt, eftersom det kommer att vara ont om parkeringar i området. Botaniska trädgården är bästa hållplats att hoppa av på.
Sverige representeras av tre kuskar: Fredrik Persson, Axel Olin och Johan Dengg.
I september förra året kördes ett litet genrep, när SM arrangerades på samma bana och arrangörerna syfte med det var att hitta brister och att göra tävlingen bättre.
Sverige jagar medalj
– Jag tycker att det fungerade alldeles utmärkt i de centrala delarna. Rent praktiskt var det bra där underlaget preparerats och det var roligt med mycket folk längs gatorna, en fin möjlighet för oss att visa upp vår sport. Slottsskogen var en härlig tävlingsplats, sa Axel Olin då efter att ha vunnit maratondelen.
I EM i fyrspann körs det tre olika moment. Dressyr, som avgjordes i går, maraton och till sist konkörning, som körs i morgon på Heden.
Sveriges lag ligger fyra efter första dagens dressyr, som inte brukar vara svenskarnas starkaste gren. Holland leder tävlingen, före Tyskland, Belgien och så Sverige då.
