Monaco värvar Jovetic – lär ersätta Mbappé


TT




Sport



Montenegros landslagkapten Stevan Jovetic byter italienska klubblaget Inter mot regerande franska mästarlaget Monaco.
27-åringen har skrivit på ett fyraårskontrakt med Monaco som inlett Ligue 1 med fyra raka segrar, men ser ut att tappa sin storstjärna Kylian Mbappé till Paris Saint-Germain.
"Jag är väldigt glad över att komma hit. Monaco är en stor klubb som spelade semifinal i Champions League och vann den franska mästartiteln förra säsongen", säger Jovetic till klubbens webbplats.
Anfallaren hade svårt att ta en plats i Inter förra säsongen och var i våras utlånad till spanska Sevilla där det blev sex ligamål på 21 matcher.
Stevan Jovetic ligger på delad tredje plats i det europeiska VM-kvalets skytteliga med sina sex mål för Montenegro som ligger på andra plats i grupp E.
På fredag väntar Kazakstan och på måndag Rumänien när VM-kvalet fortsätter för Montenegro.
TT-Reuters
