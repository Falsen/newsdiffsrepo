Golfduo laddar med NHL-ishockey


TT




Sport
Majortitlarna är fördelade. Nu börjar slaget om de riktigt stora pengarna. Två av svenskarna laddade upp för tourslutspelet i golf med fel klubbor. "Jag lyckades sätta några straffar", skriver David Lingmerth på Instagram efter ett ishockeypass med New York Islanders.



US Masters, US Open, British Open och PGA-mästerskapen. Nästa chans att vinna någon av de fyra största herrtitlarna i golf kommer först nästa år.
Det innebär inte att säsongen är över.
I svensk valuta räknat finns det åtminstone 81 miljoner skäl att ta hem USA-tourens slutspel som inleds på torsdagen.
Den första tävlingen av fyra spelas på Long Island öster om Manhattan i New York, klassisk NHL-mark. Svenskduon Jonas Blixt och David Lingmerth ägnade delar av tisdagen åt ett träningspass med ishockeylaget New York Islanders.
"En riktigt rolig möjlighet. NHL-spelarna imponerar verkligen. Från min sida var det lite rostigt", skriver HV71-supportern David Lingmerth på Twitter.
Jonas Blixt, som enligt ett Twitter-inlägg också trivdes på isen, spelade tv-pucken för Värmland innan han valde att satsa 100-procentigt på golfen.
Henrik Stenson, totalsegrare 2013 och tredje svensk till start på Glen Oaks-banan, tränade inte ishockey i tisdags – i alla fall inte med New York Islanders. Världssexan går ändå in i slutspelet med gott självförtroende efter segern i förra veckan.
TT
