En ledare som skapat lugn och harmoni


Henrik Skiöld




Sport
Ryttarna red ärevarv på Ullevi och hyllades som silvermedaljörer i laghoppning. Henrik Ankarcrona fanns förstås med på ett hörn. Han som inte gillar att stå i centrum fick sin rättmätiga dos av strålkastarskenet.



Det finns åtskilliga olika vägar till framgång och en ledarskapsstil utesluter inte annan. Efter den yvige, rättframme och mycket framgångsrike Sylve Söderstrand – ingen förbundskapten har tagit lika många mästerskapsmedaljer som han – skickade svensk hoppning i höstas fram en lågmäld och med orden betydligt försiktigare hallänning.
Henrik Ankarcrona kom i ett läge när Peder Fredricson snart skulle lyftas fram av folket som årets populäraste idrottare efter OS-silvret i Rio de Janeiro.
Men bordet var inte lika fint dukat som man kunde tro.
Spänningarna mellan Söderstrand och förbundet inför OS skapade distraktioner och sådde splittring mellan landslagsryttarna och förbundsledningen. Efter starka protester från ryttarna och efter medling från Sveriges olympiska kommitté fick Söderstrand vara kvar över spelen, men i den temporära rollen som OS-coach.
Stark, tydlig och kunnig
Ragnar Bengtsson tog tillfälligt över som förbundskapten, men i kulisserna sållades den då 37-årige Ankarcrona fram som den hetaste kandidaten.
Han började med starkt stöd från såväl förbundet som landslagsryttarna.
- Henrik känns väldigt trygg i sin roll. Jag känner honom sedan tidigare och det är en väldigt bra kille. Han är stark, tydlig och väldigt kunnig, sade Malin Baryard Johnsson i november.
Fredricsons OS-silver fick rubrikerna och framgången såg effektivt till att dölja det kollektiva misslyckandet i lagtävlingen. Sjundeplatsen var en bra bit från de ställda förväntningarna, men det är sådant som händer i en sport där djur och människor måste komma överens.
Osäkerheten kring vem som skulle ersätta Söderstrand och vad som väntade ställde däremot frågor inför landslagets framtida inriktning. Orosmolnen vilade över landslaget i höstas och helt klart fanns önskemål och behov av mer lugn och stabilitet.
Gjorde hembesök
Vid sin första stora presskonferens, i samband med hästshowen i Friends arena, gjorde Henrik Ankarcrona klart vad han stod för.
- Jag är lugn och har inte så mycket behov av att stå i centrum. Jag tror att jag är bra på kommunikation och få folk att slappna av. Jag är ingen som pekar med hela handen om det inte behövs och jag tror inte att det behövs.
Han inledde med att besöka landslagsryttarna i deras hemmiljö, inte minst för att skapa relationer på djupet men också för att få en klar bild av hur de enskilda ryttarna helst ville lägga upp satsningen inför EM på hemmaplan.
I Falsterbo i juli berättade Ankarcrona:
- Vi har ett starkt team, ryttarna känner varandra. Det är inte så att jag är orolig för att de inte ska fungera som ett team, men det är bättre att de får förbereda sig som de vill.
Bygga förtroenden
- Jag är mycket för den individuella uppladdningen. Det kan vara så att två ryttare i laget får ut något av att sitta och rida tillsammans utomlands och sitta och dona. Då fixar vi så att de kan göra det. Om någon har sitt eget system och fokus och inte vill flytta på hästarna mer än nödvändigt, så får det bli så.
Han påpekade också, efter nio månader på jobbet:
- Det intressanta för mig är att bygga upp ett förtroende hos ryttarna så att de kommer till mig och säger hur det känns. Mitt värsta scenario är att ryttarna inte har det förtroendet. Jag kommer in som ny och jag är jätteglad att ryttarna visat mig det förtroendet.
- Vi har fått en väldigt bra start tillsammans.
Minst sagt.
TT
