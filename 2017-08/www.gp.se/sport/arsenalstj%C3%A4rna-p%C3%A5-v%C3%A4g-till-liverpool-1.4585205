Arsenalstjärna på väg till Liverpool


TT




Sport



Liverpool ser ut att blåsa Chelsea på Arsenals engelske landslagsmittfältare Alex Oxlade-Chamberlain, uppger engelska tidningar.
Enligt Liverpool Echo betalar Liverpool 35 miljoner pund, motsvarande cirka 360 miljoner kronor, för Oxlade-Chamberlain som enligt tidningen ska genomgå en medicinsk undersökning och skriva på kontraktet innan det engelska fotbollslandslaget flyger till Malta för fredagens VM-kval.
Oxlade-Chamberlain såg ut att vara på väg till mästarlaget Chelsea tidigare i veckan, men enligt uppgifter var 24-åringens förstaval hela tiden Liverpool och när klubben matchade Chelseas bud fick han sin vilja igenom.
Arsenals manager Arsene Wenger valde att sälja Oxlade-Chamberlain då hans kontrakt går ut nästa sommar och då kunde ha lämnat klubben utan ersättning.
TT-AFP
