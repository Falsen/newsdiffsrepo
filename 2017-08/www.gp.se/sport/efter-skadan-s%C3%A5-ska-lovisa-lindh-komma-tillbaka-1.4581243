Efter skadan - så ska Lovisa Lindh komma tillbaka

Joel  Tivemo



Sport
Efter den största motgången på flera år tar Lovisa Lindh avancerad teknik till hjälp för att få sin skadade högerfot frisk igen. GP följde med när Sveriges bästa 800-meterslöpare scannade fötterna.



Lovisa Lindh lägger upp högerfoten i 90 grader på en vaderad ställning framför sig. En laserstråle vandrar upp från hälen till tårna och läser av fotens form. Snart dyker en tredimensionell bild av hennes fötter upp på en dataskärm bredvid.
Högerfotens tredje mellanfotsben är överansträngt. Det har gjort att benet svällt upp och fått en slemsäck bredvid att göra detsamma. Det i sin tur gör att en nerv har kommit i kläm. Det är den som gjorde så ont att hon, trots idoga försök, inte kunde göra VM-debut utomhus. De närmaste veckorna kommer präglas av återhämtning och rehabträning. För att den ska ge önskad effekt behöver benet vila mellan passen. Därför designar Richard Mattsson och kollegan Jonas Hagelin nu ett par tofflor och ett par sulor som ska avlasta fötterna maximalt.
– Det här är relativt vanligt på elitidrottare. Hon har en rejäl överbelastning på skelettet som en följd monoton belastning, säger Richard Mattsson.
Beckham och Dahlin har gjort samma
Han är en del av det cirka 20 personer stora team som hjälper Lovisa Lindh att maximera sina resultat. Förutom att scanna och skapa skor och sulor har han ansvar för snabbhets- och styrketräning. De började samarbeta när Lovisa Lindh kom tillbaka från sina sjukdomsbesvär hösten 2013.
Här i skobutiken i Linné har aktade namn som David Beckham och Martin Dahlin fått liknande behandlingar, vilket syns på ett inramat tidningsurklipp på väggen.
– Han är i gott sällskap, säger Lovisa Lindh med ett leende när hon ser urklippet.
"Kommer börja träna i veckan"
Hon är avslappnad och har lagt VM-missen bakom sig. Två veckor tidigare, när hon mötte den svenska pressen under Olympiastadions läktare i London, var känslan en helt annan.
– Jag har tänkt på VM varje dag sedan jag avslutade förra säsongen i höstas så jag är jätteledsen, sa Lovisa Lindh då.
Det sprakar när hon sänker ner höger fot i en skolåda med stickmassa. Avtrycket hon lämnar i massan ska ligga till grund för ett par avlastningstofflor.
– Jag kommer börja träna den här veckan, främst vattenlöpning. Förhoppningsvis är det bra nu när jag börjar jogga igen, säger hon.
"Träffat mycket kompisar"
Säsongen tog slut tidigare än planerat, men det har inte bara varit negativt.
– Jag har träffat väldigt mycket kompisar och familj som man inte hinner göra annars. Det gäller att försöka njuta... eller njuta känns fel att säga för det gör jag inte, men göra det bästa av situationen, säger hon.
Hur jobbig har tiden efter VM varit?
– Sedan jag kom hem har det känts helt okej. Det var verkligen fruktansvärt tråkigt och jag var jätteledsen men jag kan inte gräma mig för det här i flera års tid.
Mental berg-och-dalbana
Efter att hon med bara veckor kvar till säsongens stora mål - VM i London – kände av smärtan i foten fick hon beskedet att det skulle vara väldigt svårt att hinna bli frisk till mästerskapet. Men tillbaka i Göteborg fick hon ett helt annat svar – och förhoppningen steg igen.
– En läkare gav väldigt positiva besked. Det var mycket upp och ner. Jag trodde fram till dagen innan att det skulle gå och jag körde fruktansvärt hårt den sista veckan. Jag såg bara VM framför mig. Sedan när det inte gick så var jag kvar i London ändå, säger hon.
De senaste säsongerna har Lovisa Lindhs personbästa blivit allt bättre och avståndet upp till världseliten blivit allt mindre. Kontinuitet i träningen och ynnesten att få vara frisk under längre tid har hon själv lyft fram som de viktigaste orsakerna till att hon kunnat bli en av de snabbaste i världen på 800 meter. Att en skada, som definitivt stoppar resten av hennes utomhussäsong, nu dyker upp kan därför oroa – men Lovisa Lindh ser annorlunda på det.
– Det var väldigt dålig tajming men samtidigt så kommer jag vara igång och träna tidigare än om jag inte hade haft någon skada. Så till nästa sommar borde det inte påverka någonting. Nu kanske jag kommer igång den här veckan i stället för oktober så jag tänker att jag redan har tjänat en månad, säger hon.
