"Varmt mottagande" väntar Sjarapova


TT




Sport
Ratad av Franska mästerskapen och kritiserad av konkurrenter. Men US Open-publiken kommer att se förbi Maria Sjarapovas avtjänade dopningsavstängning, enligt förra tennisstjärnan Chris Evert.



Efter dopningsavstängningen på 15 månader var Maria Sjarapovas rankning för låg för att få kvala till US Open, som hon vann 2006. Arrangören gav henne ett frikort som de brukligt gör till före detta vinnare, om än inte helt okontroversiellt.
Sjarapovas vara eller icke vara på WTA-touren har mötts med blandade reaktioner hos konkurrenterna med tanke på dopningsavstängningen. Hon nekades en friplats till Franska mästerskapen och missade Wimbledon på grund av skada.
Chris Evert, 18-faldig grand slam-vinnare, tror att publiken i US Open kommer att jubla åt henne.
- Den amerikanska publiken kommer att visa respekt mot Maria och jag tror att hon får ett varmt mottagande. De flesta tycker att hon har avtjänat sitt straff och att det är dags att återvända till banan, säger Evert.
Frågan är vilken form 30-åringen har.
- Att inte spela turneringar gör stor skada på kroppen. Inte bara fysiskt utan även mentalt och emotionellt. Om vi får se en frisk Sjarapova kan man inte räkna bort henne. Hon såg så bra ut för två månader sedan. En bra lottning och det är möjligt att vi får se henne under andra veckan, säger Evert.
Med Serena Williams (gravid) borta är Sjarapova turneringens affischnamn, enligt tennislegendaren John McEnroe.
- Hon är helt klart det största namnet. Många av oss är intresserade av hur det ska gå för henne, utan tvekan.
TT-Reuters
