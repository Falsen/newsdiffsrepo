Bolivias poängavdrag står fast


TT




Sport



Idrottens skiljedomstol Cas avslår Bolivias överklagan av poängavdraget i VM-kvalet i fotboll för herrar.
Bolivia använde försvararen Nelson Cabrera i två matcher trots att han gjorde en landskamp för Paraguay – där han är född – 2007. Med Cabrera i laget vann Bolivia hemma mot Peru med 2–0 och spelade oavgjort borta mot Chile, 0–0. De båda matcherna räknas efter Cas beslut som 0–3-förluster för Bolivia.
De två extrapoängen innebär att Chile ligger fyra i tabellen, en poäng före Argentina, med fyra omgångar kvar. Brasilien leder före Colombia och Uruguay.
De fyra främsta lagen går direkt till VM i Ryssland 2018, medan det femte får spela playoff mot ett lag från Oceanien.
TT
