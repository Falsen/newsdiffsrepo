"Fenomenale Fredricson fixar festen"


Magnus Vasell




Sport
Pressen han hade på sig skulle få vem som helst att önska sig någon annanstans.
Men fenomenet Fredricson levererade igen och har gett Sverige dubbelt guldläge inför helgen.
Fredagens lagfinal blir en riktig rysare.



Den senaste veckan har ledningen för EM ömsom kikat i biljettkassan, ömsom slängt oroliga blickar på meteorologernas långtidsprognoser. Det behövs inte längre. Ullevis hästarena kommer att vara fullsatt under veckoslutets hoppningar.
Tacka Carl Peder Fredricson för det.
Det är han som fixat festen. Jag vet – det är ett lagarbete. Utan Douglas Lindelöws nolla i onsdags och utan Malin Baryard Johnssons briljanta och felfria runda på torsdagen hade det inte blivit någon fest. Men utan Peder Fredricson hade det inte blivit något alls.
Det är han som är huvudpersonen. Det är han som gett sig själv, laget och publiken guldläge. Det är världsklass rakt igenom. Torsdagens hoppdrama visade också hur snabbt det kan svänga, i lag som individuellt. Topplaget Frankrike som låg tvåa inför torsdagens hoppning var åtta efteråt och därmed långt från medaljerna. Schweiz ledde när årets Falsterbo-vinnare Steve Guerdat gick ut som sista ryttare på sin halländska häst Bianca. Fem fel och Sverige var etta.   Alla som sett en bra hopptävling vet att det kan vara ohyggligt spännande.
Men har ni samtidigt kollat publiken?
Det är roligare. Som när svenskgänget red i går. Alla i bänkraderna vet att de ska vara så tysta att knappnålen kan höras falla – men istället förvrids deras kroppar i märkliga rörelser som liksom ska hjälpa häst och ryttare över hindren och inte sällan undslipper det sig samtidigt diverse smackanden för att ytterligare driva på. Repertoaren är bred. För hovar i bommarna, kraschade hinder och avramlade ryttare finns ett antal ljudliga och visuella varianter. Otäckast i går: när Irländaren Bertram Allen med hästen Hector brakade in i hinder nummer tio.Två gånger. En annan sak. Under EM i Göteborg har Svenska ridsportförbundet än en gång tagit upp friskvårdsfrågan, det vill säga att även ridning ska vara en motionsförmån som arbetsgivaren kan erbjuda skattefritt. Så är det exempelvis med tennis och bandy. Men inte med ridning – inte heller med utförsåkning eftersom det också är en sport - som liksom tennis och bandy - kräver ”redskap eller kringutrustning.” Så vilken är logiken? Jag vänder och vrider utan att förstå. Politiker och tjänstemän har tragglat frågan i åratal men har av någon anledning inte kommit till skott i form av beslut. Att både ridning och tennis är motion som folk mår bra av står klart, så - vilken är logiken?  Något tycks sjukt inom friskvården.
