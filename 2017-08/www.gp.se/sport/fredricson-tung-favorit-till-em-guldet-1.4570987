Fredricson tung favorit till EM-guldet


Henrik Skiöld




Sport
Ett jobb är gjort. Lyckas Peder Fredricson med nästa blir han Sveriges andre Europamästare i hoppning genom tiderna. Det ser lovande ut.



Tredje raka nollan på Ullevi förde hopplandslaget till lagsilvret. Den betydde också att Fredricson behöll den individuella ledningen på All In.
- En fantastisk känsla att få gå felfritt tre gånger så här på hemmaplan och ta laget till silver, säger Fredricson.
Synd om lagkamraterna
Han påverkades inte av Malin Baryard Johnssons och Douglas Lindelöws misslyckanden.
- Inte egentligen, inte mer än att jag tyckte synd om mina lagkamrater. Jag tyckte synd om Malin eftersom hon hade en så fin runda i går. Jag vet känslan när det blev som det blev för Malin. Jag hade önskat att det gått bättre för dem, men det påverkade inte min prestation.
Nu går han in i finalen på söndag eftermiddag som storfavorit – och det kan han mest av allt tacka sin snabba tidshoppning för.
Rider han felfritt igen i de båda finalomgångarna är guldet hans och Fredricson sällar sig till Rolf-Göran Bengtsson som EM-guldvinnare. Bengtsson vann i Madrid 2011, men den gången var han i den lyckosamma situationen att de främsta konkurrenterna rev en efter en efter att han tävlat klart.
Nu har Fredricson allt i sina händer. Han har till och med råd att dra på sig ett tidsfel och ändå vinna.
- Det kommer att bli tufft på söndag med två riktigt rejäla rundor. Det är superryttare här med världens bästa hästar.
- Jag ska försöka ge dem en match.
Marginalen är inte stor till flocken som jagar honom. Den leds av schweizaren Martin Fuchs (2,03) före irländarna Shane Sweetnam (2,10) och Cian O'Connor (2,25), italienaren Alberto Zorzi (2,82), belgaren Pieter Devos (4,05), tysken Marcus Ehning (4,59) och israeliskan Danielle Goldstein (4,49).
Henrik von Eckermann är andre svensk i finalen. Han står på 11,19 fel. Finalen avgörs i två rundor, i den första rider 25 ekipage, i den andra och avgörande endast tolv.
TT
