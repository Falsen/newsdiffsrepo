Fransson skadad – missar VM-kvalet


TT




Sport
Kvällen före den viktiga VM-kvalmatchen mot Bulgarien har fotbollslandslaget åkt på en skadesmäll. Mittfältaren Alexander Fransson är fotskadad och kan inte spela mot vare sig Bulgarien eller Vitryssland.



Baselmittfältaren stukade foten på träningen i tisdags och landslagets medicinska team konstaterade på onsdagen att skadan är allvarligare än befarat.
Svenska fotbollförbundet skriver på sin hemsida att Fransson sannolikt stannar i Sofia för att se matchen mot Bulgarien från läktarplats, men därefter lämnar landslagstruppen. Han är därmed inte heller aktuell för söndagens VM-kval borta mot Vitryssland.
"Det är jättetråkigt så klart, men nu handlar det i första hand om rehabilitering och att komma tillbaka till ligaspelet med FC Basel så fort det går", säger Fransson till svenskfotboll.se.
Alexander Fransson, 23, tog överraskande en startplats i Janne Anderssons första match som förbundskapten hemma mot Nederländerna i fjol höstas.


TT
