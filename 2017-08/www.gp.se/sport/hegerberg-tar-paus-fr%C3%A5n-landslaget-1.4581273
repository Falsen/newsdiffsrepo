Hegerberg tar paus från landslaget


TT




Sport
Norge stod för ett fiaskoartat EM-slutspel under svenske förbundskaptenen Martin Sjögren. Nu meddelar lagets stora stjärna, Ada Hegerberg, att hon tar en paus från landslagsspel. "Beslutet är inte bara en konsekvens av EM", skriver 22-åringen i ett pressmeddelande.



Lyons norska anfallare Ada Hegerberg, en av världens bästa fotbollsspelare, slog igenom stort säsongen 2015–2016 när hon vann skytteligan både i den franska ligan (33 mål på 21 matcher) och i Champions League (13 mål på 8 matcher).
Lyon vann båda turneringarna, och dessutom den inhemska cupen. Hegerberg röstades fram till Europas bästa spelare 2016.
"Väl övervägt"
Den gångna säsongen gjorde Hegerberg 20 mål i ligan och 5 mål i Champions League när Lyon på nytt vann trippeln.
Sommarens EM i Nederländerna blev däremot en stor missräkning för Hegerberg och hennes norska landslag. Norge lyckades inte ta en enda poäng i slutspelet och slutade sist i grupp A.
På tisdagen meddelade 22-åriga Hegerberg att hon tar en paus från landslagsspel på obestämd tid.
"Beslutet att ta en paus från landslaget har varit svårt, men är väl övervägt. Beslutet är inte bara en konsekvens av året EM. Det är baserat på mina upplevelser under en lång tid. Jag vill framöver lägga all min energi på Lyon", skriver Hegerberg i ett pressmeddelande till norska nyhetsbyrån NTB.
I pressmeddelandet pekar Hegerberg på flera punkter där det krävs förbättringar om landslaget ska nå sina mål framöver.
"Blixt från klar himmel"
Norges svenske förbundskapten Martin Sjögren har fått utstå massiv i kritik i och med det dåliga EM-slutspelet. Men ska alltså inte vara anledningen till Hegerbergs paus.
"Det är viktigt att understryka att grunden till beslutet i stor grad ligger utanför Sjögrens tränaransvar", skriver Ada Hegerberg.
Martin Sjögren kommenterar å sin sida Hegerbergs avhopp på Norges fotbollsförbunds webbplats:
"Det kom som en blixt från klar himmel. Jag beklagar att hon tar en paus från landslagsspel."
I mitten av september inleder Norge kvalspelet till VM i Frankrike 2019 med matcher mot Nordirland och Slovakien.
TT-NTB
