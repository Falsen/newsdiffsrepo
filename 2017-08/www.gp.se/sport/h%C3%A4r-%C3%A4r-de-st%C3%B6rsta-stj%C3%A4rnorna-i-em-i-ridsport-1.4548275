Här är de största stjärnorna i EM i ridsport


Magnus Vasell




Sport
Här är stjärnorna som utmanar Peder Fredricson om EM-Guldet. En av dem är belgaren Gregory Wathelet - som tränats av svenske toppryttaren Rolf-Göran Bengtsson.



Om RGB inte haft oturen att få sin häst Clarimo skadad så hade han själv sannolikt varit med och tampats om topplatserna när nu EM avgörs på hemmaplan.
I stället får Bengtsson, som kommer till Göteborg sent på tisdagskvällen, stötta de svenska hoppryttarna som drar i gång och tävlar på allvar under onsdagen.
Som tränare har Rolf-Göran Bengtsson även hjälpt andra hoppryttare, som konkurrerande belgaren Gregory Wathelet som utan tvekan är en av kandidaterna till det individuella guldet.
Wathelet tog silver vid senaste EM, Aachen i Tyskland 2015, och har under senare tid visat bra form, bland annat vann han Grand Prix i nämnda Aachen nyligen.
Med sitt OS-silver, sin minutiösa planering och sin fina form med superhästen All In är Sveriges Peder Fredricson en av de hetaste guldkandidaterna.
Tuff kamp om guldet
Fler vill förstås blanda sig i leken – inte minst blågule lagkamraten Henrik von Eckermann på Mary Lou, ett ekipage som kom trea i Världscupfinalen i USA i våras.
Andra som vill ha ett ord med i laget i guldkampen är spanjoren Sergio Alvarez Moya, rutinerade Marcus Ehning från Tyskland liksom hans yngre landsman Philipp Weishaupt. Frankrike har starka ryttare i Kevin Staut, Penelope Leprevost och veteranen Roger Yves Bost som vann EM i danska Herning 2013.
Snabba irländarna Denis Lynch och Allen Bertram finns med i toppen liksom Harrie Smolders och Jur Vrieling, Nederländerna. Luciana Diniz från Portugal kan alltid utmana och schweizaren Steve Guerdat - som efter en dramatisk kamp nyligen vann över Fredricson i Falsterbo sedan svensken tappat ena stigbygeln – är ett direkt hot i slaget om titeln.
Någon individuell titelförsvarare finns dock inte i Göteborg eftersom Jeroen Dubbeldam, Nederländerna, inte har en konkurrenskraftig häst.
Däremot gör de holländska ryttarna säkert allt för att försvara sitt lagguld.
I striden om lagmedaljerna kan Sverige hävda sig, ett stabilt lag där Malin Baryard Johnsson och Douglas Lindelöw har övriga två platser. Senast Sverige tog lagmedalj var 2013 då bronset bärgades. I Tyskland för två år sedan blev det en flopp med en niondeplats.
Irländarna kan överraska
I lagkampen finns även Tyskland, Frankrike, Spanien och Italien med – England har däremot inget lag med för ovanlighetens skull. Däremot kan Irländarna överraska om förbundskaptenen, den meriterade brasilianaren Rodrigo Pessoa, kan hålla ihop styrkorna.
Lagmässigt i dressyren handlar det om maktfaktorn Tyskland som med Isabell Werth och Helen Langehanenberg i spetsen sannolikt tar guld. Storbritanniens lag är kandidat till silvret medan det är mer öppet gällande lagbronset. Nederländerna har ett starkt lag, Danmark är en kandidat liksom Spanien – och inte minst Sveriges jämna lag som för en dryg månad sedan segrade i Nations cup. Individuellt kan det bli tufft att nå svensk medalj, men har Patrik Kittel bra dagar i Göteborg - och andra inte har det – ja, då kan mycket hända…
