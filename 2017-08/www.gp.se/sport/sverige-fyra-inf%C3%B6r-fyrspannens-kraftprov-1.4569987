Sverige fyra inför fyrspannens kraftprov


Micke Larsson




Sport
Sveriges lag är på fjärde plats efter första EM-dagen i fyrspannskörning. Nu väntar maraton, med en hinderbana som kuskarna studerat i många timmar.



Fyrspannens EM i tre delar inleddes med dressyr, som inte brukar vara de svenska ekipagens starkaste sida.
Lördagens maraton körs genom Göteborgs centrum, med en avslutande hinderbana i Slottsskogen.
- Det är den stora dagen, säger Fredrik Persson förväntansfullt.
"Hinder" på en bana för hästkörning är något speciellt. På EM består varje hinder av en yta som motsvarar flera tennisplaner.
Träd och konst
På den ytan finns ett myller av föremål som är placerade så att det finns sex portar som fyrspannen ska passera i en viss ordning. Det kan vara allt från träd, via stora blomkrukor, till konstverk.
Poängen är att det finns många tänkbara vägar mellan portarna i varje hinder. Man kör på tid, och får inte riva ner de bollar som placerats på portarna. En nedriven boll ger åtta straffsekunder.
I Slottsskogen ligger flera hinder i sluttning, som extra utmaning. I ett hinder finns en vattengrav som man kör igenom flera gånger.
- Det är åtta väldigt skiftande hinder, vilket gör det rätt svårt, säger Fredrik Persson, Flyingekusken som är mest rutinerad i det svenska EM-laget.
Som alla kuskar har han, tillsammans med sitt team, gått igenom banan noga. En timma i varje hinder är inte ovanligt.
- Man tittar på alternativ. Kortaste vägen är inte alltid snabbast. Hur tidigt kan jag svänga? Hur ska jag placera ekipaget?
Regn kan påverka
Om det blir regn kan det vara en fördel att starta tidigt, innan banan blir blöt och uppkörd. Å andra sidan kan de sist startande få viktiga rapporter, både om andras resultat och om svårigheter. Omvänd startordning gäller, så att ledaren från dressyren startar sist.
Sverige siktar mot medalj i lagtävlingen. Nederländerna är storfavorit.
TT
