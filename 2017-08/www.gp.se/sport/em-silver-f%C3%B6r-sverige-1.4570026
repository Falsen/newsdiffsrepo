Svenskt EM-silver på Ullevi - efter dramatik


Gabriella Mohoff




Sport
Peder Fredricson räddade silvret till Sverige, efter att Malin Baryard Johnsson utgått och Douglas Lindelöw dragit på sig två rivningar i finalen




Peder Fredricson gör ingen besviken under det här EM:et.
–Jag visst vad jag skulle göra. Rida felfritt inom tiden, så det fanns inte utrymme för så mycket andra tankar, säger Peder Fredricson till SVT.
Men det såg ett tag riktigt mörkt ut för Sverige. De närmaste lagen i medaljstriden, Schweiz, Irland och Belgien satte ribban direkt och inledde med varsin nolla och satte press på ledande Sverige.
Henrik von Eckermann var först ut med Mary Lou och det var knäpptyst på Ullevis läktare. Åttiofyra sekunder senare bröt jublet ut. En nästintill perfekt runda, men med ett ynka tidsfel igen, men Sverige var alltjämt i ledning.
– Det här är den bästa runda jag någonsin har ridit på henne, säger en väldigt nöjd Henrik von Eckermann.
Malin Baryard Johnsson fick riktigt stora problem. Cue Channa blev osäker och drog på sig flera rivningar, flera riktigt grova. En rejäl krasch över en stor oxer senare valde Baryard Johnsson att utgå.
– Antagligen är det strålkastarna som stör henne. Hon får mer eller mindre panik och är helt blockerad, gör saker som hon själv inte har koll på. På den här nivån så går det inte att man tappar varandra på det här sättet, säger en väldigt besviken Malin Baryard Johnsson.
Pressen ökade därmed på de återstående två ryttarna. Douglas Lindelöw och Peder Fredricson hade inte råd med några misstag.
Samtidigt fortsatte konkurrenterna att gå bra. Irland radade upp nollor, Schweiz höll sig stabila och Belgien höll sig på få fel.
Lindelöw på Zackramento, fick med sig två hinder och dessutom ett tidsfel och Sverige var plötsligt utanför medaljplats och kunde inte ta medalj av egen kraft.
– Jag fick inte fram honom ordentligt till räcket, säger Douglas Lindelöw, som var rejält besviken efter sin ritt.
– Vi hade ju en hög målsättning med tävlingarna här, det skall vi inte sticka under stol med, säger Lindelöw.
Men så rev belgaren Gregory Wathelet ett hinder och Sverige var uppe på bronsplats. Irlands sista ryttare, Cian O´Connor red felfritt och säkrade därmed guldet. När Schweiz, som låg på silverplats, rev ett hinder var det plötsligt silverläge för Sverige.
Och Peder Fredricson bjöd på ännu en fenomenal ritt. Silvret var hemma och Ullevi exploderade.
I och med sin nolla leder Peder Fredricson allt jämt den individuella tävlingen, som avgörs på söndag. Ännu en medlajchans för Sverige, alltså.
