Bengtsson kom aldrig till SM-start


Daniel Kihlström




Sport
Angelica Bengtsson kom aldrig till SM-start i stavhoppet. På uppvärmningen drabbades hon av kramp och tog inga risker.



Varken Diamond Leauge-finalen i Bryssel nästa fredag eller Finnkampen i Stockholm (2–3 september) den efterföljande söndagen ska dock vara i fara för stavhopparen.
- Jag har tränat hårt för att vara i bra form för Bryssel och Finnkampen, säger Angelica Bengtsson.
"Kan knappt stå"
Den tunga träningen för att vara formtoppad till de båda tävlingarna kan vara en orsak till att hon drabbades av kramp under uppvärmningen inför SM-tävlingarna på Hedens idrottsplats i Helsingborg.
- Jag kan knappt stå. Det gick inte, säger Bengtsson och fortsätter:
- De sade om jag fortsätter i dag finns det en risk för sträckning.
Duellen med Michaela Meijer, som i somras slog Bengtssons svenska rekord med en centimeter (4,71 meter), uteblev därmed. Utan Bengtsson på banan kunde Meijer säkra SM-guldet direkt när hon gick in på höjden 4,18 meter.
SM-tävlingarna började annars med ett rekordlopp. Tre gånger tidigare denna säsong har IF Göta-sprintern Henrik Larsson varit under det svenska juniorrekordet på 100 meter, men då har medvinden varit för stark.
Två gånger juniorrekord
Nu slog 17-åringen till med ett rekordlopp direkt i försöken – och denna gång var det i godkänd vind. Larsson sprang på 10,35 sekunder, vilket är fem hundradelar snabbare än Austin Hamiltons svenska juniorrekord från sommaren 2016 på 10,40.
- Det var ju över förväntan, sade Henrik Larsson, som tidigare hade ett personbästa på 10,51.
Det blev rekord trots att han inte sprang för fullt på slutet.
- Om jag verkligen försöker sista halvan kanske det kan bli 10,25 eller något sådant, sade 17-åringen.
Och bättre blev det. I semifinalen putsade Larsson sitt rekord när han sprang in på tiden 10,31 sekunder. Näst snabbat i semifinalerna var Tom Kling-Baptiste på 10,41.
TT
