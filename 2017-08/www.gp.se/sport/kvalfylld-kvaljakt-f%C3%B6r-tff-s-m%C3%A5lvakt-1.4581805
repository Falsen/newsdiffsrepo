Kvalfylld kvaljakt för TFF:s målvakt


TT




Sport



Både Trelleborg och Helsingborg jagar en kvalplats till fotbollsallsvenskan. Men 1–1 i tisdagens Skånederby var ett resultat som allra mest gladde Falkenberg, som med nio omgångar kvar nu har greppet om den viktiga tredjeplatsen i superettan, en poäng före Trelleborg och ytterligare en före Helsingborg.
En som nog sov extra oroligt efter matchen var hemmalagets målvakt Marko Johansson. Efter att Dino Islamovic hade gett Trelleborg ledningen i den första halvleken stod Johansson för en rejäl miss i början av den andra.
Helsingborgs Darijan Bojanic slog ett frisparksinlägg som gick mot den bortre stolpen. Johansson trodde att bollen var på väg ut över kortlinjen, men det var en grov felbedömning. När han medvetet släppte bollen förbi sig studsade den snöpligt innanför stolpen och ordnade en poäng till Helsingborg.
Brommapojkarna leder superettan, en poäng före Dalkurd och tio poäng före Falkenberg.
TT
