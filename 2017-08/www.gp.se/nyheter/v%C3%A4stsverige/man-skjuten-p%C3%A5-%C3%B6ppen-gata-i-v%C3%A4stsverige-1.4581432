Man skjuten på öppen gata i Västsverige


Victor Blomdahl




Västsverige
En man har blivit skjuten i benet på öppen gata i Laholm. Gärningsmannen är i nuläget på fri fot.
– Vi håller på att prata med den skjutne mannen, säger Hans Lippens, presstalesman vid polisen i region Väst.



Det var vid halv sextiden under tisdagseftermiddagen polisen fick in ett larm om att en person hade blivit skjuten i ett bostadsområde vid Veinge Centrum utanför Laholm.
– Personen blev skottskadad i benet. Men gärningsmannen har lämnat platsen, säger Hans Lippens, presstalesperson vid polisen i region Väst.
Det var den skjutne mannens vänner som larmade polisen, och när man kom till platsen satt den skjutne på trottoaren och var talbar.
– Men han ville inte säga mycket. Ambulansen kommer fram och titar till honom och tar med honom till sjukhus, säger Hans Lippens.
Känd sedan innan
Den skjutne mannen, som är i 25-årsåldern, är känd av polisen sedan innan. Han förekommer i polisens register för diverse brott, berättar Hans Lippens. Gärningsmannen är på fri fot och eftersöks nu av polisen.
– Det är ett bostadsområde så vi håller på att knacka dörr och ser om det finns vittnen.
Händelseförloppet kring skjutningen är oklart. En polispatrull följde med den skadeskjutne till sjukhus och håller förhör med honom där – något som kommer att sekretessbeläggas tills vidare. Inledningsvis rubricerades händelsen som försök till mord alternativt dråp, men senare ändrade man sig till enbart dråpförsök.
– Det är befälet på plats som har gjort den bedömningen, säger Hans Lippens, och tillägger att rubriceringen antyder att gärningsmannen inte verkar ha haft för avsikt att döda den skadeskjutne.
Oklart samband
Polisen vet i nuläget inte om mannen blev skjuten i området där han hittades, eller om han blev skjuten någon annanstans, men man arbetar efter teorin att han också blivit skjuten där han hittades. Bostadsområdet är således helt avspärrat.
För några veckor sedan skedde en annan skjutning i området. Om det finns ett samband mellan de båda skjutningarna är för tidigt att säga, understryker Hans Lippens.
– Men vi utesluter ingenting.
Texten uppdateras
