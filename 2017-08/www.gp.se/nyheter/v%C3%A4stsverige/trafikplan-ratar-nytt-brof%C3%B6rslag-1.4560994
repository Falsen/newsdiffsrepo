Trafikplan ratar nytt broförslag


Lasse Andrée




Västsverige
Tvärleden mellan E20 och riksväg 40 finns med i regionens trafikplan, liksom nya resecentra och en utbyggnad av länsväg 160 på Orust. Men åtgärder kring Tjörnbroarna saknas, liksom en ny bro mellan Stenungsund och Orust.



– Om vi ska minska sårbarheten och även minska belastningen på länsväg 160 så behöver vi en ny bro. För det uppstår en hel del köer i Stenungsund och Tjörn på eftermiddagarna, säger Bo Pettersson (S), kommunalråd i Stenungsund. Men brofrågan, som kommunerna Orust, Tjörn och Stenungsund drivit den senaste tiden nämns inte i trafikplanen. Bo Pettersson, anser dock att det gemensamma arbetet för att få till en bro kommer att fortsätta.
Däremot innehåller trafikplansförslaget en förbättring av länsväg 160 på Orust för 140 miljoner kronor samtidigt som sträckan mellan E 6 och 160:an via Stenungsund och Tjörn pekas ut som ett bristprojekt. – Det är köer över Tjörnbroarna varenda eftermiddag. De är inte acceptabla och åtgärder behöver vidtas både på Tjörnsidan vid Myggenäs Korsväg och i Stenungsund vid Nösnäskorsningen, säger regionrådet Kristina Jonäng (C). – Våra kommuner växer så det knakar. Nu pekar ändå regionen ut 160:an som prioriterad och det är vi nöjda med. Ju högre vi får upp ärendet på priolistan desto bättre, säger Tjörns kommunalråd Martin Johansen (L).
I regionens trafikplan finns ändå en rad satsningar. Kollektivtrafiken har 525 miljoner i planen och där förutsätts statlig medfinansiering på en del projekt. Bland annat nya resecentrum i Lerum och Stenungsund där det förstnämnda beräknas kosta 120 miljoner kronor mot hälften i Stenungsund. En utbyggnad av Marstrandsvägen för 180 miljoner kronor föreslås, liksom en sedan länge planerad ny tvärförbindelse mellan E20 och riksväg 40 mellan Landvetter och Partille. Vidare finns 110 miljoner kronor anslagna till Södra Bohusbanan, utöver statliga pengar, för att kunna bygga mötesspår i Grohed söder om Uddevalla. Detta kommer i sin tur att kunna ge tätare tågtrafik mellan Uddevalla och Göteborg.
Men enligt planförfattarna saknas ändå pengar för önskvärda satsningar. 6,5 miljarder kronor finns totalt i tolvårsplanen varav 3,2 miljarder ska användas de sista fem åren. Än är inte alla projekt preciserade då regionen inväntar förslag från kommunerna innan planen antas senare i höst alternativt i januari. – Jag ser det som viktigt att vi tar fram och konkret redovisar de projekt som verkligen behöver komma med i planen och där man behöver vidta åtgärder. Även om inte pengar till allt finns i dag kan det dyka upp pengar senare och då gäller det att vara beredd och ha prioriteringarna klara, säger Kristina Jonäng.
