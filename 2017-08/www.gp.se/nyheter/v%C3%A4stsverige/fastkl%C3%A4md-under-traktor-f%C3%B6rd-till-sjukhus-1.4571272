Fastklämd under traktor - förd till sjukhus

Julia Sandstén Vikberg



Västsverige
En man som körde en traktor hamnade under traktorn av en oklar anledning. Han klämdes fast och fördes till sjukhus. Händelsen klassas som en trafikolycka.



Strax efter tolv-tiden under natten till lördagen till larmades SOS alarm om att en man var fastklämd under en traktor på en väg i Henån, i Orust kommun. Enligt polisen ska mannen ha provkört traktorn och i samband med det hamnat under den på något sätt.
– Det är oklart hur personen hamnade där, men det är rubricerat som en trafikolycka, säger Göran Carlbom, vakthavande befäl vid polisen i region Väst.
Polis, räddningstjänst och ambulans anlände till platsen efter olyckan.
– Det var mannen som körde traktorn som hamnade under den. Jag vet inte hur det gick till, säger Markus Larsson, räddningschef i Orusts räddningstjänst.
Det finns ingen misstanke om brott.
Förd till sjukhus
Mannen, som ska vara i 30-årsåldern fördes till sjukhus med ambulans.
– Jag vet inte hur hans skadeläge är. Men han var vid medvetande i alla fall, säger Markus Larsson.
Enligt polisen ska skadeläget inte vara allvarligt.
