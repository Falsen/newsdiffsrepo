Två personer misstänks för mordet i Tranemo kommun


Andreas Göransson




Västsverige
Två personer har delgivits misstanke för mordet i Tranemo kommun. En tredje person, en kvinna, sitter även hon anhållen skäligen misstänkt för medhjälp till brottet.
– Vi vet att narkotika är inblandat, säger kammaråklagare Johan Udén.



Det var på kvällen den 19 augusti som en ung man sköts ihjäl i Tranemo kommun. Två maskerade män ska ha tagit sig in via en balkong och sköt då den unga mannen inne bostaden. Efter skjutningen försvann de båda från platsen i en bil. Den skjutne mannen dog senare på sjukhus av sina skador.
LÄS ÄVEN: Ung man skjuten till döds utanför Borås
På kvällen därpå körde en bil av vägen utanför Herrljunga. Två män greps i samband med händelsen, misstänkta för att strax innan olyckan ha skjutit en för polisen känd kriminell man i centrala Herrljunga. De två männen häktades senare misstänkta för mordförsöket. Nu misstänks de två männen även för mordet i Tranemo kommun.
Och under tisdagen meddelade Johan Udén, kammaråklagare, att dessa två händelser nu ska utredas ihop.
– Det är två män som är delgivna misstanke. Dessa två sitter häktade för händelsen i Herrljunga, säger Johan Udén.
LÄS ÄVEN: Man skjuten på öppen gata i Västsverige
Narkotika är inblandat
Totalt rör det sig om tre personer som misstänks för inblandningen i mordet i Tranemo kommun. Den tredje, en kvinna, anhölls vid 18-tiden under måndagskvällen misstänkt för medhjälp till mordet. Hon är misstänkt för den lägre graden, det vill säga skäligen misstänkt för mord. – Vi vet att narkotika är inblandat, säger Johan Udén och tillägger: – Vi kan inte gå in på fler detaljer.
