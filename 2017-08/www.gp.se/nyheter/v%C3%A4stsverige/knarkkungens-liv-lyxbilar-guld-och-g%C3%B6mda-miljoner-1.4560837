Knarkkungens liv - lyxbilar, guld och gömda miljoner


Sandra Divinyi




Västsverige
Lyxbilar, dyra klockor och smycken samt 1,8 miljoner kronor på ett bankkonto - det hade knarkkungen från Mariestad i sina ägor när polisen slog till mot honom förra hösten.
Först dömdes han för grovt narkotikabrott - och blev av med tillgångar på 3,5 miljoner. Nu åtalas han för att ha tvättat över nio miljoner kronor.



Under hösten 2016 började polisen sin spaning efter Mariestads "kokainkung" efter att de fått mängder av tips om att det snortades kokain på för- och efterfester i staden.
Den tionde oktober slog polisen till mot flera platser och personer. Det gjordes husrannsakningar, provtagningar och hölls förhör. Men ingen ville säga namnet på stadens "kung på kokain", som en polisman skriver i sin rapport.
En vecka senare följde polisens spanare fyra män som åkte mot Skåne i två olika bilar. I Burlöv mötte männen upp en femte personen på en vespa som polisen misstänkte lämnade över narkotika.
Vespamannen och de övriga skildes åt.
De fyra männen körde mot Helsingborg och då stannade polisen dem. I en väska i baksätet på den ena bilen låg en väska med 195 gram kokain, ett cigarettpaket med växtdelar som senare visade sig vara cannabis och hundra redlinepåsar.
Knark, lyxbilar och dyra smycken
Samtliga fyra personer greps och det gjordes husrannsakan i deras bostäder för att hitta mer narkotika, men även kontanter och värdesaker.
För en av dem blev detta extra kännbart. I mannen i 35-årsålderns hem i Mariestad hittades 78 stycken tabletter av preparatet stanozolol som är dopningsmedel. De hittade också sprutor, pumpar och kanyler.
Men man hittade även kontanter: 45 400 svenska kronor och 250 euro. Det fanns också dyra smycken, bland annat en armlänk med nyvärde 48 150 kronor, en halskedja i guld med nyvärde 225 500 kr, och en klocka med nyvärde 131 000 kronor. Mannen hade också två bilar som tillsammans är värda drygt 1,3 miljoner kronor.
Och på ett bankkonto upptäcktes drygt 1,8 miljoner kronor, enligt förundersökningen.
Allt detta trots att både mannen själv och hans sambo haft "blygsamma inkomster" under flera år.
"Deras redovisade inkomster täcker inte ens de normala levnadsomkostnaderna för en normal familj. Därtill kommer att familjen köpt ett antal utlandsresor samt att stora inköp av valutor gjorts", framkommer i en dom.
"De stora belopp som omsatts på familjens konton kan rimligtvis inte komma från legala inkomster", står det också.
Blev av med 3,5 miljoner
I somras dömde Göta hovrätt mannen i 35-årsåldern till fängelse i 3,5 år för grovt narkotikabrott. – Då förverkar man tillgångar som stod på honom till ett värde på ungefär 3,5 miljoner kronor, säger kammaråklagare Jenny Karlsson.
Men knarkutredningen ledde också till att det gjordes en ekonomisk utredning på mannen som i sin tur ledde till en utredning rörande penningtvättsbrott. – Det kom fram att han använder andra personers konton för att, som jag menar, främja möjligheten för sig själv att få undan de här pengarna så att det inte ska synas att han har de här pengarna, berättar Jenny Karlsson.
Mannen har nu åtalats för grovt penningtvättsbrott. Enligt åklagaren har han, mellan första juli 2014 och fram till gripandet hösten 2016, tagit emot och hanterat totalt cirka 9 100 000 kronor på egna och andras bankkonton. Av denna summa är det 5,8 miljoner kronor som han har tagit emot på sina egna konton.
"Detta har skett i syfte att dölja att pengarna härrör från brott eller brottslig verksamhet", skriver åklagaren och säger att det rör sig om ett grovt brott med tanke på det betydande beloppet samt att det varit en del av en pågående brottslighet. – Jag påstår att det är narkotikabrottslighet, även skattebrottslighet, grovt häleri och annan brottslig verksamhet, säger Jenny Karlsson om vilken typ av brottslighet det rör sig om.
Sambon åtalas
De tre personer vars konton han använt åtalas också för grovt penningtvättsbrott. Två av dem åtalas också för grovt penninghäleri. En av de medåtalade är huvudmannens sambo och de andra två är "bekanta", säger åklagaren. – Jag menar att de har varit fullt medvetna om att han använder deras konton. De har gett sitt godkännande till att han får använda deras konton, säger Jenny Karlsson.
Pengarna har i princip mellanlandat på deras konton. – Sedan har han omsatt dem vidare på olika sätt, säger Jenny Karlsson och fortsätter. – I två fall står det kvar en del pengar på de misstänktas konton som vi har tagit i beslag.
Första juli 2014 kom en ny lag om penningtvätt. Det gör att brottstiden rörande huvudmannen i 35-årsåldern endast sträcker sig tillbaka till just den dagen. Men enligt åklagare ska brottsligheten ha pågått längre än så. – Därför rör det sig egentligen om ännu mer pengar. Men helt lagtekniskt kan jag bara åtala honom från första juli 2014 och framåt, säger Jenny Eriksson.
Hur mycket pengar rör det sig om totalt som ni fått fram under er utredning? – Jag tror att det rör sig om 13,5 miljoner kronor, från 2012 och framåt.
Alla nekar
De fyra åtalade förnekar brott.
Huvudmannen påstår att pengarna har "kommit in och ut hela tiden" och att de inte har något med kriminalitet att göra. Istället pratar han om bilaffärer.
Det han vunnit på en bil har han förlorat på en annan.
Men det är i princip det enda han säger under alla förhör. Snart börjar han med ett standardsvar på polisens alla frågor: – Ingen kommentar.
Inte heller sambon vill svara på polisens frågor. Det enda hon säger är att hon är oskyldig.
De två medåtalade männen pratar lite mer. De båda säger att de fått frågan om huvudmannen fick sätta in pengar på deras konton för bilaffärer. De lånade då ut sina bankdosor och huvudmannen skötte alla överföringar.
Men varför mannen ville använda deras konton säger de sig inte veta. De säger också att de inte hade en tanke på att det skulle vara olagligt att låna ut sitt konto. – Jag gjorde det för att vara hygglig, som en tjänst till en kompis, säger en av dem i polisförhör.
