Tjuvar på äldreboende flydde från sovande kvinnans fönster


Anders Abrahamsson




Västsverige
Mitt i natten upptäckte personalen på äldreboendet hur två misstänkta inbrottstjuvar befann sig inne i en äldre kvinnans bostad.
Tjuvarna flydde då ut genom ett  fönster.
– När de utsätter äldre vet gärningspersonerna att de inte kommer att möta något motstånd, säger polisens presstalesman Stefan Gustafsson.



Det fräcka inbrottet inträffade vid 2-tiden i natt på ett äldreboende i Falkenberg i norra Halland.
Tjuvarna upptäcktes då av personalen på boendet som lade märke till de främmande männen inne hos en vårdtagare - en kvinna i 80-årsåldern.
– När de ertappas av personalen försvinner de ut genom ett fönster. Från området nedanför fönstret har vi försökt att spåra med hundpatrull, men i nuläget har vi inte någon gripen. Vi har lite andra uppgifter att gå på nu och sedan får vi se vad det leder till, säger Stefan Gustafsson, presstalesman vid polisen i region Väst.
Kvinnan sov under inbrottet
Den utsatta kvinnan sov enligt polisen under hela inbrottet.
– Äldre personer har en större benägenhet att ha värdesaker som kontanter och smycken i sin närhet. De som väljer ut att göra så här mot äldre vet också att de inte kommer att möta något motstånd, förutom då av möjligen personalen, säger Stefan Gustafsson.
Att tjuvarna slår till mot ett äldreboende förvånar honom inte.
– Vi hade ett liknande fall i Högsbo i Göteborg för inte så länge sedan och åldringsbrott mot människor i samma ålderskategori i hemmen förekommer regelbundet. På ett äldreboende rör det sig också mycket människor och det kan vara svårt för personalen att veta vilka personer som kan vara anhöriga eller inte, men upptäcker man två personer mitt i natten hos en vårdtagare blir ju personalen övertygade om att något är fel, säger Stefan Gustafsson.
Grov stöld
Polisen rubricerar händelsen som en grov stöld.
– Men vi vet i nuläget inte vad som kan ha tillgripits, om den här kvinnan haft till exempel något smycke på sig eller liknande som kan ha tillgripits, säger Gustafsson.
Hur tjuvarna tog sig in på äldreboendet är för polisen i nuläget oklart.
