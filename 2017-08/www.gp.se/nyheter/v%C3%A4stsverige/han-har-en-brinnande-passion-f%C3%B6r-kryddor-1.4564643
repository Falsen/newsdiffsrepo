Han har en brinnande passion för kryddor


Karina Hansson




Halland
Michael Sigurdson, eller Zigge som han kallas, bokstavligen lever för kryddor och grillning. – Jag älskar det jag gör, säger han med näsan i chipotleburken.



I Michael Sigurdsons friggebod i Onsala pågår kryddtillverkning för fullt. Till höstens evenemang ska han ta fram närmare 1 000 påsar kryddblandning.   Men varför kryddor? – Jag har haft ett matlagningsintresse sedan jag var liten, 7-8 år, jag gillar att vara ute i skog och mark och gillar att grilla, säger Michael Sigurdson.
Men allt började 2013 när Michael Sigurdson vann Aftonbladets stora grilltävling. Då hade han med sig sin första egna kryddblandning, Dream dust.  – Då hade jag sagt att om jag vann skulle jag satsa på att göra kryddor, jag har alltid velat jobba med mat. Det här var en chans i livet och jag spann vidare på det. Jag la ut på instagram, facebook och sociala medier och på den resan är det, säger han.
Sedan dess har det bara rullat på. Hans kryddor tog första pris på grill-SM 2015 och blev fyra på grill- EM 2016. Nu är han tjänstledig från jobbet som markisförsäljare. – Ett tag jobbade jag med kryddorna vid sidan av men hälsan tillät inte att jag jobbade så mycket så jag tvingades välja. Nu har jag byggt upp det här och är stolt över att ha en egen firma. Jag älskar att göra kryddor och laga mat. Man måste satsa, jag ångrar ingenting.
Första kryddblandningen han gjorde, Dream dust, tog 1,5 år att få fram. Han säger att han kasserade många kilo innan han var nöjd. – Den första tog överlägset längst tid att ta fram, men övning ger färdighet. Den senaste kryddblandningen tog två timmar.  Inspiration får han av att titta på duktiga kockar och han deltar även i matlagningsklasser.   I sortimentet har Michael Sigurdson 20 blandningar varav hälften är helt sockerfria medan den övriga hälften innehåller mindre socker än kryddor i allmänhet. – Det är det som är min grej, de är fria från tillsatser, det består av salt, peppar och örter. Folk vill veta vad de stoppar i sig, säger han.  Från att ha omsatt 40 000 kronor det första året var omsättningen i fjol cirka 600 000 kronor. – I år kommer jag nog att omsätta en miljon. Det blir ingen gigantisk lön, men jag klarar mig och kan jag bara betala räkningarna räcker det långt.
Han gör i stort sett allt själv, blandar, packar, designar påsar, inköp, event och marknadsföring. Planer finns på att bygga ut boden och på sikt anställa. Men att mala och blanda kryddor är ett tungt arbete. Och han har sett ut en maskin han vill ha. – Men det gäller att få tiden, att hinna med, det är mitt stora bekymmer. Men man omsätter inte en miljon utan att arbeta. Jag älskar det jag gör, det är otroligt roligt, säger han.
