Explosion i silo i Västsverige


Tobias Kjellberg




Västsverige
Räddningstjänsten har larmats till en explosion i en silo utanför Vara. Personalen lyckades släcka den efterföljande branden med handbrandsläckare. Explosionen visade sig senare ha orsakats av en stor ansamling damm.



Det var strax efter klockan 13 under tisdagseftermiddagen som personer i samhället Tråvad utanför Vara hörde en kraftig smäll från en närliggande silo.
– Först fick vi brand i byggnad. Men sedan fick vi att det skett en explosion och att delar av taket hade flugit av, säger Henrik Ahlstrand, vakthavande befäl vid räddningstjänsten Västra Skaraborg.
Men när räddningstjänsten kommer fram till platsen finns ingen synlig brand, och heller ingen rök. Men man kan se att det skett en explosion.
– Det kändes inte som att det var så farligt heller. Men styrkan är kvar på plats och jobbar. De söker säkert med värmekameror. Om det sker en explosion blir det ofta någon brand, säger Ahlstrand.
Dammexplosion
När GP talar med räddningstjänsten vid tretiden under eftermiddagen har man kommit fram till att explosionen orsakats av en stor ansamling damm – en så kallad dammexplosion. Henrik Ahlstrand vid räddningstjänsten förklarar:
– Ovanför själva silon finns elevatorer som transporterar säden vidare upp till ett hus på toppen av silon. Där har det då skett en dammexplosion, och delar av taket har blåst ur.
Så fortsätter han:
– En dammexplosion sker när det samlats mycket damm på en plats, och det får man alltid i en silo. Då räcker det att man får en liten gnista. Dammet ligger bara och väntar och då kan det smälla.
Personal reagerade
När det exploderade i silon befann sig två personer inne i den och jobbade. De hade själva lyckats släcka branden med hjälp av handbrandsläckare, utan att ådra sig några skador.
– Det vi har gjort på är att utreda om det finns mer glöd någonstans. Vi drog på rätt stort men drog oss delvis tillbaka. Men det har varit en bra smäll i alla fall, säger Ahlstrand.
Det är skördetid just nu, förklarar Henrik Ahlstrand.
– Så det går högtryck på silon. Silon kan innehålla olika sädesslag, men just nu råkar det vara korn.
