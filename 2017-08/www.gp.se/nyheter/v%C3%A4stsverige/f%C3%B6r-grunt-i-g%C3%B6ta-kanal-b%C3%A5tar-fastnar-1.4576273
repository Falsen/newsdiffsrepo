För grunt i Göta kanal – båtar fastnar

Julia Sandstén Vikberg



Västsverige
Djupgående båtar har inte kunnat färdas i genom Göta kanal under sommaren. Anledningen - det är för grunt. Nu kräver Göta kanalbolag och Strömma kanalbolag att de ska bli möjligt att fylla på kanalen och anslutande sjöar med vatten.



Två år med snöfattiga vintrar och dålig nederbörd gjort att vattennivåerna i Göta kanal har sjunkit. Detta har inneburit ett problem för båttrafiken i kanalen. Djupgående fartyg har inte kunnat färdas i kanalens östra delar då de har fastnat i botten.
– Det har varit ett jätteproblem hela sommaren. Båtarna har gått i backen och fastnat, säger Peter Henriksson, vd för Göta kanal rederi och Sverigechef för Strömma kanalbolag.
Flaggskeppen får ändra kurs
De tre flaggskeppen M/S Juno och M/S Diana samt M/S Wilhelm Tham har inte kunnat åka genom kanalen och har därför tvingats ändra sin rutt under sommaren. Enligt Roger Altsäter, vd för Göta kanalbolag, har de låga vattennivåerna varit ett problem för andra båtar också.
– Kan ha skrämt iväg fritidsbåtar också som är rädda för att de ska fastna, men de flesta båtar är inte djupa nog för att göra det. Men om det blir en dålig vinter i år igen så kan det bli riktigt kritiskt.
Låga vattennivåer i sjöar
Problemet grundar sig att att sjöar i kanalen – Vättern, Roxen och Asplången – har haft låga vattennivåer under sommaren. Det är i sjöarna som Göta kanals vattensystem fylls på och tappas ur.
– Vi har drivit trafik på Göta kanal i 185 år och vi tror att det här aldrig har hänt förut, förutom år 1976 då det också var väldigt grunt, säger Roger Altsäter.
Göta kanalbolag och Strömma kanalbolag kräver nu att det ska vara möjligt att fylla på mer vatten i sjöarna. Det är en vattendom från 1958 som hindar detta då den reglerar hur stor mängd vatten som släpps ut eller tappas ut ur sjöarna. Kanalbolagen vill därför att reglerna ska ändras.
– Vi vet att man borde kunna ändra domen. Vi vill att Tekniska verken ska gå vidare till länsstyrelsen för att få domen prövad, säger Roger Altsäter.
– Domen från 50-talet måste ändras. Göta kanal måste kunna få fungera som en kanal, säger Peter Henriksson.
