Axel, 14, kördes ihjäl - nu åtalas föraren


Sandra Divinyi




Västsverige
Axel Tidblom, 14, skulle bara hem till en kompis. Men när han skulle korsa en väg blev han påkörd och fick så allvarliga skador att hans liv inte gick att rädda.
Utredningen mot föraren lades ner men föräldrarna valde att klaga och nu, nästan ett och ett halvt år senare, har en man åtalats för vållande till annans död.
– Vi får inte tillbaka Axel men har man gjort ett fel som har lett till de konsekvenserna så får man faktiskt stå för det, säger pappan Fredrik Tidblom.



Det var den 21 mars förra året. 14-åriga Axel Tidblom skulle cykla hem till en kompis. Efter en skogsstig skulle han korsa Wennerbergsvägen i Lidköping för att komma till cykelbanan. Då blev han påkörd av en bil.
Axel förlorade medvetandet direkt och skadorna var så allvarliga att Axels liv inte gick att rädda. Dagen efter dödförklarades han. Föräldrarna ställdes då inför ett svårt val - skulle sonens organ doneras? – Axel berättade bara några veckor innan olyckan att han ville donera sina organ. Det gjorde vårt beslut enklare. Hade han inte gjort det hade jag nog inte gått med på det, har hans mamma Malin Tidblom tidigare berättat för GP.
LÄS MER: Axels val räddade fem liv
Räddat fem personer
Hon beskrev då sonen som en tänkare och att det var skönt att Axel visste vad han ville. – Det känns bra att han har räddat livet på fem personer. Det känns fint att veta att en liten tjej som annars kanske inte hade klarat sig nu springer runt med Axels hjärta. Utan Axels beslut hade kanske en annan familj också behövt genomgå det vi gör nu, sa Malin Tidblom.
Hon fortsatte. – Axel är vår hjälte och att prata om honom och hans beslut är en del av vårt sorgearbete.
Utredningen lades ner
I detta sorgearbete har även en rättsprocess pågått. Det startades en utredning rörande om föraren av personbilen begått något brott. Men under hösten fattade åklagaren beslutet att lägga ner ärendet. – Det var helt fel. Det var första tanken. Vi får inte tillbaka Axel men har man gjort ett fel som har lett till de konsekvenserna så får man faktiskt stå för det, säger Fredrik Tidblom, pappa till Axel.
De begärde då att beslutet skulle överprövas. – Vi kände att på den platsen så ska det inte behöva hända en sådan grej. Det är en bred väg och öppet. Om föraren hade haft uppmärksamhet på vägen och kört i 60 kilometer i timmen, som det är där, så ska det inte behöva hända, säger Fredrik.
Föraren åtalas
I slutet av januari kom beskedet att ärendet återupptagits av överåklagare. Och nu har föraren, en man i 30-årsåldern, åtalats för vållande till annans död och vårdslöshet i trafik.
Det är vice överåklagare Bengt Åsbäck som lämnat in åtalet till Skaraborgs tingsrätt. Han skriver att föraren "oaktsamt" har orsakat Axels död "efter att ha framfört sitt fordon med för hög hastighet och utan tillräcklig uppmärksamhet riktad framåt".
Mannen åtalas också för vårdslöshet i trafik för att "på ett allvarligt sätt varit oaktsam och inte gjort vad situationen krävt för att minska risken för en trafikolycka".
Bengt Åsbäck berättar att de har ett internt system inom åklagarmyndigheten där åklagarnas beslut kan överprövas. Så skedde i detta fall. – Den första åklagaren har gjort bedömningen att personen som kört bilen inte har visat någon straffbar oaktsamhet som man kan lägga honom till last. Jag är av en annan uppfattning. Jag tycker att man helt enkelt kan styrka det med hänsyn till de vittnesuppgifter som finns, att hastigheten var betydligt högre än det tillåtna. Han har inte haft en möjlighet att stanna. Inga marginaler alls, säger vice överåklagare.
Vännen vittne
Ett av vittnena är en vän till föraren som var passagerare i bilen. Han sa i förhör att de körde mycket över 60 kilometer i timmen, den tillåtna hastigheten på sträckan.
Förutom vittnen har det gjorts en utredning för att ta reda på hastigheten vid kollisionsögonblicket. – Utifrån hur skadorna ser ut på bilen respektive cykeln så kan man dra vissa slutsatser om kollisionshastigheten och den är mellan 35 och 40 kilometer i timmen, säger Bengt Åsbäck och fortsätter. – Dessutom är det så utifrån vad föraren sagt att han hängt sig på bromsen och ändå inte kommit ner till en lägre hastighet än det här, det säger en del om vilken hastighet han har hållit, menar jag.
Föraren: En olycka
Föraren förnekar brott. I hans ögon var det en olycka och att det fanns omständigheter som orsakade det hela.
Han berättade i förhör, direkt efter händelsen, att hans kompis, skrek till under bilresan, innan han körde på Axel: – Vi kör ut på vägen och efter en liten bit så ropar kompisen till och skriker "cykel". Jag trycker direkt på bromsen och nitar. Sen hörs det bara en duns. Jag har lite svårt att komma ihåg allt för jag är rätt skakis.
Han sa att han körde i 50-60 kilometer i timmen, något som han hållit fast vid.
I senare förhör sa han dock att han såg cyklisten själv och att han då bromsade kraftigt. Men han kunde inte förhindra att han skulle köra in i pojken.
Pappan: "Det skulle inte ha behövt hänt"
Under den kommande rättegången planerar föräldrarna att vara med.
Hur har ni orkat driva den här processen? – Hade man frågat oss innan så hade vi sagt att man inte överlever om ens barn dör. Men av någon anledning gör man det. Jag vet inte om det inte har sjunkit in om det är på riktigt än. Det är bara en sak som ska göras och då gör man det, säger Fredrik.
Han säger att det också är för Axel skull som de orkar kämpa och att det är så onödigt. – Det skulle inte ha behövt hänt.
Föräldrarna tycker att det är bra att det uppmärksammas att Axel valde att donera sina organ. De tycker också att det är viktigt att det uppmärksammas vad som kan hända om man kör för fort eller oaktsamt. – Det är ju ett dödligt vapen om man inte tar det försiktigt i trafiken, säger Fredrik.
