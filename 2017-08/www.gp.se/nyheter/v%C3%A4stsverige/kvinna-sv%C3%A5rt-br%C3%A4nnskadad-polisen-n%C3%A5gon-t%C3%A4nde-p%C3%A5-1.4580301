Kvinna svårt brännskadad - Polisen: Någon tände på


Tobias Kjellberg




Västsverige
Kvinnan som plötsligt började brinna i Skara har kunnat förhöras efter omfattande operationer. Polisen har nu hittat spår som pekar på att kvinnan blev attackerad bakifrån.



Den 1 augusti larmades räddningstjänsten om att en brinnande kvinna setts springandes i Skara. Helikopter skickades till platsen och kvinnan, som på grund av sina skador bitvis var medvetslös, fördes till sjukhus.
– Hon har fått brännskador på rygg, rumpa och lår, sade Ola Jakobsson, stabsbrandmästare vid räddningstjänsten Skaraborg, vid tillfället.
LÄS ÄVEN: Kvinna fattade eld i skara – hämtas med helikopter
Länge var händelseförloppet kring elden ett mysterium. Kort efter händelsen, då kvinnan var talbar, berättade hon att hon plötsligt märkte att hon fattat eld då hon var ute och slängde sina sopor. Hon kunde inte ge någon förklaring på vad som hänt. På grund av hennes svåra skador kunde kvinnan kunde inte förhöras ytterligare vid tillfället.
– Hon har genomgått behandlingar och transplantationer, vart nedsövd om vartannat hela tiden, säger Håkan Fast, förundersökningsledare vid Lidköpingspolisen.
"Någon har kastat något mot henne"
Under tiden har polisen skickat material på analys och fått resultat. Nu misstänker polisen att kvinnan blivit attackerad.
– Vi vet bara att hon gått i de här sopkärlen och att det börjat brinna på baksidan på henne och att det i sig talar för att någon har kastat något mot henne, säger Håkan Fast.
Men vad det är polisen har funnit spår av är Håkan Fast förtegen om.
Rör det sig om tändvätska på hennes kläder?
– Ingenting jag kommenterar.
Allting talar för att någon, eller några, smugit upp bakom kvinnan då hon slängt sina sopor och kastat något brinnande på henne, berättar Håkan Fast.
– Men vi har ingen misstänkt, och vi har heller inte hittat något konstigt i kretsen omkring henne. Vi har inte hittat något.
Polisen: Verkar ha skett helt oprovocerat
Brottet verkar ha skett helt oprovocerat och gärningsmannen eller gärningsmännen har tillsynes valt ut sitt offer slumpmässigt, menar han. Hon verkar inte ha några fiender.
– Hon är en helt vanligt svensk kvinna i 60-årsåldern.
Exakt vad som hänt vid sopkärlen i Skara – och vad det var för brinnande vätska eller föremål som kastades på henne – är fortfarande ett mysterium.
– Vi har skickat in material på analys och det har vi inte kommenterat alls, men det talar för att det är någon som har antänt henne med flit.
Man har inte hittat några spår efter eventuella gärningsmän i området och heller inte fått in några tips som kunnat leda till ett gripande. En teori är att gärningsmannen kan ha gömt sig bakom en häck i närheten av sopkärlet och sedan angripit kvinnan. Hur det egentligen ligger till får en eventuell gärningsman svara på, understryker Fast.
– Det är väldigt märkligt alltihopa. Vi förstår ingenting, och jag har inte varit med om något liknande tidigare.
