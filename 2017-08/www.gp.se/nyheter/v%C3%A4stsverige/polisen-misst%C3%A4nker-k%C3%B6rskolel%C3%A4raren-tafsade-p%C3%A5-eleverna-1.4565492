Polisen misstänker: Körskoleläraren tafsade på eleverna


Sandra Divinyi




Västsverige
I våras åtalades körskolläraren för att ha tafsat på sina elevers bröst och lår samt för att ha pratat om sex och porr med dem. Dessutom ska han ha tvingat till sig oralsex av en av kvinnorna. Nu kommer nya misstankar mot mannen.



Mannen i 60-årsåldern arbetade som körskolelärare i en ort i Skaraborg. Under både teori- och körlektionerna ska han ha ofredat sina kvinnliga elever sexuellt, enligt misstankarna.
I slutet av maj åtalades han för sexuellt ofredande. Det rörde sig om totalt sex offer. Samtliga av dem ska han ha tafsat på, enligt åtalet. I några fall på brösten och andra fall ska han ha tagit på deras lår och bett dem att sära på benen.
Pratade porr
En kvinna har berättat att mannen vid en yttre kontroll av bilen ställde sig tätt bakom henne "ta tag i hennes höfter och göra samlagsrörelser", enligt åklagarens stämningsansökan. Han ska också ha pratat porr och sex med kvinnorna, enligt misstankarna.
Flera av kvinnorna ska ha utsatts flera gånger. Åklagaren skriver att mannens uppförande "förväntas kränka (kvinnornas) sexuella integritet".
Mannen åtalades också för sexuellt utnyttjande av person i beroendeställning för vad han gjorde mot en av kvinnorna. I åtalet står det att mannen ska ha förmått kvinnan att onanera åt honom och sedan ge honom oralsex. Han ska även ha stoppat handen i kvinnans byxor och tagit på henne.
Åklagaren skriver att mannen "allvarligt missbrukade att målsäganden befann sig i beroendeställning till honom".
Ytterligare ett åtal
Mannen nekar till samtliga brott. Men som bevisning finns bland annat ett vittne som berättat att kvinnliga körskoleelever berättat om vad körskoleläraren gjort mot dem och att de också avbrutit utbildningen på körskolan på grund av detta.
Nu har ytterligare ett åtal lämnats in mot mannen. Stämningsansökan lämnades in under torsdagen och denna gång är det tre kvinnor som står som offer för mannens misstänkta tafsande. Liksom vid tidigare åtal menar åklagaren att mannen tagit på kvinnornas bröst och lår. Han ska också ha dragit sexskämt med en av dem. I samband med att en av kvinnorna gjorde en yttre kontroll av bilen ska han ha ställt sig bakom henne, tagit tag i hennes höfter och då flåsat henne i nacken, skriver åklagaren i stämningsansökan. Även dessa brott förnekar mannen.
I de två stämningsansökningarna framgår det att mannen, enligt misstankarna, ska ha tafsat på elever sedan 2014.
GP har varit i kontakt med mannens advokat som inte kan kommentera ärendet.  GP söker även åklagaren.
