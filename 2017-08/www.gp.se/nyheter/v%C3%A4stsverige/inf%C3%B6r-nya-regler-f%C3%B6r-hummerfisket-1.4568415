Inför nya regler för hummerfisket


Karina Hansson




Västsverige
Om en månad, 25 september, startar hummerfisket. I år gäller nya regler för att hummerbeståndet ska få en chans att återhämta sig.



Färre tinor, större humrar och kortare säsong – det är några av de nya regler som gäller för hummerfisket i år. Anledningen är att hummerbeståndet i svenska vatten anses vara allt för svagt och behöver växa till sig både i antal och i storlek. – Beståndet är alldeles för dåligt, det måste bli betydligt större, säger Martin Rydgren, utredare på enheten för fiskereglering på Havs- och vattenmyndigheten.
Från 1 september får fritidsfiskare ha sex tinor jämfört med 14 tidigare, yrkesfiskare får ha 40 i stället för 50 tinor. Längden på hummern, mätt från ögonhålans baksida till huvudsköldens slut, ska vara minst nio centimeter i stället för som tidigare åtta centimeter. Säsongen kortas för fritidsfiskare till 30 november och för yrkesfiskare kommer den att avslutas 31 december.
Martin Rydgren vet i dagsläget inte om åtgärderna kommer att öka bestånden men säger att myndigheten noga kommer att följa upp insatserna tillsammans med forskare. – Men med åtgärderna innebär det att beståndet får en chans att återhämta sig. Förslaget har varit ute på remiss till olika myndigheter, länsstyrelsen och fiskeorganisationer. – Även allmänheten har kommit med kloka synpunkter som vi nu ska jobba vidare med. Alla delar uppfattningen om att något måste göras, säger Martin Rydgren som säger att Havs- och vattenmyndigheten har en bra dialog med fiskarna som han också beskriver som "väldigt engagerade".
Det kommer även att råda redskapsförbud med förbud mot att fiska med nät, ryssjor och tinor en fast vecka före premiären oavsett när den infaller mellan 20 och 27 september I de nya reglerna finns också krav på att flyktöppningen ökas från 54 millimeter till 60 millimeter. Detta kommer att träda i kraft 1 januari 2018 på grund av att fiskare och redskapsbranschen inte hinner anpassa redskapen till årets fiske.
