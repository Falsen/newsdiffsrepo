Oklart när Paradisvägen kan öppnas igen


Karina Hansson




Västsverige
I fredags stängdes en del av Paradisvägen i bostadsområdet Paradiset av för trafik efter att vägen har visat sig instabil och då det finns risk för skred.



I samband med en geoteknisk undersökning av Paradisvägen fick Partille kommun ta del av en muntlig delrapport. Efter det togs av säkerhetsskäl beslut att stänga av vägen eftersom den inte har tillräcklig hållfasthet för biltrafik. – Vi fick ett förhandsutlåtande av de geotekniker som tittar på stabiliteten om att det är bristande stabilitet i höjd med Eckans damm. Det är i förebyggande syfte som vägen stängs av, säger Per Söderquist, teknisk chef i Partille kommun.  Den fördjupade geotekniska undersökningen var ett krav från allmänheten i samrådet av planförslaget om fler bostäder i Paradiset. Boende har motsatt sig planerna på att bygga fler bostäder i området och ett av argumenten har varit just att vägarna i området, ofta smala och branta, inte tål mer trafik.   Hur instabil är vägen? – Den uppfyller inte de teoretiska stabilitetsfaktorer som vägen ska ha men det har inte skett något ras.  Byggplanerna skulle innebära ännu tyngre trafik än biltrafik. – Det finns en skredrisk även utan stora lastbilar.  Paradisvägen är avstängd för biltrafik mellan Gavelåsvägen till korsningen Kyrkåsliden. Gångvägen nedanför Paradisvägen, den så kallade Kärleksstigen, är också avstängd.  Nu ska konsulter titta på en teknisk lösning för att nå godtagbar stabilitet och kommunen ta ställning till vilka metoder som står till buds för att stabilisera vägen. När det är klart kan Per Söderquist inte svara på i dagsläget.
