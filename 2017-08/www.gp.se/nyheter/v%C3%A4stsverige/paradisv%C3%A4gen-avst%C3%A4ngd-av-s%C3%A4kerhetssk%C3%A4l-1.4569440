Paradisvägen avstängd av säkerhetsskäl


Karina Hansson




Västsverige
På fredagen stängdes en del av Paradisvägen i Partille av för bilar. Anledningen: bristande stabilitet i höjd med Eckens Damm.



Det var i samband med en fördjupad geoteknisk undersökning som Partille kommun fick ta del av en muntligt delrapport från konsulten som genomför undersökningen. Efter det togs beslut att stänga av vägen eftersom delar av den hade brister i stabiliteten.
– Vi funderade på vad det skulle innebära och insåg att vi måste agera för vägen har inte tillräcklig hållfasthet vid användandet av vanlig trafik, säger Jörgen Hermansson, samhällsbyggnadschef i Partille kommun.
Den fördjupade geotekniska undersökningen var ett krav från allmänheten i samrådet av planförslaget om fler bostäder i Paradiset. Flera boende i Paradiset har sedan länge motsatt sig kommunens planer på att bygga fler bostäder i Paradiset och ett av argumenten har varit just att vägarna i området, ofta smala och branta, inte tål mer trafik.   Paradisvägen kommer att vara stängd för biltrafik men inte gång- och cykeltrafik mellan Gavelåsvägen till korsningen Kyrkåsliden. Gångvägen nedanför Paradisvägen, den så kallade Kärleksstigen, stängs också av.
Hur länge Paradisvägen kommer att vara stängd är oklart. Larmet den här gången kom från en delrapport och kommunen vill nu invänta den fullständiga undersökningen innan de kan svara på den frågan.
– Det är samma gäng som gör undersökningen som också tittar på en lösning, säger Jörgen Hermansson.
Just nu är det i alla fall farligt att fortsätta att åka på vägen och trafiken påverkar vägbanans stabilitet och då anser kommunen att det är säkrare att stänga av vägen tills den är helt säker.
Hur vägen ska stabiliseras vill kommunen återkomma till då det enligt Jörgen Hermansson behövs olika åtgärder beroende på hur det ser ut i dag.
Trafiken i till området kommer att ledas om på alternativa vägar.
