Yngsta Raoul Wallenberg-pristagaren någonsin

Alicia Heimersson



Västsverige
På söndag hedras minnet av Raoul Wallenbergs handlingar av civilkurage och mod. I samma anda har 14-åriga Albin Blomster från Grästorp agerat och nu på söndag belönas hans engagemang med Raoul Wallenbergs pris Ungt kurage – den yngste pristagaren någonsin.



På söndag hedras minnet av Raoul Wallenbergs civilkurage och mod som räddade livet på tiotusentals judar undan förintelse. På söndag hedras även 14-årige Albin Blomsters engagemang och civilkurage. Som den yngste pristagaren någonsin mottar Albin Raoul Wallenbergs pris Ungt kurage för sina insatser för ensamkommande unga.
Albin har startat ett boende för ensamkommande unga i Grästorp och när GP når honom på telefon är han i Stockholm för att motta priset.
– Jag får priset för mitt engagemang för flyktingpojkar. Jag försöker hjälpa dem att komma in i det svenska samhället, hjälper dem med skolan, firat svenska traditioner med dem och manifesterat för att de ska få stanna, säger Albin.
Mormor är idolen
Idén till ungdomsboendet kom när många av de ensamkommande inte fick bo kvar på sina hvb-hem, då deras åldrar skrevs upp. Tillsammans med sin mormor startade Albin förening NordSyd i Grästorp och tog över ett nytt boende där killarna nu bor.
– Min mormor är en inspirationskälla. Hon jobbar ideellt på hvb-hemmet och har koll på allt. NordSyd har tagit över boendet med hjälp av kommunen och jag jobbar ideellt ett par pass i veckan med att vara lärare och ta hand om killarna. Vi firar deras födelsedagar, konfirmation och resa med dem.
Albin hjälper killarna med det de behöver hjälp med i skolan. Nivån på tidigare utbildning varierar från några år i grundskola till analfabetism.
– Jag började som mattelärare, men nu håller jag i cirkellektioner där jag kan hjälpa dem med allt ifrån samhällsämnen till engelska- eller svenskaläxan.
"Hoppas att killarna får stanna i Sverige"
På hemmet bor elva killar som alla är över 18 och NordSyd har kontrakt att driva boendet fram till nyår, men Albin hoppas på att få fortsätta längre än så.
– Ja jag hoppas såklart att killarna får stanna i Sverige, och i Grästorp. Om vi och kommunen inte driver boendet vidare så måste killarna flytta och det kan vara var som helst i Sverige, säger Albin.
Hur man kan agera med civilkurage
Raoul Wallenbergs dag uppmärksammas i Göteborg med en utställning om mänskliga rättigheter och hur man kan agera med civilkurage på Chalmers bibliotek. Albin tror att Raoul Wallenbergs handlingar inspirerar unga att kämpa för det goda. Albins bästa tips till de som vill engagera sig och göra skillnad är att våga prata med flyktingarna.
– Civilkurage för mig är att våga göra någonting. Med flyktingpojkarna rekommenderar jag alla att börja prata med dem. Våga inleda en konversation och lära känna dem.
