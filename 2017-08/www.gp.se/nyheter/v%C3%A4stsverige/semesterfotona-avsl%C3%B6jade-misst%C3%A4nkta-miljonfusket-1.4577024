Semesterfotona avslöjade misstänkta miljonfusket


Sandra Divinyi




Västsverige
Han påstod att han behövde hjälp med det mesta: klä på sig, duscha och gå på toaletten. Miljonbelopp betalades ut till hans assistenter. Men så skickades en film in till kommunen som avslöjade allt. Under utredningen hittade polisen mannens egna semesterbilder som visar hur han verkat klara sig helt själv - nu har flera personer åtalats för inblandning i brottet.



4 750 370 kronor. Så mycket pengar ska ha betalats ut i assistansersättning till de som tagit hand om en man i 50-årsåldern.
Skaraborgaren påstod att han var gravt funktionsnedsatt. I polisens utredningsmaterial kan man läsa att han bland annat påstått att han inte kunde gå, stå, sköta vardagliga sysslor eller hygien efter en granatattack då han fick splitterskador i benet. Sedan ska han även ha fått ländryggssmärtor och diskbråck i nackkotan.
LÄS OCKSÅ: Familjerna lurar Försäkringskassan - på miljoner
Fick hjälp med det mesta
Försäkringskassan hade godkänt 70 timmars assistans i veckan. Då fick han hjälp med alltifrån att borsta tänderna, raka sig, städa och klä på sig till att förflytta sig både i och utanför hemmet.
När Försäkringskassan ansåg att han inte behövde assistans så många timmar blev det i stället hans hemkommun som stod för betalningen för assistansen.
Men i början av 2016 avslöjades allt.
