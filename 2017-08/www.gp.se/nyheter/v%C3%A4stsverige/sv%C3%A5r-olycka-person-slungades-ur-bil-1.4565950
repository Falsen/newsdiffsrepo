Man död efter svår olycka


Josefine Olausson




Västsverige
En man har dött efter den allvarliga trafikolyckan tidigare under torsdagen på gamla riksväg 40 i Borås.
– Anhöriga är underrättade, säger Ulla Brehm, presstalesperson vid polisen i region Väst.



En medelålders man har dött av sina skador efter en svår trafikolycka som inträffade under torsdagseftermiddagen på gamla riksväg 40 mellan Dalsjöforsmotet och Rångedalamotet.
– Anhöriga är underrättade, säger Ulla Brehm, presstalesperson vid polisen i region Väst.
Det var under torsdagseftermiddagen som en singelolycka inträffade på gamla riksväg 40 i Borås. Mannen slungades ur bilen i samband med att bilen voltade av vägen.
– Den är en personbil som har kört av vägen. En person är inblandad som är allvarligt skadad, vi arbetar med personen just nu, sa Joakim Mattsson, räddningschef i beredskap vid räddningstjänsten i Södra Älvsborg tidigare under eftermiddagen.
Ett stort räddningspådrag skickades till platsen.
Under räddningsinsatsen stängdes riksväg 40 av i båda riktningar men öppnades åter strax innan 17.30 på eftermiddagen.
"Allvarlig olycka"
Räddningspersonal har under eftermiddagen utfört livräddande insatser vid olycksplatsen och tillslut fördes han akut till sjukhus med ambulanshelikopter.
– En person har stannat och ringt in det här. Bilen har fått sladd och voltat av vägen. Det är en allvarlig olycka, sa en operatör på SOS Alarm, kort efter larmet.
Mannen har under kvällen vårdats på sjukhus för sina skador men vid 19-tiden uppgav polisen att mannens liv inte gick att rädda.
