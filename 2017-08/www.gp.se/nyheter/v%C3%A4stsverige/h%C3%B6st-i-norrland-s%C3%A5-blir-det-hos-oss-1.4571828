Höst i Norrland – så blir det hos oss


Tove Andersson




Västsverige
Hösten har anlänt i landets norra delar. Men hur blir egentligen vädret för oss i söder?



Det meteorologiska hösten har kommit till Norrland. I landets norra delar har man alltså kunnat se dygnsmedeltemperaturer på mellan 0-10 grader som håller i sig i mer än fem dygn. Men i området kring Göteborg ser det somrigare ut.
– I söder får man njuta lite mer av sommaren. Det ser ut som att temperaturen kommer hålla sig på strax under 20 grader ett tag framöver, säger Kristoffer Molarin, meteorolog på Foreca.
Vanligtvis dröjer det till månadsskiftet mellan september och oktober innan man får se någon riktig höst på västkusten.
Inget större nederbördsområde
– Imorgon blir vädret dock ganska skrynkligt. Den som vaknar tidigt och drar upp rullgardinen lär mötas av regn, men det kommer bli finare under eftermiddagen, säger Kristoffer Molarin.
Närmaste veckan kommer det in ett högtryck som lär ge uppehåll på måndag och tisdag.
– Det ser ut att bli halvklart till mulet med chans till sol. Sedan kommer högtrycket försvagas och ge utrymme för lite skurar på dagarna, men nästa vecka blir det inget större nederbördsområde, säger Kristoffer Molarin.
"Kan bli riktigt varmt"
I slutet på nästa vecka lär det dock bli läge att ta på sig solglasögonen igen.
– I södra Sverige kan det bli riktigt varmt. Det är sånt som kan inträffa i september, att värme kommer upp från södra och centrala Europa. Då kan vi få temperaturer över 20 grader.
