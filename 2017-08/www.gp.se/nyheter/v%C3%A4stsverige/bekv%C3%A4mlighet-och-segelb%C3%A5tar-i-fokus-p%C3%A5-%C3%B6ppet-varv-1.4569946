Bekvämlighet och segelbåtar i fokus på Öppet varv

Anders Hagström



Västsverige
De goda tiderna för båtindustrin märks tydligt på årets Öppna varv. I fokus ligger rymliga båtar med mycket bekvämligheter.



– Det ska vara lätt att hantera båten och bekvämt med mycket komfort. Det är mycket sådana detaljer som besökarna är ute efter, säger Magnus Rassy, vd för Hallberg-Rassy som arrangerar båtmässan Öppet varv.
Mässan, som med sina 78 utställare på land och över 100 båtar i vattnet är Skandinaviens största segelbåtsmässa, är i år centrerad till Ellös på Orust.
Omkring 20 000 besökarna förväntas besöka mässan i helgen och när portarna öppnade på fredagen fylldes bryggorna snabbt av besökare.
Boel Jakobsson och Anders Sandell hade rest upp från Landskrona för att leta efter drömbåten.
– Det är viktigt att båten inte är för stor. Och vi är ju lite till åren komna så man vill inte ha tältstandard. Det ska vara bekvämt, säger Boel Jakobsson.
Uppåt för båtindustrin
Efter ett par tuffa år för båtindustrin har branschen tagit fart igen. Magnus Rassy säger att de har längre orderstopp nu än på flera år.
– Det har varit en nedgång som var längre och djupare än vad någon kunde tro. Man nu har vi har fått ett tydligt uppsving över hela världen så det ser väldigt bra ut, säger han.
Förutom en ny avdelning med begagnade båtar lockar årets mässa med två Västsvenska världspremiärer. Hallberg-Rassy presenterar sin nya modell 340. En drygt tio meter lång segelbåt med mahognyinredning, dubbla rattar och större sittbrunn än tidigare.
– Vem den passar för får var och en bestämma, men de flesta som seglar en sådan här båt är en familj med barn. Det är en båt för seglare som gillar att spendera mycket tid i sin båt, säger Magnus Rassy.
Första Vindöbåten på 30 år
För första gången på 30 år presenteras även en ny båt från Vindö. Vindö Rapid Commuter 32, med ett skrov helt i trä, sticker dock ut bland segelbåtarna vid bryggan. Den kan även byggas i plast, men Rolf Carlgren, vd på Vindö marin, säger att utseendet ska tilltala dem som minns de gamla vindöbåtarna.
– De hade ju en stark karaktär med sitt överbygge i mahogny. Jag tror att de flesta som ser den här båten känner in att den är en exklusiv. Kundkretsen vi ser framför oss är de som kanske önskar en stabil och trygg motorbåt efter att ha lämnat segelbåten, säger han.
Miljövänlig snipa
Det finns dock de som går emot trenden med stora exklusiva båtar. Catharina Carlander och Johan Nilsson från Göteborg besökte mässan i en 20 fot lång eldriven snipa. Förutom de miljömässiga fördelarna mot en stor motorbåt framhåller Catharina Carlander känslan som en tyst motor för med sig.
– Många längtar nog tillbaka till att uppleva själva resan, inte bara att det ska gå snabbt. Då är det perfekt med en elsnipa. Det blir lite som att glida fram i en segelbåt. Man kan sitta och prata i normal samtalston, lyssna på musik och njuta av vågorna och måsarna runtomkring, säger hon.
