Så mycket extra får lågstadieskolorna


Karina Hansson




Västsverige
För tredje året i rad skjuter Skolverket till extra pengar till lågstadiet. Göteborgs kranskommuner får dela på drygt 87 miljoner kronor. Välkomna pengar – men en del skolor har svårt att hitta personal och riskerar få betala tillbaka bidraget.



Lågstadiesatsningen är ett statsbidrag som syftar till att höja kvaliteten på utbildningar i de lägre årskurserna. Tanken är att skolorna ska kunna anställa mer personal och att lärarna ska få mer tid till undervisning. I år delar staten ut 2,3 miljarder kronor till lågstadier i 285 av Sveriges 290 kommuner och till 401 huvudmän i friskolor.  Göteborg och dess kranskommuner får ta del av närmare 173 miljoner kronor varav 86 miljoner går till Göteborgs stad.  Lerums kommun får drygt 10 miljoner kronor. Även här går pengarna till att behålla de 20-talet lärare som anställts. – Den stora svårigheten i vår bransch är den stora lärarbristen, säger Per Röjfors, enhetschef på enheten för elevhälsa i Lerums kommun.  Hur hanterar ni den? – I någon mån handlar det om att vi tillfälligt tvingas anställa obehöriga lärare när vi inte får tag i behörig personal, säger Per Röjfors som också säger att det i dag även är svårt att få tag i outbildad personal, till exempel unga med gymnasiekompetens, till andra typer av tjänster.  Hittar kommunerna inte personal riskerar de att få betala tillbaka pengarna. – Rent krasst är det så med statliga bidrag att det som inte används måste betalas tillbaka.  Kungsbacka får den största potten, nästan 17 miljoner, som kommer att gå till att behålla de lärare som anställdes första gången bidraget betalades ut läsåret 2015/16. – Då anställde vi 26,6 lärare, 17 andra pedagoger och 3,85 icke-pedagogisk personal, säger Maria Eriksson, verksamhetschef område centrum i Kungsbacka.  Vad betyder bidraget för skolorna? – Det betyder jättemycket, vi har kunnat förstärka vuxennärvaron i skolorna. Det är många skolor som fått ta del av bidraget men det har inte fördelats lika på alla.  Kungsbacka har inte märkt av lärarbristen än så länge. – Det är inga förtvivlade rektorer än, säger Maria Eriksson som ändå flaggar för att det kommer att vara svårt att rekrytera personal i framtiden och att det redan i dag är allt svårare att få vikarier.  Mölndal får 13,4 miljoner kronor som går till att behålla de 23 lärare som anställts. – De vi anställt är 18 vanliga lärare och 5,5 specialpedagoger. Men pengarna räcker till färre lärare i år eftersom lönerna har ökat, det handlar om någon tjänst mindre, säger Leif Ivelind, enhetschefen på skolförvaltningen i Mölndal.  Känner ni av lärarbristen? – Jag kan tycka att vi är lyckligt lottade. Vi har samma omsättning av lärare som andra kommuner men vi har lyckats få tillbaka behöriga lärare. Ungefär 93 procent av våra lärare är behöriga.  Hur viktiga är de här pengarna? – Det är superviktiga pengar som gör gott. Det är ett bidrag vi tacksamt tar emot, det ökar antalet pedagoger för våra små.  Ale har i år fått 1,4 miljoner kronor i år och valde medvetet att ansöka om mindre pengar än de 5,4 miljoner kronor kommunen fick förra året. – Förra året fick vi betydligt mer pengar, men i år har vi inte sökt om det då det innebar att vi skulle visa bibehållen personalförstärkning. Den ökande målgruppen gör att vi inte hinner förstärka. Vi behöver anpassa organisationen utifrån Ales tillväxtläge, säger Åsa Ericson, biträdande sektorchef utbildning, kultur och fritid i Ale kommun.  Pengarna räcker till två tjänster och Ale har bestämt att de ska gå till två speciallärare, en i matte och en i svenska.  Lärarbristen märks även av i Ale och Åsa Ericson upplever en konkurrens om lärarna i regionen. – Vi har i stort sett bra bemanning i dagsläget, men i rekryteringsläget inför läsåret och utifrån våra behov avseende lågstadiesatsningen blev bristen på speciallärare påtaglig.
