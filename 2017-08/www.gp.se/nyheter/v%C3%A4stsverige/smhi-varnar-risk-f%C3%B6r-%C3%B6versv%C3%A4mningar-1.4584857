SMHI varnar – risk för översvämningar

Alicia Heimersson



Västsverige
Under torsdagsnatten finns det risk för översvämningar i stora delar av landet. Över Västra Götaland och Halland kan det komma att falla 35 millimeter regn under natten.
– Det finns risk för översvämningar, marken kan inte suga upp så mycket vatten, säger Kristoffer Molarin, meteorolog på Foreca.



SMHI gick under onsdagen ut och varnade för kraftigt regn i stora delar av Sverige – däribland Västra Götaland. Lokalt kan det falla 35 millimeter vilket kan leda till att vägar svämmar över.
– På sina håll kan det falla 3 – 4 millimeter per timme, vilket är mycket regn på kort tid. Så mycket nederbörd under så kort tid är svårt för marken att hinna suga upp, säger meteorologen Kristoffer Molarin vid Foreca.
LÄS MER: 20 år sedan svensk regnkatastrof
Potentiellt förödande regnmängder
Lågtrycket vars värsta skurar just nu faller över Danmark rör sig i nordostlig riktning och lägger sig som en band mellan Halland och Stockholms län. Enligt Kristoffer Molarin är det svårt att säga vilka städer som kommer att drabbas hårdast.
– Det enda vi vet säkert är att ovädret kan släppa ifrån sig potentiellt förödande regnmängder och att en stor del av Sverige kan drabbas, men mer exakt är svårt att avgöra.
Prognosen för Borås är 22 millimeter under det närmsta dygnet och beroende på hur terrängen ser ut så kan förödelsen bli olika.
– Områden med lägre terräng ligger i riskzonen. Det finns risk för översvämmade tunnlar och vägar, källare kan få det väldigt blött.
För den som beger sig ut i skog och mark är det rejäla stövlar som gäller, och att hålla lite uppsikt var man sätter ner fötterna.
– Skogsmark kan bli sumpmark om så här mycket regn faller.
Stor osäkerhet
Osäkerheten i väderutvecklingen är dock stor. Om prognoserna blir säkrare kan SMHI ersätta den med en varning. En risk är ingen varning. Risk används vid större osäkerheter i väderutvecklingen. Osäkerheten kan ligga i fenomenets styrka eller geografiska omfattning.
Lågtrycket rör sig fortsatt nordost och ska på torsdagen ha släppt Västra Götaland ur sitt grepp. Redan till helgen blir vädret närmre brittsommar än övervämningsskurar.
– Det blir mer högtrycksbetonat och temperaturerna kan mot slutet av helgen röra sig upp mot 20 grader, säger Kristoffer Molarin.
