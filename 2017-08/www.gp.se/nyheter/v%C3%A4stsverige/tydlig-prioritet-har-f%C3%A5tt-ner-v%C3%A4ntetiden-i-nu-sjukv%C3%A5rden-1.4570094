Tydlig prioritet har fått ner väntetiden i NU-sjukvården

Anders Hagström



Västsverige
Trots knappa resurser kan mycket göras för att korta väntetiderna för patienter med prostatacancer. Det menar Jesper Swärd, överläkare på Uddevalla sjukhus.



På Uddevalla sjukhus har väntetiden för patienter med prostatacancer minskat betydligt sedan standardiserat vårdförlopp infördes 2015.
Förra året var väntetiden mellan remiss och operation på sjukhuset 90 dagar i median. Det är fortfarande långt över målet på 61 dagar, men betydligt bättre än 2014 då väntetiden var 133 dagar i median.
– Det är inget vi är jättestolta över för vi är fortfarande långt ifrån målet, men det går åt rätt håll, säger Jesper Swärd, överläkare vid urologen på Uddevalla sjukhus.
LÄS ÄVEN: Screening skulle rädda liv – men ger också svåra dilemman
Viktigt med gemensamma mål
Han säger att det behövs mer resurser för att klara målen, men att mycket kan göras genom förändringar i organisationen.
– 60 dagar kan vara en väldigt lång tid att vänta för den som har fått diagnosen cancer. Samtidigt är det en tajt tid för våra organisationer. Men jag tror att man kan göra väldigt mycket om man bestämmer sig och har ett mål som alla i en organisation jobbar mot tillsammans. Det är vad vi har gjort nu, säger Jesper Swärd, urolog och överläkare på Uddevalla sjukhus.
Sedan frågan prioriterades i och med regeringens satsning på att minska köerna inom cancervården har sjukhuset tagit ett helhetsgrepp för att minska väntetiden.
LÄS ÄVEN: Lång väntan på behandling mot prostatacancer
"Det kan låta enkelt"
Bland annat har sjukhuset alltid lediga tider för att patienter som kommer med en remiss för att ta prostatacancerprover ska få en tid fort. För att få ner ledtiderna mellan undersökningar, provsvar och behandlingar har det också byggts upp ett närmare samarbete mellan de olika avdelningarna.
– När vi tagit prover måste vi till exempel veta att de proverna är prioriterade även hos patologerna som analyserar dem. Det kan låta enkelt, men jag tror att en anledning till att vi har lyckats ganska bra är att hela sjukhusledningen är med på det.
Andra får vänta längre
Samtidigt som väntetiden blivit kortare för cancerpatienterna har dock andra patientgruppen fått vänta längre på grund av de nya prioriteringarna. För patienter med godartade sjukdomar som potensbesvär eller svårigheter att kissa är väntetiden i dag omkring tio månader på sjukhuset.
– Det är rimligt att vi prioriterar cancerpatienter, men det är klart att det är synd för de andra. De ska inte behöva vänta i tio månader. Det är en brist på urologi i hela landet och det är en utmaning, säger Jesper Swärd.
Kommer ni klara av att korta väntetiden för cancerpatienterna ytterligare då?  – Vi hoppas det och hittills i år ser det bra ut. Men vi är väldigt beroende av patologer och vi märker att det tar längre tid att få svar. Det är ett uppseglande problem. Det skulle behövas en lösning där man kan skicka iväg prover på en analys för att avlasta. Det finns till exempel inom röntgen i dag, men inom patologin går den utvecklingen väldigt långsamt.
