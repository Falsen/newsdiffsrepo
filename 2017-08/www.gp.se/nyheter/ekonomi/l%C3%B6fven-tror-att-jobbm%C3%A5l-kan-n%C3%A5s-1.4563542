Löfven tror att jobbmål kan nås


TT




Ekonomi
Regeringen spår lägre arbetslöshet nästa år i sin kommande budgetproposition. Prognosen är mer optimistisk än andra bedömares.



- Vi kan nu se att arbetslösheten är på väg åt rätt håll, säger statsminister Stefan Löfven (S).
- Målet om EU:s lägsta arbetslöshet ligger kvar. Vi kommer se till att vi når dit helt enkelt. Vi är på rätt väg och det är mycket glädjande.
Enligt de prognoser som regeringen ska presentera på budgetmötet i dag på Harpsund blir arbetslösheten nästa år 5,9 procent. Det är 0,5 procentenheter lägre än prognosen i vårpropositionen.
Är optimistisk
Prognosen är mer optimistisk än till exempel den från statliga konjunkturinstitutet, KI. KI bedömer att arbetslösheten blir 6,4 procent 2018.
Arbetsförmedlingen bedömde i juni att arbetslösheten 2018 blir 6,7 procent.
Enligt finansminister Magdalena Andersson (S) beror skillnaden på att regeringen räknat in effekten av nya jobbåtgärder som finns i den kommande budgeten. Hon hävdar också att nedgången i arbetslösheten sedan 2014 beror till hälften på konjunkturen och till hälften på regeringens politik.
Svårt nå mål
Regeringen har satt som mål att nå EU:s lägsta arbetslöshet till 2020. Få bedömare tror att det är möjligt. Tysklands arbetslöshet ligger i dag runt fyra procent.
Andersson ger en mycket ljus bild av svensk ekonomi.
- Den är urstark, säger hon.
På pressträffen på Harpsund i dag kommer hon att redovisa nya prognoser för bland annat BNP-tillväxt och offentliga finanser, samt hur mycket regeringen anser sig ha råd att spendera på nya satsningar i budgeten.
Enligt KI finns det ett reformutrymme för ofinansierade reformer på 12 miljarder kronor.
Skattehöjningar?
- Vi har från den första budgeten till nu sett till att vrida om politiken och gett Sverige helt andra möjligheter, från ett stort budgetunderskott till ett stort budgetöverskott, säger statsminister Löfven.
Om regeringen även genomför planerade skatteförslag som en ny flygskatt, att fler ska betala statlig skatt och ändrade regler för fåmansbolag, så finns ytterligare fem miljarder kronor att spendera.
Regeringen har dock redan utfärdat löften eller skapat förhoppningar om satsningar för mer än 12 miljarder.
Försvaret har lovats 2,7 miljarder och polisen 2 miljarder i höjda anslag nästa år. Dessutom har finansministern aviserat 5 miljarder till vård, skola och omsorg. Och sedan tidigare har pensionärerna utlovats sänkt skatt.
LO pressar på
Regeringen har nu också en sista chans att infria ett dyrt vallöfte från 2014 som är svårt att backa ifrån – höjt barnbidrag med 100 kronor i månaden. Prislappen ligger på runt 2 miljarder kronor.
Inför regeringens budgetmöte på Harpsund passar LO på att trycka på för flera reformer.
"Löntagare måste få en större del av det välstånd som skapas. Höstbudgeten måste innehålla en stor satsning på barnfamiljerna genom höjda barnbidrag", skriver LO-ordföranden Karl-Petter Thorwaldsson på DN Debatt.
Finansminister Magdalena Andersson uppger att regeringen utgår från samma prioriteringar som tidigare i budgeten.
- Alla som kan arbeta, ska arbeta. Vi måste investera mer för att stoppa klimatförändringarna. Vi ska öka tryggheten i landet både via fler poliser och ett starkare försvar, men också genom bättre välfärd, säger hon.
TT
