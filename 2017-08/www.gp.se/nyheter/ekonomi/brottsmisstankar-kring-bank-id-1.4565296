Brottsmisstankar kring bank-id


TT




Ekonomi
Den populära tjänsten mobilt bank-id har hamnat under åklagarens lupp. Företaget Accumulate har anmält Finansiell ID-Teknik för patentintrång.



Det var i oktober i fjol som polisanmälan gjordes, skriver Accumulate i ett pressmeddelande. Och i november beslutade åklagare att inleda en förundersökning, som är föremål för sekretess och därmed inte uppmärksammats förrän nu.
Finansiell ID-Teknik ägs av bankerna. Accumulate, som utvecklar mobila säkerhetslösningar, hävdar att bankerna kopierat och stulit företagets patentskyddade teknik.
Enligt patentlagen är intrång brottsliga med upp till två års fängelse som påföljd.
”De rättsvårdande myndigheterna måste agera när stora företag kopierar och stjäl immateriella rättigheter och tillgångar från mindre innovativa bolag”, säger Accumulates vd Stefan Hultberg i pressmeddelandet.
Åklagare Jennie Kronlund på internationella åklagarkammaren vill inte svara på om någon delgetts misstanke om brott ännu, skriver SvD.
Mobilt bank-id används av över sju miljoner svenskar för elektronisk identifiering. Antalet transaktioner uppskattas hittills i år till 2,5 miljarder.
TT
