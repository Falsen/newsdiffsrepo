Nytt inflationsmål slås fast


TT




Ekonomi



Vid nästa räntemöte 6 september väntas Riksbankens ledning slå fast att det nya inflationsmålet ska ha KPIF som ny målvariabel, sade vice riksbankschef Kerstin af Jochnick enligt ett förskrivet tal på torsdagen.
KPIF är inflationen (KPI) rensat för ränteförändringar. I praktiken har Riksbanken redan styrt efter det målet i flera år, så banken räknar inte med att det kommer att förändra räntepolitiken.
Dessutom planeras ett nytt variationsband, plus minus en procentenhet kring inflationsmålet två procent. Men det innebär inte att riksbanksledningen kommer att godta en inflation som ligger mellan en och tre procent – Riksbanken kommer fortsatt att alltid sträva efter att nå två procent.
Riksbanken lade i våras fram förslagen som sedan varit ute på remissbehandling.
"Vi räknar därför med att kunna fatta beslut i frågan i samband med det penningpolitiska mötet den 6 september. Men det är viktigt att poängtera att dessa förslag inte skulle innebära någon förändring av den förda penningpolitiken", säger af Jochnick.
TT
