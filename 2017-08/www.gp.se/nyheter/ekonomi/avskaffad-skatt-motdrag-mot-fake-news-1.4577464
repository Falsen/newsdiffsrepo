Avskaffad skatt motdrag mot "fake news"


Stefan Bjarnefors




Ekonomi
Ett sätt att svara upp mot ryktesnyheter och trollfabriker. Så beskriver finansminister Magdalena Andersson (S) regeringens förslag att avskaffa reklamskatten till nästa år.
– Om "fake news" inte kan mötas av seriös svensk dagspress är det demokratiska samtalet farligt ute, säger hon till GP.



Den så kallade reklamskatten, för annonser i tryckta tidningar, har gradvis sänkts de senaste åren. Nu föreslår regeringen att den ska avskaffas helt inför 2018. Enligt finansminister Magdalena Andersson (S) ska det ses som ett sätt att stärka det demokratiska samtalet.
– Vi ser hur dagspressen är hårt pressad i dagsläget. Att avskaffa skatten på reklam i tryckt media är ett sätt att stärka den fria dagspressen, säger hon till GP.
Vad kommer det här att innebära i praktiken?
– För GP innebär det att ni inte behöver betala den skatten. Kanske kan läsarna bli vinnarna med ytterligare spännande reportage och mer grävande journalistik. Men det är naturligtvis upp till tidningen vad man vill göra med den ökade marginalen, säger hon.
Motdrag mot "fake news"
Finansministern säger sig vara väldigt bekymrad över spridningen av obekräftade uppgifter i olika medier.
– Jag vet att det finns trollfabriker som producerar rykten. Om "fake news" inte kan mötas av seriös svensk dagspress är det demokratiska samtalet farligt ute. Därför är det viktigt för mig att göra vad vi kan för att stödja den fria svenska dagspressen.
Förra året sänktes reklamskatten från 3 procent till 2,5 procent samtidigt som gränsen för att alls betala skatten höjdes. Det innebär att skatten i praktiken bara berör de största tidningarna i Sverige, däribland GP. Att ta bort skatten helt innebär således endast minskade intäkter till staten på omkring 15 miljoner kronor.
– Intäkterna har varit sjunkande just för att reklamannonser på nätet ökar i stället. Det är en av anledningarna till att den tryckta pressen är pressad, säger Magdalena Andersson.
Hur väl förankrat är det här beslutet bland övriga partier?
– Det här är något som regeringen, det vill säga Socialdemokraterna och Miljöpartiet, har kommit överens om med Vänsterpartiet. Men jag tror också att de borgerliga kommer att tycka att det är ett bra förslag. De satt åtta år och sänkte skatter för 130 miljarder kronor. Uppenbarligen var inte det här deras prioritet – men jag hoppas att de förstår bättre nu, säger hon.
"Steg i rätt riktning"
Johan Hansson, vd för Stampen Media som bland annat omfattar GP och flera andra tidningar på västkusten, tycker att den slopade reklamskatten är bra för branschen.
– Det här är ett steg i rätt riktning. Allt sådant här är positivt, men det gör ingen stor skillnad för oss på intäktssidan, säger han.
Han riktar hellre blicken mot en framtida sänkning av digitalmomsen, som i dag ligger på 25 procent. Något som regeringen vill få ner till samma nivå som för tryckt media, det vill säga 6 procent.
– Det är en ännu viktigare fråga. Det är där de stora pengarna finns. Det är positivt att se att den frågan drivs på, säger Johan Hansson.
EU-regler hindrar sänkt digitalmoms
Enligt Magdalena Andersson inväntar regeringen en gemensam överenskommelse mellan EU-länderna om digitalmomsen.
– Det skulle vara bra för all press i Sverige. Det finns EU-regler som hindrar. Men vi trycker på för att ändra dem. Jag hade hoppats att de skulle ha ändrats redan före sommaren, men tyvärr har det inte blivit så. Vi väntar på att de som inte har fattat vilken bra idé det är ska ändra sig, säger hon till GP.
