Han ska göra GP:s helgbilaga

Ida Johansson



Ekonomi
Skribenten Ulf Roosvald vill göra GP:s helgbilaga mer personlig. Snart tar han över som huvudredaktör för Två Dagar. – Jag hoppas vi kan introducera läsarna för överraskande personer och fenomen i både Göteborg och resten av Sverige, säger han.



Han har skrivit djuplodande reportage för fotbollstidningen Offside, gett ut flera böcker, gjort tv och varit redaktör för Sjöräddningssällskapets prisade tidning Trossen. Den första december blir Ulf Roosvald huvudredaktör för Två Dagar. Bilagan görs i dag av produktionsbolaget OTW, som tidigare var en del av Stampen-koncernen. Från och med nästa år ska den dock planeras på GP igen.
Vill överraska
– Två Dagar är bra, men jag hoppas kunna göra den mer personlig. Vi ska hitta ett sätt att guida läsarna till Göteborgshelgens bästa nöjen, kultur och mat samtidigt som vi fördjupar nyhetshändelser. Jag hoppas också att vi kan överraska läsarna, säger Ulf Roosvald. Exakt hur bilagan ska se ut i framtiden är inte klart ännu.
LÄS OCKSÅ: Hon blir ny onlinechef på GP
– Det ska vi ägna hösten åt att fundera på, men merparten av materialet ska även i fortsättningen produceras av frilansjournalister och frilansfotografer. Jag ser fram emot att arbeta med både gamla och nya bekantskaper, säger Ulf Roosvald.
"Framstående stilist"
Han räknar också med att själv hinna skriva en del reportage för tidningen. Trots att han frilansat med Göteborg som bas de senaste 15 åren, har han sällan skrivit för just GP. – Det känns bra att komma utan förutfattade meningar. Jag har frilansat under många år – nu är det roligt att få göra något nytt. Det är bra med omväxling, säger Ulf Roosvald. – Ulf är både en erfaren redaktör och en framstående stilist vilket passar utmärkt när Två Dagar ska fortsätta att utvecklas, säger GP:s chefredaktör Christofer Ahlqvist.
