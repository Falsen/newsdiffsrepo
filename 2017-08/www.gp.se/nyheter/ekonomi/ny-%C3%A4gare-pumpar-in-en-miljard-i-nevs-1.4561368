Ny ägare pumpar in en miljard i Nevs

Ida Johansson



Ekonomi
Nevs i Trollhättan får en ny storägare - som nu skjuter in nästan en miljard kronor i elbilsföretaget.



Det kinesiska investmentbolaget Beijing Zhigan Shenghuo Technology blir ny storägare i Nevs, som utvecklar elbilar i Saabs gamla fabrik i Trollhättan. Den nya delägaren skjuter samtidigt till 720 miljoner renminbi, motsvarande en knapp miljard svenska kronor.
- Det är ett bindande avtal. En del av kapitalet har kommit in och resten ska betalas in under hösten, säger Nevs kommunikationschef Fredrik Fryklund.
Nevs: Goda nyheter
“Det här är verkligen goda nyheter för Nevs. Det innebär både att vi får in nytt kapital och att vi får in en aktiv ägare i vårt JV (joint venture)”, säger Jörgen Scribe, finanschef på Nevs, i ett pressmeddelande.
Läs också: Lämnar vd-stolen men inte Nevs
Det kinesiska investmentbolaget går nu in som ägare i det samriskbolag, joint venture, Nevs har tillsammans med den kinesiska staden Tianjins utvecklingsområde, THT.
Nevs räknar med att kunna börja tillverka bilar i Kina 2018. För att den planen ska bli verklighet krävs dock stora investeringar framöver. Elbilsföretaget har därför länge letat efter nya investerare, med nytt kapital.
- Vi har kolossalt stora investeringar framför oss i år, när vi nu går över i den industriella fasen. Vi ska bygga en ny fabrik och behöver nya maskiner, nya verktyg och ny personal. Det här kommer dock inte som en överraskning för oss - vi har länge haft med de här investeringarna i våra planer, säger Fredrik Fryklund.
Hur mycket pengar behöver ni?
-  Det är svårt att säga. Det finns många önskemål inom organisationen, men vi är vana vid att anpassa oss efter det vi får. Det här kapitalet är ett mycket välkommet tillskott. Vi tror att den här investeringen antagligen också leder till fler investeringar av nya bolag.
Totalt sysselsätter Nevs idag runt 1 000 personer i Trollhättan och runt 1 500 personer i Kina.
Räknar med färdigt Didi-avtal i höst
Tidigare i sommar tecknade Nevs till exempel en så kallad avsiktsförklaring med storbolaget Didi, den kinesiska motsvarigheten till Uber. Enligt det, ickebindande, avtalet ska Didi både gå in som storägare i Nevs och senare även köpa många tusen elbilar av bilföretaget.
”Diskussionerna med DiDi har pågått hela sommaren. Vi räknar med att de ska leda till ett bindande avtal under hösten”, säger Stefan Tilk, tillförordnad vd för Nevs i pressmeddelandet.
Nevs grundades 2012 av entreprenören Kai Johan Jiang. Han är fortfarande styrelseordförande och huvudägare i elbilsutvecklaren.
