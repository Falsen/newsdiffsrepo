Hon blir ny onlinechef på GP

Ida Johansson



Ekonomi
Maya Dahlén Persson, 29, blir GP:s nya onlinechef.  – Jag vill vara med och skapa en god stämning på tidningen – det är grunden för att göra god journalistik, säger hon.



Maya Dahlén Persson är i dag nyhetschef på GT, med ansvar för den lokala kvällstidningens digitala nyhetsarbete. Med start i oktober blir hon i stället onlinechef på Göteborgs-Posten – och kommer i den rollen huvudsakligen basa över GP:s snabba nyheter, ”breaking news” och den digitala etta som möter läsare som går in på gp.se.
"Annorlunda utmaning"
– Första prio blir att lära känna alla som jobbar på GP och skapa en stark och bra grupp på online-redaktionen – det är grunden för att sedan kunna producera högkvalitativ journalistik. Jag vill vara med och skapa en god stämning på tidningen. Läsarna kommer nog märka förändringar först efter ett tag, det här blir en pågående process. GP:s beslut att, senare i år, börja ta betalt för material online blir också en annorlunda och rolig utmaning, säger Maya Dahlén Persson.
LÄS MER: Han blir GP:s nya kulturchef
Hon är utbildad journalist från JMG i Göteborg och har de senaste fem åren arbetat på Expressen-ägda GT. Därifrån tar hon bland annat med sig noggrannhet och digitalt kunnande.
Gillar nyhetsbredd
– Den digitala utvecklingen går hela tiden framåt och jag har fått jobba i en organisation som redan tagit stora steg. Jag är också van vid att ständigt bli ifrågasatt och granskad – det gör att jag blivit mycket noggrann och utvecklat en känsla för detaljer. Jag är också bra på att paketera nyheter och har lyckats sätta en och annan vass rubrik genom åren. Jag kan inte allt, men är bra på att lära mig nya saker, säger Maya Dahlén Persson.    Själv gillar hon att läsa om allt från brott till söta djur. – Det är krimjournalistik jag personligen brinner för, men när du arbetar med nyheter måste du vara intresserad av bredden, säger Maya Dahlén Persson.
En av 25 nya journalister
- Jag är övertygad om att Maya, med sina erfarenheter och egenskaper kommer att vara en mycket viktig pusselbit för att vi på GP ska kunna presentera en ännu vassare och mer intressant digital rapportering framöver, säger tidningens chefredaktör Christofer Ahlqvist.
LÄS MER: GP gör journalistisk storsatsning
Maya Dahlén Persson är en av de totalt 25 nya journalister som GP just nu håller på att rekrytera. För knappt två veckor sedan blev det exempelvis också klart att skribenten och forskaren Björn Werner blir tidningens nya kulturchef.
