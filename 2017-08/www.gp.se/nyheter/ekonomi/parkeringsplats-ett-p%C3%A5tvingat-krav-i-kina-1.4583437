Parkeringsplats – ett påtvingat krav i Kina


Tobias Österberg




Ekonomi
Vad sägs om att tvingas betala 1,2 miljoner kronor för en boendeparkering fast du inte ens har någon bil? Det är den bistra verkligheten för kinesiska bostadsköpare när säljare kringgår pristaket på lägenheter.



I ett försök att stoppa spekulation och en bostadsbubbla har flera av Kinas storstäder infört begränsningar på bostadsmarknaden, bland annat pristak för exempelvis nyproduktion.
Effekten har dock inte blivit vad man hoppats på när slingriga försäljare hittar nya vägar, framförallt då genom att sälja boendeparkeringar i anslutning till försäljningen men med ett aber – det är ett krav att köpa parkeringsplats.
- Det finns ett pristak på lägenheter men inte för parkeringsplatser. Därför säljer vi dem som kompensation, säger en byggherre som inte vill uppge sitt namn till Reuters.
Kraftig ökning
I städer som Tianjin, Xiamen och Hangzhou säljs nu lägenheter för 2,4 miljoner yuan med krav på köp om parkeringsplats för en miljon yuan, motsvarande 1,2 miljoner kronor.
En kvinna som nyhetsbyrån talat med berättar att hon köpte lägenhet i Hangzhou för 3,4 miljoner yuan.
Till lägenheten tvingades hon att köpa en parkeringsplats för 500 000 yuan – trots att hon inte ens äger någon bil.
Får hyr ut
- Försäljaren sa till mig att enda möjligheten att köpa en lägenhet var om jag även köpte parkeringsplatsen, annars skulle det vara omöjligt. Självklart tycker jag inte det här är rätt men vad ska jag göra? Det är ont om lägenheter, säger kvinnan som bara vill uppge sitt efternamn, Tian.
Hon ser nu bara två lösningar, antingen att hyra ut en del av sin lägenhet eller skaffa en bil för att få lite värde av sitt köp.
TT
