Riskabla rusningar på börsen


TT




Ekonomi
Oerfarna aktiesparare riskerar att bli förlorarna när skrupelfria investerare använder börsen som ett kasino, varnar en sparekonom. De senaste dagarna har Stockholmsbörsen handelsstoppat aktier sedan kurserna pressats upp till konstgjorda nivåer.



Som finansbubblor i miniformat, med extremt korta tidshorisonter – så beskriver Nordnets sparekonom Joakim Bornold det som pågår på börsen.
- Det kan vara många som dras med och förlorar pengar, säger han.
Nasdaq Stockholm har tre dagar på raken stoppat handeln med fastighetsbolaget Hufvudstadens C-aktie. I slutet av förra veckan rusade aktien plötsligt fler hundra procent.
Även handeln i finansrådgivaren Catellas A-aktie har stoppats efter en kraftig uppgång. Enligt Catellas ledning finns det inte någon information som inte är offentlig, som kan förklara den senaste tidens kursuppgång.
Går att påverka
Enligt Bornold har man sett de här mönstren i ungefär ett år. Det handlar om bolag med illikvida aktier, det vill säga bolag där det inte finns så många aktier att handla med. Få aktier i omlopp gör det enklare att påverka kursen.
- Annars hade det kommit in fler säljare ganska snabbt, som korrigerat kursen.
I extremfallet Hufvudstaden sitter till exempel familjen Lundberg på 99,6 procent av C-aktierna. Bara 30 000 aktier finns på marknaden. För att sätta det i perspektiv omsattes en miljon H&M-aktier på bara en dryg timme på tisdagsförmiddagen.
Det som händer är att personer går in och köper de illikvida aktierna, med enda förhoppning att sälja dyrare kort efteråt, beskriver Bornold.
- Förhoppningsvis förstår alla som är med i leken att till slut brister bubblan och då sitter någon med Svarte Petter.
Kan locka sparare
Men de här aktierna sticker snabbt ut som de bästa för dagen eller veckan.
- Det drar ju till sig personer som satsar utan att ha läst på vad som händer. Och nu har det här accelererat bortom alla gränser.
Bornold påpekar att det inte är olagligt att agera så här.
- Men högst olämpligt.
Han ser flera lösningar på problemet. Ett är att avnotera vissa aktier. Ett annat är att se till att det finns likviditetsgaranter. Joakim Bornold tycker att Stockholmsbörsen uppvisat ett ointresse för att ta tag i frågan.
- Men nu börjar det bli mycket uppmärksamhet kring det här. Och det påverkar värdet på börsportföljerna. Lundbergs åtta miljoner C-aktier i Hufvudstaden fick plötsligt ett väldigt konstigt värde.
I en kommentar till TT skriver Nasdaq att "Stockholmsbörsen ser allvarligt på dessa situationer och ser just nu över hur vi kan komma tillrätta med problemet".
Alla avslut i Hufvudstaden C gås igenom för att undersöka eventuell marknadsmanipulation.
"Vi fortsätter även dialogen med berörda myndigheter och marknaden i syfte att söka en långsiktig lösning på detta."
Handeln i Catella kommer att återupptas på onsdag. Stockholmsbörsen uppmanar i ett pressmeddelande placerare att verka för en "ordnad handel".

TT
