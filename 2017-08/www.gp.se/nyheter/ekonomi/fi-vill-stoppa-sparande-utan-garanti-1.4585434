FI vill stoppa sparande utan garanti


TT




Ekonomi



Finansinspektionen (FI) vill sätta stopp för sparkonton som saknar insättningsgaranti, skriver SvD. Myndigheten tycker att det bara är företag som har tillstånd som bank eller kreditmarknadsbolag som ska få ta emot inlåning från konsumenter.
FI och Ekobrottsmyndigheten utreder just nu inlåningsbolaget 24Money för misstänkt bokföringsbrott och oredlighet mot borgenär. Flera sparare är oroliga för att de inte ska kunna få tillbaka sina pengar från det krisande bolaget, som erbjuder sparkonton utan garantin.
- Om jag förlorar mina 50 000 kronor känns det naturligtvis väldigt ledsamt. De var tänkta till min pension, säger en anonym sparare till SvD.
I dagsläget kan inlåningsföretag vara registrerade hos Finansinspektionen, men de står inte under myndighetens tillsyn. Dock kontrollerar FI att bolaget har nog med kapital vid registreringen.
Finansmarknadsminister Per Bolund (MP) beskriver situationen som problematisk, och öppnar för att se över regelverket.
- Det finns en problematik med att företag som inte omfattas av insättningsgarantin ska få ta emot inlåning från konsumenter. Vi kan behöva titta närmare på detta längre fram, säger han.
Insättningsgarantin innebär att insättare i Sverige ersätts för förlorat kapital och ränta med upp till 950 000 kronor per person och institut.
TT
