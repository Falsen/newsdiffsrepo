Spretig efterfrågan på bostadsmarknaden


TT




Ekonomi
En fortsatt stark svensk bostadsmarknad ger säljaren en fördel gentemot köparen. Men i vissa områden har efterfrågan minskat så mycket att köparen har börjat få övertaget, visar nya mäklarsiffror.



I vilken riktning gick bostadsmarknaden i augusti? Det beror helt på vilket område och vilken bostad man talar om, visar Fastighetsbyråns senaste Mäklarpanel.
I större delen av Sverige fortsatte bostadsmarknaden att vara mest fördelaktig för säljarna, jämfört med augusti förra året. Men i Stockholmsregionen gick utvecklingen åt andra hållet.
- Det tyder på att det numera finns en större osäkerhet kring prisbilden och utvecklingen på Stockholms bostadsmarknad, säger Johan Engström, vd på Fastighetsbyrån.
Den osäkerheten grundar sig i att amorteringskravet har börjat få större effekt och finansiärerna blir mer restriktiva kring utlåningar, förklarar han.
- Dessa faktorer slår också hårdare mot Stockholm på grund av högre bostadspriser.
Engström vill dock inte gå så långt som till att kalla det ett trendbrott på bostadsmarknaden.
- Sommaren är en rätt spretig period för bostadsmarknaden och det är svårt att dra allt för långtgående slutsatser. Men vi kan ändå se större skillnader mellan olika regioner i landet.
TT
