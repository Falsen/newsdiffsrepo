Yellen: Bankregleringar har stärkt ekonomin


TT




Ekonomi



Trots Trump-administrationens påtryckningar mot USA:s centralbank Federal Reserve att lätta på de hårdare bankregleringar som infördes efter finanskrisen 2007–2009 står Fed-chefen på sig.
- De reformer som sjösattes har stärkt det finansiella systemet utan att göra avkall på den ekonomiska tillväxten, sade Janet Yellen i ett anförande på den årliga konferensen i Jackson Hole i Wyoming.
Yellen utesluter däremot inte att det kan göras vissa förändringar i regleringarna, men bara med små justeringar.
Inför talet har den amerikanska marknaden varit på helspänn om Federal Reserve skulle signalera eventuellt skifte i penningpolitiken och eventuella höjningar av räntan. Men Yellens fokus låg främst på att understryka att det finansiella systemet är säkrare nu än vid finanskrisen för tio år sedan.
Efter beskedet, som kom vid 16-tiden, steg de amerikanska börserna något.
TT-Reuters
