Byggboom lyfter skogsmarkspriserna


Gabriel Cardona Cervantes




Ekonomi
En het byggkonjunktur har under första halvåret drivit upp efterfrågan på konstruktionsvirke. Det har bidragit till att snittpriset på skogsmark stigit till rekordnivåer, enligt LRF Konsult.



Priset stiger också i spåren av ett ökat behov av skog i massa- och pappersindustrin.
- Den svenska ekonomin tuffar på och det låga ränteläget skapar incitament för företagen att göra investeringar i skogsindustrin, förklarar Markus Helin, chefsmäklare på LRF Konsult.
Under årets första sex månader ökade snittpriset på skogsmark i hela Sverige med 3 procent till 419 kronor per skogskubikmeter.
Det är det högsta uppmätta riksgenomsnittet sedan LRF Konsult startade insamling av data för 22 år sedan.
Det är också en positiv vändning efter att snittpriserna har haft en nedåtgående trend sedan 2011 fram till årsskiftet 2016/2017.
- De stigande priserna innebär att framför allt den som nyetablerar och finansierar köpet med en stor del lån, bör tänka långsiktigt och göra noggranna kalkyler innan de köper skog för första gången, säger Helin.
För resterande delen av 2017 kommer marknaden för skogsfastigheter att vara fortsatt stabil, enligt Helin.
- Men det finns alltid risker. Framtida räntehöjningar, kraftiga stormar som bygger upp stora lager virke och politisk och ekonomisk osäkerhet kan få skogsmarkspriet att gå ned.
TT
