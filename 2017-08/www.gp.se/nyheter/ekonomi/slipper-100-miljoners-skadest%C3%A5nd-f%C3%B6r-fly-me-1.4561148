Slipper 100 miljoners skadestånd för Fly Me

Marie Kennedy



Ekonomi
Det göteborgska lågprisflygbolaget Fly Me gick i konkurs för tio år sedan. Efter en rad rättegångar har ledningen bakom bolaget antingen gjort upp eller fått skadeståndskravet på 100 miljoner kronor nedlagt.



Tusentals resenärer drabbades i Göteborgsbolaget Fly Me:s mycket uppmärksammade konkurs. I över tio år har det drivits processer för att klarlägga ansvarsfrågorna och skadeståndskrav.
Skadeståndskrav på 100 miljoner kronor
Konkursförvaltaren stämde Fly Me:s gamla styrelse på skadestånd på 41,5 miljoner kronor samt rättegångskostnader. Tingsrättsdomar föll mot styrelsetrion senast år 2015 med krav på 90 miljoner kronor. Skadeståndet ligger i dag på cirka 100 miljoner kronor. Nyligen kom den slutliga deldomen mot förre styrelseledamoten, advokaten Staffan Edh. Konkursförvaltaren och han gjorde en överenskommelse om att Staffan Edh inte har gjort sig skyldig till någon uppsåtlig brottslig gärning i Fly Me-konkursen, mot att han medgav en ringa grad av ovarsamhet, enligt Edh själv. - Han har medgett att han av vårdslöshet har orsakat konkursboet skada, och då har vi begärt att tingsrätten meddelar så kallat deldom mot honom. Nu har vi en dom mot Staffan Edh och hoppas att han har ett försäkringsskydd som täcker detta, säger Mats Säteberg som företräder konkursboet på advokatfirman Lindahl.
Advokaten gjorde upp med konkursförvaltaren
Advokaten Staffan Edh har inte för avsikt att betala några 40 eller 100 miljoner kronor i skadestånd till konkursboet och hans försäkringsbolag anser inte att han har gjort något fel. - Konkursförvaltarna vill ju naturligtvis gå på mina ansvarsförsäkringar, så vi har en överenskommelse om att jag inte ska betala någonting. Den enda som kan betala är försäkringsbolaget, men det vet vi ju inte. Det tycker inte att något fel är begånget så det vill inte betala. Så där sitter vi, säger Staffan Edh. Han hävdar att han har en personlig uppgörelse med konkursförvaltaren i och med överenskommelsen. - Jag kommer personligen inte att betala någonting till konkursboet överhuvudtaget. Självklart har jag en överenskommelse med konkursboet, annars skulle jag inte ha medgivit detta, säger Staffan Edh. Han gjorde uppgörelsen för att få Fly Me-historien ur världen en gång för alla.
- Jag är snart 60 år, och detta har legat som en våt filt över mig i tio år, säger han.
Fly Me:s storägare Ager-Hanssen kom aldrig
De övriga styrelseledamöterna i Fly Me, ser inte heller ut att behöva räkna med några följder eller skadestånd. Fly Me:s förre storägare Christen Ager-Hanssen, gjorde sig oanträffbar och kom aldrig till förhandlingarna i Göteborg och konkursförvaltaren har återkallat målet mot honom. - Vi har gjort bedömningen att det är meningslöst att satsa en massa pengar på en ny tremånaders förhandling. Domen skulle sannolikt ha blivit att han är skadeståndsskyldig, men vad ska vi med det till när han har stora skatteskulder sedan många år och Kronofogden inte hittat några pengar, säger Mats Säteberg.
Köpte Metro och delar ab Johnston Press
Christen Ager-Hanssen som nu är huvudägare i Metro, han har sedan tidigare över 17 miljoner kronor i skatteskulder till Skatteverket. Han bor i London, och har i intervjuer uppgett att han inte har några tillgångar i Sverige. I början på augusti köpte hans investmentbolag Custos fem procent av brittiska tidningskoncernen Johnston Press.
GP har sökt Christen Ager-Hanssen för en kommentar. Det är också oklart om skadeståndsmålet mot förre styrelseledamoten och revisorn Björn Olegård kommer att fortsätta.
