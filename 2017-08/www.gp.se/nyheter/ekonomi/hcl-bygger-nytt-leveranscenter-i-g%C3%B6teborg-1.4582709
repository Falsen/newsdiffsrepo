HCL bygger nytt leveranscenter i Göteborg

Ida Johansson



Ekonomi
Konsultjätten HCL Technologies investerar minst 20 miljoner kronor i ett nytt globalt leveranscentra med fokus på stordatorhantering och tjänster för fordonsindustrin – på Odinsgatan i Göteborg.  – Vi räknar med att verksamheten har fördubblats inom tre år, säger Pankaj Tagra, HCL:s Nordenchef.



Det indiska IT-konsultbolaget HCL köpte förra året Volvo IT, med runt 2 600 anställda, för 900 miljoner kronor. Nu utökas verksamheten med ett nytt så kallat Delivery Center, leveranscenter, i centrala Göteborg. Där ska, inledningsvis, runt 150 konsulter snart utföra it-tjänster åt såväl nordiska som globala kunder.
– När vi förvärvade Volvo IT lovade vi också att utveckla verksamheten och få den att växa lokalt – det är det vi gör nu. Det nya centret blir också vårt nordiska högkvarter för stordata med inriktning på bland annat fordonsindustrin. Göteborg är en trevlig stad och en bra plats för den här satsningen, med tanke på att flera fordonsbolag har sitt säte här, säger Pankaj Tagra.
Ger nya jobb
Volvo IT:s stordatorverksamhet, som servar stora företag och myndigheter med it-tjänster, pekades också av flera bedömare ut som en av de mest värdefulla delarna i affären. Nu räknar HCL med att den ska fortsätta växa – och att kontoret på Odinsgatan inom tre år ska ha fördubblat sin verksamhet.
LÄS OCKSÅ: Volvo säljer It-verksamhet
– Vi är ett mycket snabbväxande bolag - förra året växte vi till exempel globalt med 13,8 procent. I Norden är den siffran ännu större. Bara de senaste månaderna har vi fått fyra nya kunder, säger Pankaj Tagra. Satsningen kommer också leda till nyanställningar i Göteborg - hur många är dock i nuläget oklart. De flesta av de 150 personer som ska börja jobba på det nya centret flyttar dit från andra delar av HCL. – Vi kommer att anställa fler kontinuerligt över tid, säger Pankaj Tagra.
"Har bra samarbete med fackförbunden"
Övertagandet av Volvo IT har inte varit problemfritt. Under våren kom uppgifter om att anställda på det tidigare Volvo-bolaget var oroliga över den nya ägaren samtidigt som fackrepresentanter varnade för anställningskontrakt med passager som står i direkt strid med de gällande kollektivavtalen.  Flera leverantörer har också berättat att de inte fått betalt av HCL i tid – i en del fall har det gått så långt att leverantören vänt sig till Kronofogden med sina fordringar. – Vi är inte stolta över den perioden, men det är en situation som kan uppstå i alla globala företag som går in i bolag på nya marknader. Vi hanterar 60 000 fakturor per månad och precis i början saknade vi tillräckliga rutiner för det. Nu har vi, sedan lång tid tillbaka, fungerande rutiner på plats. Vi använde oss också av ett globalt anställningsavtal vid starten - när vi fick signaler om att det inte fungerade i Sverige anpassade vi dem dock direkt och nu har vi ett nära och bra samarbete med fackförbunden, säger Pankaj Tagra.
