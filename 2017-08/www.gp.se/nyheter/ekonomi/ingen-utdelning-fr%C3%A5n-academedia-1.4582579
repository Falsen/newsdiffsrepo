Ingen utdelning från Academedia


TT




Ekonomi
Ett år präglat av satsningar inom vuxenutbildningen, men också av den rådande lärarbristen. Så summerar Academedias vd Marcus Strömberg det senaste räkenskapsåret. Både omsättningen och resultatet steg för friskolekoncernen.



Läsåret 2016/2017 var "ett väldigt stabilt och bra år" för bolaget som i dag presenterar sitt bokslut för det brutna räkenskapsåret, enligt Marcus Strömberg. Året har framför allt präglats av satsningar inom vuxenutbildningen.
- Det satsas mycket inom vuxenutbildningen eftersom den är viktig för integrationen. Den delen har utvecklats på ett fantastiskt sätt för oss, säger Marcus Strömberg.
För fjärde kvartalet i det brutna räkenskapsåret minskade rörelseresultatet och uppgick till 211 miljoner kronor jämfört med 218 miljoner kronor samma period föregående år.
Stigande lärarlöner
För helåret ökade däremot rörelseresultatet med 15,0 procent och uppgick till 615 miljoner kronor. Omsättningen ökade med 10,6 procent under helåret till 9 520 miljoner kronor.
Marginalerna har enligt Marcus Strömberg pressats av löneglidning för lärarna, en effekt av den rådande lärarbristen, och som inte har kompenserats av skolpengen.
- Ser man långsiktigt på sektorn är det något som är väldigt bra. Läraryrket blir mer attraktivt, duktiga lärare får bra betalt. Vi ser att det här är en tajmingfråga som kommer att hanteras över tid, säger han.
Ingen utdelning
Den börsnoterade friskolekoncernen kommer inte heller i år att dela ut några vinstmedel till ägarna.
- Vi är ett bolag som växer både organiskt och genom förvärv. Att göra förvärv har varit och är väldigt värdeskapande och jag tror att styrelsen bedömer att man får en bättre utveckling på investeringarna genom att behålla pengen i Academedia, säger Marcus Strömberg.
Antalet elever i för-, grund- och gymnasieskola uppgick till 66 070 i genomsnitt under räkenskapsåret, en ökning med 4,6 procent jämfört med året före.
TT
