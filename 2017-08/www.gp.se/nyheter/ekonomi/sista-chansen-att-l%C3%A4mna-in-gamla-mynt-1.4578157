Sista chansen att lämna in gamla mynt


TT




Ekonomi
Nu är det den absolut sista chansen att växla in de gamla mynten. Den 31 augusti blir de silverfärgade 1-, 2- och 5-kronorna ogiltiga.



Texten börjar efter klippet.



Fortfarande finns närmare en miljard mynt till ett totalt värde av 1,6 miljarder kronor i omlopp. Det innebär att Riksbanken hittills har fått in cirka 43 procent av de gamla mynten.
- Nu är det sista chansen att få något värde i de här mynten. Går man till banken senast den sista augusti får man in dem på kontot, säger Tommy Persson, projektledare på Riksbanken.
Tommy Persson räknar med att ytterligare någon procent av mynten ska komma in före den 31 augusti. Mynten kan antingen växlas in på ett bank- eller växlingskontor, eller användas som betalningsmedel.
Att så många mynt fortfarande är på vift kan ha flera orsaker.
- Det handlar om mynt ända från slutet av 1800-talet som nu blir ogiltiga. Av dem är det säkert många som helt enkelt är borta, säger Tommy Persson.
Mynt som tillverkades före 1970-talet kan ha en viss silverhalt och därmed ett annat värde än myntets valör.
När det gäller mynten är det extra viktigt att ta chansen att växla in dem innan de blir ogiltiga eftersom Riksbanken sedan inte tar emot dem, som med äldre sedlar.
- Vi löser alltid in ogiltiga sedlar mot en avgift, säger Tommy Persson.
TT
