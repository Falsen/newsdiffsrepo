Fem års fängelse för Samsung-chef


TT




Ekonomi
Lee Jae-Yong, arvtagaren till Samsung och den som i praktiken styr bolaget, döms till fem års fängelse för bestickning. Det är ett nytt slag mot elektronikjätten, som kämpat med att komma igen efter fjolårets Galaxyskandal.



Lee Jae-Yong mutade den dåvarande presidenten i Sydkorea Park Geun-Hye i utbyte mot politiskt stöd. Det anser domstolen i Seoul vara klarlagt.
Lee är vice ordförande i Samsung Electronics, världens största tillverkare av mobiltelefoner och flaggskeppet i Samsung-koncernen som grundades av hans farfar. Och i praktiken är han den som styr sedan hans pappa, som är ordförande, drabbades av en hjärtinfarkt för tre år sedan.
Presidenten avsattes
I centrum för skandalen som under vintern och våren skakade Sydkorea står den förra presidenten Park Geun-Hye, som efter uppgifterna tvingades bort, och hennes nära vän och rådgivare Choi Soon-Sil.
Lee och andra Samsunghöjdare har anklagas för att ha betalat, eller planerat att göra det, totalt motsvarande drygt 300 miljoner kronor till Choi Soon-Sil. Ungefär hälften av pengarna ska ha varit ämnade för den hästverksamhet och karriär som tävlingsryttare som Chois dotter satsar på utomlands.
Ytterligare fyra toppchefer dömdes samtidigt som Lee till fängelse i upp till fyra år.
Överklagas
Lee har nekat till anklagelserna. Försvaret har drivit linjen att Samsung har tvingats att donera pengar av den avsatte presidenten, men att Lee inte haft någon som helst kännedom om detta.
Samsung redovisade nyligen en kraftigt vinstlyft jämfört med i fjol, då bolaget pressades hårt av fiaskot för den nya telefonen Galaxy Note 7, som fick dras tillbaka sedan batteriet i flera fall börjat brinna. Nu riskerar Samsung att bli roderlöst i flera år, befarar en del analytiker. Andra anser att domen inte kommer att påverka överhuvudtaget. Lee porträtteras delvis som en galjonsfigur utan stor reell betydelse för Samsung.
Åklagaren hade yrkat på tolv års fängelse för Lee. Hans försvarsadvokat har i sin tur redan meddelat att domen kommer att överklagas.
- Vi är säkra på att domen kommer att ändras, sade advokaten till journalister utanför domstolsbyggnaden i Seoul.
TT-AFP
