Regeringen spår sänkt arbetslöshet


TT




Ekonomi



Nästa år kommer arbetslösheten att sjunka till 5,9 procent, spår regeringen. Det är 0,5 procentenheter lägre än prognosen i vårpropositionen i år och anledningen till minskningen är – enligt regeringen – att den förda politiken får genomslag. Även 2019 och 2020 förväntas arbetslösheten ligga på 5,9 procent, även det lägre än i prognosen i våras.
"Arbetslösheten ska fortsätta minska. Alla som kan jobba ska jobba", skriver finansminister Magdalena Andersson (S) i ett pressmeddelande inför regeringens budgetmöte i dag på Harpsund i Sörmland.
Under mötet ska finansministern redogöra för det ekonomiska läget och förutsättningarna för 2018 års budget.
Inför regeringens samling passar LO på att trycka på för flera reformer. LO vill se investeringar i välfärden, utbildning för "riktiga jobb", högre skatt på kapital och höjt barnbidrag.
"Löntagare måste få en större del av det välstånd som skapas. Höstbudgeten måste innehålla en stor satsning på barnfamiljerna genom höjda barnbidrag", skriver LO-ordföranden Karl-Petter Thorwaldsson och tre av hans medarbetare på DN Debatt.
TT
