Utrymme för miljardreformer


TT




Ekonomi
Överskottet i de offentliga finanserna ger ett reformutrymme på 40 miljarder kronor, enligt finansministern. Det betyder att regeringen kommer lägga fram ytterligare stora förslag i höstbudgeten.



Finansminister Magdalena Andersson (S) ger en mycket ljus bild av svensk ekonomi vid pressträffen i Harpsund.
- Svensk ekonomi går urstark, säger hon.
Regeringen skriver upp de svenska tillväxtutsikterna. BNP bedöms växa med 3,1 procent i år, för att sedan växa med 2,5 procent 2018 för att sjunka ytterligare till 2,0 procent 2019, berättar Andersson vid pressträffen i Harpsund.
- Vi har en fortsatt mycket stark tillväxt i Sverige, den är alltså uppreviderad... och för innevarande år ganska rejält, säger finansministern vid pressträffen.
40 miljarder reformutrymme
Stark konsumtionstillväxt och en byggmarknad som går på högvarv driver tillväxten.
- Inte sett något liknande sedan miljonprogrammets dagar, säger Andersson.
Regeringen räknar med att det blir överskott i de offentliga finanserna på runt en procent årligen fram till 2019.
Enligt Magdalena Andersson skulle det nya snällare överskottsmålet kunna medföra större utgifter än vad hon vill lägga fram.
- Jag vill att vi ska föra en stramare politik, säger hon.
Enligt Andersson är reformutrymmet nästa år 40 miljarder kronor, en summa som hade kunna vara större än så om det nya överskottsmålet hade börjat användas redan nu.
Kommer fler förslag
Hittills har inte regeringen presenterat förslag för ens hälften av det nya reformutrymmet på 40 miljarder kronor.
- Precis, säger Andersson och tillägger att det kommer att komma fler stora förslag i höstbudgeten.
I senaste prognosen från 28 juni spådde regeringen en BNP-tillväxt i år på 2,5 procent. Därefter bedömdes tillväxten landa på 2,3 procent 2018 för att sjunka ytterligare till 2,1 procent 2019.
Den offentliga sektorns finansiella sparande bedömdes då landa i ett överskott på 0,8 procent av BNP i år för att stiga till 1,0 procent 2018 och sedan bli 1,8 procent 2019.
Regeringen spår att arbetslösheten nästa år sjunker till 5,9 procent. Det är 0,5 procentenheter lägre än prognosen i vårpropositionen.
Är optimistisk
Prognosen är mer optimistisk än till exempel den från statliga konjunkturinstitutet, KI. KI bedömer att arbetslösheten blir 6,4 procent 2018.
Arbetsförmedlingen bedömde i juni att arbetslösheten 2018 blir 6,7 procent.
Enligt finansminister Magdalena Andersson (S) beror skillnaden på att regeringen räknat in effekten av nya jobbåtgärder som finns i den kommande budgeten. Hon hävdar också att nedgången i arbetslösheten sedan 2014 beror till hälften på konjunkturen och till hälften på regeringens politik.
Regeringen har satt som mål att nå EU:s lägsta arbetslöshet till 2020. Få bedömare tror att det är möjligt. Tysklands arbetslöshet ligger i dag runt fyra procent.
"I underkant"
Att regeringen reviderar upp BNP-prognosen kraftigt kommer inte som en överraskning, säger Nordeas chefsekonom Annika Winsth.
- Det kanske till och med är något i underkant. Jag skulle nästan gissa att vi hamnar ytterligare något högre, säger hon till TT.
Förklaringen är enligt Winsth att i stort sett hela världen går bra.
- Går världen bra går Sverige bra. Det har inte med politiken att göra, så som Magdalena Andersson säger. Vi är beroende av omvärlden. Sedan har vi också en expansiv penningpolitik, hushåll och företag lånar billigt. Det är också en motor.
Skattehöjningar?
- Vi har från den första budgeten till nu sett till att vrida om politiken och gett Sverige helt andra möjligheter, från ett stort budgetunderskott till ett stort budgetöverskott, säger statsminister Stefan Löfven (S).
Om regeringen även genomför planerade skatteförslag som en ny flygskatt, att fler ska betala statlig skatt och ändrade regler för fåmansbolag, så finns ytterligare fem miljarder kronor att spendera.
Regeringen har dock redan utfärdat löften eller skapat förhoppningar om satsningar för mer än 12 miljarder.
Försvaret har lovats 2,7 miljarder och polisen 2 miljarder i höjda anslag nästa år. Dessutom har finansministern aviserat 5 miljarder till vård, skola och omsorg. Och sedan tidigare har pensionärerna utlovats sänkt skatt.
LO pressar på
Regeringen har nu också en sista chans att infria ett dyrt vallöfte från 2014 som är svårt att backa ifrån – höjt barnbidrag med 100 kronor i månaden. Prislappen ligger på runt 2 miljarder kronor.
Inför regeringens budgetmöte på Harpsund passade LO på att trycka på för flera reformer.
"Löntagare måste få en större del av det välstånd som skapas. Höstbudgeten måste innehålla en stor satsning på barnfamiljerna genom höjda barnbidrag", skriver LO-ordföranden Karl-Petter Thorwaldsson på DN Debatt.
Finansminister Magdalena Andersson uppger att regeringen utgår från samma prioriteringar som tidigare i budgeten.
- Alla som kan arbeta, ska arbeta. Vi måste investera mer för att stoppa klimatförändringarna. Vi ska öka tryggheten i landet både via fler poliser och ett starkare försvar, men också genom bättre välfärd, säger hon.
TT
