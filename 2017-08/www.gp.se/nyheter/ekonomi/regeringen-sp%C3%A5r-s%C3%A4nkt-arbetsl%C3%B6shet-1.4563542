Nya satsningar för 40 miljarder i budgeten


TT




Ekonomi
Regeringen bedömer att den har råd med nya satsningar för 40 miljarder kronor i budgeten för 2018. Finansminister Magdalena Andersson beskriver svensk ekonomi som urstark.



Regeringen har redan presenterat miljardsatsningar på polis, försvar, vård och skola nästa år. Men regeringen anser sig ha råd med mer.
- Vi kommer att kunna presentera ytterligare stora viktiga reformer, säger finansministern.
Hittills har regeringen presenterat förslag i den kommande budgeten för mindre än hälften av de 40 miljarderna. Många väljargrupper kan nu hoppas på mer pengar i plånboken. Inte bara pensionärerna som redan utlovats en skattesänkning på upp till 2 500 kronor per år från 2018. Till exempel har vallöftet om höjda barnbidrag med 100 kronor per månad ännu inte infriats.
Magdalena Andersson vill inte avslöja vilka ytterligare förslag som kommer i budgeten, men säger:
- Vi kommer att se till att välståndet kommer alla till del.
Kunde varit större
Reformutrymmet innebär att regeringen anser sig kunna göra satsningar för 40 miljarder kronor utan att finansiera dem. Om den även genomför planerade skatteförslag som en ny flygskatt, att fler ska betala statlig skatt och ändrade regler för fåmansbolag, så finns ytterligare fem miljarder kronor att spendera.
- Vi har från den första budgeten till nu sett till att vrida om politiken och gett Sverige helt andra möjligheter, från ett stort budgetunderskott till ett stort budgetöverskott, säger statsminister Stefan Löfven (S).
Reformutrymmet hade kunnat vara hela 70 miljarder kronor om regeringen valt att sikta på det nya lägre överskottsmålet för de offentliga finanserna redan 2018. Det ska inte börja gälla förrän 2019. Finansminister Magdalena Andersson tycker dock att det är säkrast att hålla fast vid det gamla högre målet ett år till.
- Jag vill ha större marginaler i statsfinanserna, säger hon.
Överskottet kommer att användas för att betala statsskulden, som enligt Andersson, inte har varit så låg sedan 1978.
Även arbetslösheten går åt rätt håll i regeringens prognoser. Den sjunker under sex procent nästa år. Prognosen är mer optimistisk än till exempel den från Konjunkturinstitutet, KI. KI bedömer att arbetslösheten blir 6,4 procent 2018.
Arbetsförmedlingen bedömde i juni att arbetslösheten 2018 blir 6,7 procent.
Tar åt sig äran
Enligt finansministern beror skillnaden på att regeringen räknat in effekten av sin jobbpolitik i den kommande budgeten. Regeringen räknar bland annat med att tusentals fler poliser, soldater, sjuksköterskor och annan offentlig personal kommer att anställas tack vare olika satsningar.
Regeringen tar åt sig äran för en stor del av både den minskade arbetslösheten och den högre ekonomiska tillväxten. BNP-tillväxten för i år skrivs upp från 2,6 till 3,1 procent av BNP. Nästa år bedöms tillväxten bli 2,5 procent jämfört 2,1 procent som man trodde tidigare. Andersson hävdar att tillväxten blivit 0,5 procent högre tack vare regeringens politik.
TT
