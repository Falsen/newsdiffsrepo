Facebook bluffar annonsörerna


TT




Ekonomi
Facebook hävdar i sin marknadsföring till annonsörerna att de potentiellt kan nå 1,5 miljoner svenskar i åldrarna 15–24 år. Problemet är att det bara, enligt Statistiska centralbyrån, finns knappt 1,17 miljoner människor i den åldersgruppen i Sverige, skriver nyhetssajten Breakit.



Glappet blir ännu större eftersom det dessutom knappast är troligt att alla 15–24-åringar använder sig av Facebook.
Även i åldersgruppen 25–44 år överdriver Facebook den potentiella gruppen som annonsörerna kan nå.
Men Facebook tillbakavisar kritiken i ett uttalande.
"Räckviddsberäkningarna baseras på flera faktorer, som Facebookanvändarnas beteende, demografi, platsdata från olika enheter och andra faktorer. De är utformade för att beräkna hur många personer på en angiven plats som är berättigade att se reklam som ett företag kan tänkas köra. De är inte utformade för att motsvara befolkningen eller folkräkningsuppskattningar. Vi arbetar hela tiden för att förbättra våra beräkningar."
I fjol omsatte Facebook över 200 miljarder kronor världen över, varav den största delen kommer från reklamintäkter, skriver Breakit.
TT
