Ekoboom fortsätter i mattad takt


Jenny Petersson




Ekonomi
Försäljningen av ekomat fortsätter att öka, men i långsammare takt än tidigare. Brist på en del produkter och större konkurrens från varor som marknadsförs med "svenskt" och "närproducerat" anges som förklaring.



De senaste åren har tonen bitvis varit hård mellan forskare som hävdar att ekologiska livsmedel varken är nyttigare eller bättre för miljön än annan mat, och andra som säger att det är fel.
Ekokritikernas argument ser dock inte ut att ha fått fäste bland konsumenterna, som fortsätter att köpa allt mer ekovaror i spåren av de senaste årens marknadsföring, hälsotrend och större utbud.
- När eko lyfts i debatten brukar man kunna se att det ökar försäljningen, oavsett vad som sägs, säger Cecilia Ryegård på Ekoweb, marknadsbevakare som tar fram statistik om ekologiska matvaror.
En miljard mer
Under första halvåret ökade försäljningen med mellan 7 och 8 procent, enligt Ekoweb. Det innebär att svenska konsumenter hittills har lagt en miljard kronor mer på ekomat i år jämfört med i fjol. 9:30 kronor av varje spenderad hundralapp läggs på ekologiska varor.
Fortsätter det i samma takt kommer försäljningen totalt att uppgå till 27,4 miljarder kronor för hela 2017.
Ökningen i procent är betydligt lägre än de senaste åren. Men det är inte förvånande, tycker Cecilia Ryegård. Nu sker tillväxten från högre nivåer.
- Det går inte att fortsätta i en sådan ökningstakt som vi har sett de senaste åren. Nu kan man säga att marknaden ökar i den takt som produktionen tillåter. Det är en underskottsmarknad, säger hon.
Ryegård tar som exempel ekologisk kyckling.
- Produktionen har fördubblats på kort tid. En sådan ökning kan bli en chock för marknaden. Även om efterfrågan finns har man inte alltid kanaler att avsätta produkterna. Men det har gått åt, säger hon.
Brist på frukt och grönt
Misslyckade skördar i Sydeuropa har påverkat utbudet av frukt och grönsaker och påverkat totalförsäljningen.
Men ekovaror har också fått hårdare konkurrens av andra så kallade mervärden i butikernas kampanjer, enligt Ryegård. Svenskt, hållbart, hälsa, lokalt är termer som lockar konsumenter.
Systembolaget är en tung aktör på ekomarknaden och där fortsätter försäljningen av ekologiska viner uppåt.
Men efter att det under några år varit detaljhandeln som dragit utvecklingen mest är det offentlig sektor som ökar mer under halvåret.
- Där ser man kraften i politiska beslut. Framför allt är det beslut i kommuner och landsting som påverkat, säger Cecilia Ryegård.
TT
