Bråk om assistanslöner – facket varslar


TT




Ekonomi
Ett nytt bråk om lönerna för de personliga assistenterna har blossat upp. Nu varslar facket om stridsåtgärder. I bakgrunden spökar ersättningen från staten.



LO-facket Kommunal varslar om konflikt inom avtalsområdet personalig assistans. Stridsåtgärden är än så länge ganska mjuk. Det handlar om blockad mot nyanställning och inhyrning av personal och gäller från 8 september. Cirka 40 000 anställda berörs.
"Räcker inte"
Nyligen lade regeringen fram ett förslag om att höja ersättningarna till assistansbolagen med 1,5 procent årligen de närmaste tre åren. Men det räcker inte till att bekosta de löneökningar på drygt två procent som Kommunal kräver och som resten av arbetsmarknaden kommit överens om, anser arbetsgivarna.
"Det innebär att våra medlemsföretag även fortsättningsvis kommer ha svårt att öka lönerna i nivå med övrig arbetsmarknad, vilket man önskar kunna göra", skriver Inga-Kari Fryklund, förbundsdirektör Vårdföretagarna.
Pekar på vinsterna
Men Kommunal pekar på assistansbolagens vinster, 13 kronor i vinst per utbetalad assistenstimme, enligt en rapport från revisorsfirman KPMG.
"Regeringen har nu dessutom beslutat om en höjning av assistansersättningen till företagen med ytterligare 4,37 kronor per timme nästa år. Kommunals avtalskrav motsvarar 3,11 kronor i timmen", skriver Kommunal.
Det gamla löneavtalet löpte ut vid halvårsskiftet.
TT
