Börsen stabilt kvar på minus


TT




Ekonomi
Efter en inledande uppgång vände Stockholmsbörsen och stängde på minus 0,4 procent.



Sämst bland tungviktarna på OMXS30-listan gick det för Volvo, med minus 1,9 procent följt av oljebolaget Lundin Petroleum, minus 1,5 procent. Också telekomjätten Ericsson och byggbolaget Skanska hade en tråkig dag, med 1,2 respektive 1 procent back.
Bäst bland storbolagen gick hygienbolaget Essity, plus 2,3 procent, följt av biometriföretaget Fingerprint Cards och skogsbolaget SCA med 1,1 respektive 1 procents uppgång.
ABB sjönk 0,7 procent efter uppgifter om att GE och ABB återupptagit diskussioner om att ABB skulle kunna köpa verksamhet från den amerikanska jättekoncernen.
En av morgonens vinnare var läkemedelsföretaget Karo Pharma som har lagt ett miljardbud på norska Weifa. Aktien steg med två procent. Därefter rasade den 8 procent innan aktien handelsstoppades. I samband med handelsstoppet klargjorde bolagsledningen detaljer kring finansieringen av köpet, att köpet till viss del kan komma att ske med hjälp av en nyemission av aktier. När börsen stängde stod Karo Pharma på minus 7,4 procent.
Frankfurtbörsens DAX-index steg 0,1 procent. Parisbörsens CAC-index stängde oförändrat medan Londonbörsens FTSE-index steg 0,3 procent.
TT
