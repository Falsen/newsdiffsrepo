Skyltar till elbilsladdare väcker reaktion


Ronja Mårtensson




Ekonomi
Organisationer anmäler Trafikverket för diskriminering av elbilister och anser att skyltningen till laddstationer inte är tillräcklig. Men enligt Trafikverket är det fler ja än nej till att sätta upp skyltar.



- Vi känner oss djupt diskriminerade när vi inte kan få samma information som diesel- och bensin bilister om hur man hittar till en laddstation, säger Tibor Blomhäll, president för Tesla Club Sweden.
Föreningen har tillsammans med Elbil Sverige polisanmält Trafikverket på grund av diskriminering mot elbilsbilister och kräver att snabbladdare får samma skyltning som bensinstationer.
- Det är en ren djungel att försöka hitta vart det finns laddstationer, säger han.
Kräver skyltning
I dag finns det ett 20-tal skyltar för laddstationer runt om i Sverige som satts upp av Trafikverket, jämfört med tusentals för bensin- och dieselstationer. Utöver det finns också skyltar som satts upp av kommuner.
Men Blomhäll anser inte att det är tillräckligt och tycker att elbilsägare inte får samma service som andra bilister.
- Framför allt inte om du bor i norra Sverige. Du har tur om du hittar en inom 5–10 mils radie, säger han.
Anmälan gjordes efter att Smedjebacken Energi i Dalarnas fick ett nej från Trafikverket till att sätta upp en skylt för en laddstation. Det fanns inget behov att skylta där, enligt Trafikverket.
- Vi gör en bedömning varje gång om det finns ett behov eller inte. Vägvisningen ska inte vara reklam till vad som finns i en ort, utan leda trafikanterna, säger trafikingenjören Iréne Lodell.
- Om vi bedömer att stationen ligger i en ort som är vägvisad, där det finns ett gatunät och där det finns allehanda service, då tycker vi inte att det behövs en skylt för att hitta, säger hon.
Fler ja än nej
Enligt Trafikverket är det betydligt fler ja än nej till att sätta upp skyltar, utifrån de ansökningar som har kommit in till myndigheten.
- Vi säger inte nej till alla, utan i de flesta av fallen har vi bedömt att en skylt får sättas upp, säger Lodell.
Totalt har Trafikverket fått in 14 ansökningar sedan 2013 om att sätta upp skyltar och av dem har tre fått ett nej. Samtidigt finns också appar som visar vart det finns laddstolpar.
- Man vill inte ta fram mobilen när man är ute och kör. Jag menar, ingen tvingas memorera gatuadresser till bensinstationer innan man ska ut och resa. Varför ska vi elbilister behöva göra det då? säger Tibor Blomhäll.
Enligt Tesla Club Sweden behövs det fler skyltar för att folk ska våga satsa på elbilar.
- Vissa vi har pratat med säger att de inte skaffar elbil för att det inte finns laddare, också visar det sig senare att det finns en 100 meter bort. Det visar på att det finns ett behov, säger Tibor Blomhäll.
TT
