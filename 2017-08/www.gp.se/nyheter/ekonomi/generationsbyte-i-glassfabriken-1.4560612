Generationsbyte i glassfabriken

Ida Johansson



Ekonomi
Nu tar tredje generationen Müntzing över glassfabriken i Sävedalen – med höga ambitioner. Om fyra år ska Triumf Glass sälja glass för en halv miljard om året. – Vi ska växa inom alla segment, säger nya vd:n Alexander Müntzing.



Nästa vecka, den första september, tar han och brodern Felix Müntzing över driften av glassbolaget deras farfar grundade i Majorna 1946.  – Det ligger rätt i tiden – pojkarna är 33 och 30 år gamla, har jobbat här länge och känner alla. Jag ska inte sluta jobba, men jag tänker inte vara operativ längre, säger Anders Müntzing, nuvarande vd för Triumf Glass och brödernas pappa. Han han tog över glassbolaget av sin far. Nu ska han istället ägna sig åt olika "projekt" – som att bygga ut fabriken i Sävedalen, lägga till en produktionslina och sätta in en glastunnel genom anläggningen för att hela skolklasser enkelt ska kunna komma på besök.
Glass för en halv miljard
– Tänk dig att de först får komma hit och se hur tillverkningen går till och äta så mycket glass de vill och sen kan de åka till Liseberg på eftermiddagen – det kommer bli ett minne för livet. Det är bra marknadsföring för fabriken också, säger Anders Müntzing. Alexander och Felix Müntzing ska istället fokusera på att öka bolagets försäljning rejält. Dagens omsättning på runt 330 miljoner kronor ska, 2021, ha vuxit till 500 miljoner kronor. Det ska bland annat uppnås genom att ta marknadsandelar från huvudkonkurrenten GB, som idag står för runt 50 procent av den svenska glassförsäljningen.
LÄS MER: Glasskungen: Livet är inte att spela golf och dricka rosé
– Det blir tufft, men jag tror vi klarar det. Vi ska bland annat utveckla nya produkter och lyfta fram kvaliteten och det lokala mer. Allt fler konsumenter tycker det är viktigt att maten är närproducerad och håller god kvalitet – då borde vi kunna lyfta att vi ju inte bara är lokala i Göteborg utan också i Sverige, säger Felix Müntzing, som idag är marknadschef på bolaget. De satsar också stort på att få in sin glass på fler serviceställen, som hos de stora bensinmackarna, Pressbyrån och 7-eleven. – Det är där den stora försäljningen av pinnar och strutar sker och det är därför väldigt viktigt att vi kan komma in hos fler serviceleverantörer, säger Felix Müntzing. Glassförsäljningen är fortfarande mer beroende av väder än konjunktur – och våren och sommaren har, ur den synpunkten, varit medioker för glasstillverkarna. Triumf Glass fick till exempel dra ner produktionen i början av augusti.
Dåligt strandväder
– Det har varit bra väder för besök på exempelvis Liseberg, så där har försäljningen varit bra – men försäljningen i strandnära kiosker har inte gått bra. Vi har lite bättre försäljning på Västkusten, men på Östkusten och i Skåne har den gått ner. Vi har däremot tagit nya marknadsandelar, säger Alexander Müntzing. – När vi gör våra kalkyler för året räknar vi med fem veckor varmt väder per sommar – det har vi inte haft den här sommaren. Men vi har hållit på med det här så pass länge att vi är vana vid att det svänger upp och ner, förklarar Anders Müntzing. Sommaren är dock inte så avgörande som förr för glasstilverkare på den svenska marknaden. Svenskarna köper nämligen glass i princip året om. Nyheterna som lanseras inför varje vår och sommar är dock mycket viktiga – både för försäljningen och ur marknadsföringssynpunkt.
Nya trenden: Gurka och ingefära
– En bra nyhet pratas det mycket om, säger Felix Müntzing. Just nu pågår den mycket hemliga processen med att ta fram nästa års nya glassar – och plocka bort dem som sålt sämst. En grupp om åtta till tio personer testar nya smaker, spanar efter trender och tittar på lyckade lanseringar av andra produkter. Förutom den långvariga trenden mot mer ekologiskt och närproducerat har en ny typ av smaker blivit populära.   – Trenden går mot mer annorlunda smaker, som grapefrukt, gurka och ingefära, säger Felix Müntzing.
