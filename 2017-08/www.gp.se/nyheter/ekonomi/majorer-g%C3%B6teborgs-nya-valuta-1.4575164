Majorer – Göteborgs nya valuta

Alicia Heimersson



Ekonomi
Göteborg får en ny valuta under september månad – Major. Festivalen "Sommarens sista dagar" betalar de bokade artisterna i den lokala valutan och hoppas att valutan ska uppmuntra till lokalkonsumtion.
– Klyschigt att det startar i Majorna, men vi hoppas på att det sprider sig, säger Kalle Karlsson en av arrangörerna bakom festivalen.



1 – 2 september är det stadsdelsfestivalen "Sommarens sista dagar" i Göteborg. Ett 30-tal band spelar under två dagar på olika ställen i Majorna, och samtidigt lanseras den nya valutan majorer, vilket Göteborg Direkt var först att rapportera om.
"Vår konsumtion måste bli mer lokal"
Ett 20-tal ställen i Majorna kommer ta emot de nytryckta 50- och 100-lapparna och målet, enligt Kalle Karlsson, en av arrangörerna bakom festivalen, är slå ett slag för att den lokala handeln och gynna oberoende näringsidkare.
– Musikerna får delvis betalt i majorer, käkar kanske lunch och betalar med valutan, lunchstället i sin tur kanske vill ha blommor, köper blommor med majorerna och så vidare, på det sättet gynnas den lokala handeln, samtidigt som vi minskar koldioxidutsläppen.
Festivalen vill väcka frågor kring konsumtion och att man ska kunna handla så mycket som möjligt hos lokala handlare. Bland de ställen som accepterar den lokala valutan finns bagerier, mataffärer, en cykelaffär och caféer.
– Det handlar dels om att skapa en känsla av samhörighet men också att sätta fokus på att vår konsumtion måste bli mer lokal. Att ett äpple från Sydafrika kostar tre kronor är inte hållbart när man tänker på att någon har planterat, vårdat, skördat och fraktat det hit. Jag tror att vi måste bli mer sparsamma med den energi vi har och att handla lokalt kan vara en del i den riktningen, säger Kalle Karlsson.
Kan komma att få kritik
Festivalen arrangeras tillsammans med Majornas Samverkansförening, Hyresgästföreningen, Lovely bookings och Kultur 4ür Göteborg. Ekologisk stadsdel Majorna är paraply-projektet.
En av anledningen till att majorer lanseras i Majorna är att det finns gott om oberoende aktörer i området. Samtidigt tror Kalle Karlsson att försöket med den nya valutan kan komma att få kritik.
– Det kan kännas klyschigt att det startar i Majorna, att det är någon sorts hipstergrej, men målet på sikt är givetvis en komplementär valuta som gäller över hela stan. En av anledningen till att vi testar här i Majorna är att det finns gott om mindre, oberoende och gröna aktörer. Men det finns inget egenvärde i att major bara ska fungera i Majorna. Vi måste bara börja någonstans och här är förutsättningarna för ett test goda.
Växlingskontor och växelkurs
Det kommer att finnas ett växlingskontor där besökare på festivalen, intresserade och musikerna kan växla in svenska kronor till de nya pengarna.
Valutan kommer vara giltig hela september och de som har majorer kvar i slutat av månaden kan växla in dem hos växlingskontoret igen.
– Ja vi agerar riksbank och har lika många svenska kronor som vi har majorer i omlopp – 20 000. En major är värd en svensk krona. Och handlar du med majorer får du svenska kronor tillbaka i växel.
Ta betalt i småsten
Vem som helst får starta en valuta i Sverige och det är upp till varje handlare om man vill ta betalt i kronor. Däremot måste all redovisning och skatt betalas i svenska kronor.
– Handlare kan bestämma själva vad de vill acceptera som betalning – svenska kronor, dollar eller småsten. Sedan har de väl ofta en anställd som vill ha sin lön i svenska kronor och all redovisning och skatt måste betalas in i den officiella valutan, säger Tomas Lundberg, presschef på Riksbanken.
