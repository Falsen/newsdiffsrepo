Statens reformutrymme "överraskande" stort


TT




Ekonomi
Regeringens utsikter för statens reformutrymmen 2018 skiljer sig åt med 23–28 miljarder kronor jämfört med Konjunktursinstitutets senaste beräkningar. Det är "överraskade mycket", enligt Nordeas chefsekonom Annika Winsth.



Finansminister Magdalena Andersson (S) var märkbart optimistisk när hon i dag presenterade Sveriges ekonomiska läge, vid en pressträff i Harpsund.
Enligt regeringens nya budgetprognos bidrar en urstark svensk tillväxt till att de offentliga finanserna får ett reformutrymme på 40 miljarder kronor för 2018.
Konjunkturinstitutet (KI), som också spådde en stark svensk tillväxt för några veckor sedan, bedömde dock att reformutrymmet för ofinansierade reformer 2018 snarare skulle landa på 12 miljarder kronor. KI meddelade även att om regeringens aviserade skattehöjningar på fem miljarder kronor genomförs, blir finansieringsutrymmet 17 miljarder.
Skillnad på flera miljarder
Det innebär att det finns en skillnad på 23–28 miljarder kronor mellan regeringens och KI:s prognoser för reformutrymmet. Efter dagens redovisning är flera chefsekonomer skeptiska till regeringens beräkningar.
- Har du en bättre tillväxt så får du också större möjligheter. Men det skiljer sig ganska mycket från det KI sagt, även om man kunde vara ganska säker på att regeringen skulle ligga över det, säger Annika Winsth chefsekonom på Nordea.
Även Swedbanks chefsekonom Anna Breman ställer sig frågande till reformutrymmet.
- Statsfinanserna är starka, men jag tycker att det låter högt. Men vi vet samtidigt att det finns behov inom många sektorer, säger hon.
"I underkant"
Att regeringen samtidigt reviderar upp BNP-prognosen kraftigt kommer dock inte som en överraskning, säger Nordeas chefsekonom Annika Winsth.
- Det kanske till och med är något i underkant. Jag skulle nästan gissa att vi hamnar ytterligare något högre, säger hon.
Förklaringen är enligt Winsth att i stort sett hela världen går bra.
- Går världen bra går Sverige bra. Det har inte med politiken att göra, så som Magdalena Andersson säger. Vi är beroende av omvärlden. Sedan har vi också en expansiv penningpolitik, hushåll och företag lånar billigt. Det är också en motor.
TT har sökt KI för en kommentar. Men på torsdagseftermiddagen låter pressavdelningen hälsa att de vill kommentera först under morgondagen.
TT
