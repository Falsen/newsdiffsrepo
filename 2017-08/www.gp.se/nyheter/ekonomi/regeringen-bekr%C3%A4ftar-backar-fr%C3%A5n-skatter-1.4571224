Regeringen bekräftar: backar från skatter


TT




Ekonomi
Alliansen har hotat att fälla ministrar om regeringen lägger fram tre omtvistade skatteförslag. Nu bekräftar regeringen i en debattartikel i Dagens Nyheter att man backar från två av förslagen.



"Vi accepterar inte att Sveriges framtid, välfärden, jobben och klimatet sätts på spel på grund av att oppositionen vill skapa kaos i Sveriges riksdag. Regeringen i samarbete med Vänsterpartiet kommer därför välja att inte lägga fram de föreslagna förändringarna av skiktgränserna och 3:12-reglerna", skriver finansminister Magdalena Andersson (S) och finansmarknadsminister Per Bolund på DN Debatt.
Däremot går regeringen vidare med flygskatten.
"Vi presenterar därför en reviderad flygskatt och säkerställer att glest befolkade delar av landet kompenseras", skriver de.
Flyget en klimatbov
De förändringar som gjorts av förslaget om flygskatten ligger i linje med de signaler som kommit från de borgerliga partierna i riksdagen, skriver ministrarna.
De motiverar införandet av en flygskatt med att flygets påverkan på miljön måste bromsas.
"I dag är flyget en av de värsta klimatbovarna, men till skillnad från andra transportslag betalar det inte bränsleskatt och andra miljöskatter", skriver de.
I veckan har flera medier haft uppgifter om att regeringen drar tillbaka två av förslagen.
Hot om misstroendeförklaring
Nu, klockan nio, håller Magdalena Andersson och bistånds- och klimatminister Isabella Lövin (MP) en presskonferens. De väntas då berätta om de tre skatteförslagen, som handlar om en ny flygskatt, nya regler för delägare i fåmansbolag och att fler ska betala statlig skatt.
Allianspartierna har hotat att väcka misstroendeförklaring mot ett antal ministrar om skattehöjningarna genomförs och har fått stöd av Sverigedemokraterna. Magdalena Andersson själv kan drabbas, även om Centern inte vill orsaka regeringskris genom att fälla finansministern. Andra ministrar i skottgluggen är finansmarknadsminister Per Bolund (MP), infrastrukturminister Tomas Eneroth (S) och näringsminister Mikael Damberg (S).
Läckta uppgifter
I början av veckan läckte uppgifter ut i flera medier om att regeringen är beredd att lägga två av skatteförslagen på is och endast gå fram med flygskatten. Den är särskilt viktig för Miljöpartiet, som är pressat i opinionen och vill kunna visa upp framgångar i regeringen för väljarna.
Regeringen kan också välja att modifiera förslagen, så att de blir mer acceptabla för de borgerliga partierna i riksdagen.
De tre skatterna beräknas dra in drygt 5 miljarder kronor till statskassan. Med tanke på att det just nu går väldigt bra för svensk ekonomi och att regeringen räknar med att det finns ett utrymme för ofinansierade reformer på 40 miljarder kronor, så är regeringen inte längre lika beroende av att skatterna genomförs som när förslagen togs fram.
TT
