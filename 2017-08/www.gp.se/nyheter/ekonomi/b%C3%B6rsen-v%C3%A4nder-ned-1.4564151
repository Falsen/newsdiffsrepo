Börsen stabilt kvar på minus


TT




Ekonomi



Efter en inledande uppgång vände Stockholmsbörsen svagt ner och låg stabilt kvar på den lägre nivån under eftermiddagen. Strax efter klockan 15.30 ligger OMXS-index på minus 0,2 procent medan de ledande Europabörserna stiger.
Tungviktare som Ericsson och Skanska sjunker, minus 1,3 procent vardera. Bäst bland storbolagen går Essity, plus två procent, följt av bland andra Astra Zeneca, upp 0,8 procent.
ABB sjunker 0,6 procent efter uppgifter om att GE och ABB återupptagit diskussioner om att ABB skulle kunna köpa verksamhet från den amerikanska jättekoncernen.
En av morgonens vinnare var läkemedelsföretaget Karo Pharma som lagt ett miljardbud på norska Weifa. Aktien steg med två procent. Därefter rasade den 8 procent innan aktien handelsstoppades. I samband med handelsstoppet klargjorde bolagsledningen detaljer kring finansieringen av köpet, att köpet till viss del kan komma att ske med hjälp av en nyemission av aktier.
Klädföretaget Boozt släppte sin delårsrapport på morgonen, aktien sjunker 3,5 procent.
TT
