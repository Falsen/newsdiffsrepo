Saab och Universeum vill locka unga att bli nyfikna på teknik


Ulrika Karlsson




Göteborg
Saab Surveillance och Universeum har startat ett projekt ihop för att få unga att bli mer intresserade av teknik: Och att få dem att vilja studera. Förhoppningen är att deras utställning ska öppna i början av nästa år på Universeum.



Försvars- och säkerhetsföretaget Saab Surveillance och Universeum har inlett ett samarbete som ska locka unga att bli mer nyfikna och intresserade av teknik. I veckan signerade Anders Carp, chef för affärsområdet Surveillance på Saab och Bertil Blomsterberg, affärsutvecklingschef på Universeum kontraktet för ett fyraårigt samarbete. Ett samarbete som kan komma att förlängas. Idén om ett samarbete kläcktes för ett par år sedan. Sedan i sommar har man jobbat aktivt med projektet. Det är en utställning som ska rikta sig till unga.
Fem sinnen På utställningen kommer man bland annat att få se hur sensortekniken fungerar, genom att få se och uppleva hur våra fem sinnen syn, hörsel, känsel, smak och lukt fungerar. Man kommer även visa vad man kan se med radarutrustning. Med hjälp av den kan man se objekt många mil längre bort än ögat kan se. Den ska vara spännande och interaktiv och man ska få testa och känna på saker. Utställningen kommer att finnas både på den vetenskapliga avdelningen men också i regnskogen.
Anders Carp och Bertil Blomsterberg är båda överens om att det händer mycket inom tekniken och att det går snabbt. – Vi vill attrahera rätt kompetens för framtiden, locka unga att bli intresserade av teknik och locka dem att söka till rätt utbildning, säger Anders Carp.
Spännande utställning Bertil Blomsterberg säger att han är jätteglad att Universeum kan samarbeta med Saab, att de tillsammans får bygga en spännande utställning. För Universeum är detta ytterligare ett led i att öka kunskaperna hos barn och vuxna. – Vi jobbar mycket med skolan och möter 70 000 elever och lärare varje år. Vi verkar för en långsiktig kompetensförsörjning och vill få unga att vilja veta mer och upptäcka sina förmågor, säger Bertil Blomsterberg.
Anders Carp säger att Sverige har brist på unga som är intresserade av teknik. Under EM i ridsport har Saab en monter på Heden med fokus på att locka tjejer och kvinnor till tekniken.  – Utställningen kommer att utvecklas under tiden, vi vill ju att man kommer fler gånger. Våra tekniker kommer att dyka upp på Universeum, så man kan träffa dem och ställa frågor, säger Anders Carp.  Förhoppningen är att utställningen ska öppna i början av nästa år.
