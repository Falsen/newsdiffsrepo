Oklart hur många som har fått hjälp att lämna kriminaliteten

Anders Hagström



Göteborg
Kunskapscentrum mot organiserad brottslighet i Göteborg jobbar bland annat för att få gängkriminella att lämna sin brottsliga bana. Men efter sex år kan de inte redovisa ett enda lyckat exempel, enligt SVT:s uppdrag granskning.



De senaste fem åren har gängkriminaliteten skördat många liv i Göteborg. Drygt 30 personer har skjutits ihjäl och minst tre gånger fler har skadats i konflikterna som bland annat kulminerade i den uppmärksammade skjutningen på Vår krog och bar i mars 2015. I dådet sköts två personer ihjäl och ytterligare åtta skadades när maskerade gärningsmän öppnade eld inne på restaurangen.
20 dömda för 350 brott
På onsdag sänder SVT:s Uppdrag granskning ett reportage om stadens arbete mot den organiserade brottsligheten. Programmets sammanställning visar att 20 unga män från Biskopsgården tillsammans har dömts för över 350 brott.
För att möta de senaste årens utveckling startade Göteborgs stad Kunskapscentrum mot organiserad brottslighet i slutet av 00-talet. Inom enheten jobbar Göteborgs stad tillsammans med polisen, ekobrottsmyndigheten och flera andra myndigheter för att komma åt de kriminella nätverken.
En av enhetens åtgärder är avhopparverksamheten som startade 2011. Tanken är att personer med koppling till gängkriminalitet ska kunna vända sig till verksamheten för att få hjälp att lämna det kriminella livet bakom sig.
Oklart resultat av avhopparverksamheten
Enligt Sören Rafstedt, planeringsledare på Kunskapscentrum mot organiserad brottslighet, har drygt 100 personer vänt sig till avhopparverksamheten sedan starten 2011.  Däremot är det oklart hur många som verkligen har fått hjälp att lämna sin kriminella bana.
Enligt SVT Nyheter Väst kan Kunskapscentrum mot organiserad brottlighet inte peka på ett enda exempel där de har hjälpt någon person att lämna det gängkriminella livet. Sören Rafstedt delar dock inte den bilden.
– Jag vet att vi har åtminstone ett tiotal personer som definitivt har lyckats och inte lever ett kriminellt liv efter att de har tagit kontakt med oss och fått stöd. Sen är det svårt för mig att redovisa en exakt siffra eftersom vi inte har gjort den utvärderingen än, säger han.
Uppföljning till hösten
Enligt Sören Rafstedt ska en uppföljning av avhopparverksamheten påbörjas i höst. Anledningen till att den inte startat tidigare är, enligt honom, att studier från Brottsförebyggande rådet (BRÅ) och en motsvarande amerikansk myndighet visar att en tidigare uppföljning inte hade varit meningsfull eftersom det tar 5-8 år att se om ett avhopp är lyckat och om den förändrade livsstilen håller i sig.
– Då börjar vi med de fall som är fem år och äldre. Det är lite för tidigt att titta på avhoppare som var aktuella förra året. De är fortfarande i en sårbar situation och risken finns att de återfaller i kriminalitet.
Nadja Bogestam har skrivit en rapport om landets avhopparverksamheter för BRÅ. Hon menar dock att staden borde göra löpande utvärderingar.
– För att se hur det har gått långsiktigt är det klart att det behövs en uppföljning efter flera år. Men det hindrar ju inte att man följer upp under tiden så att man kan se hur det gått för någon efter ett eller två år. Det är svårt att utvärdera verksamheten om det inte finns någon uppföljning, säger hon.
Uppdrag granskning om gängmorden i Göteborg sänds på onsdagen klockan 20.00 i SVT 1.
