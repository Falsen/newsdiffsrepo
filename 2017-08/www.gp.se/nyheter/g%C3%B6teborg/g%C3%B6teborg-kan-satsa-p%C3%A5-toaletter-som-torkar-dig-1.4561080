Göteborg kan satsa på toaletter - som torkar dig

Caroline Lundgren



Göteborg
Göteborgs stad tittar nu på möjligheterna att genomföra ett pilotprojekt med högteknologiska toaletter som både tvättar och torkar användaren. Förslaget, som kommer ifrån Ann Catrine Fogelgren (L), har fått positiv respons från stadsdelarna, och nu återstår beslut i kommunfullmäktige innan supertoaletten blir verklighet.



Som Göteborg Direkt var först med att berätta, finns det en möjlighet att Göteborgs stad röstar ja till ett pilotprojekt med högteknologiska "Japanska" toaletter för äldreomsorgen. Ann Catrine Fogelgren (L) är den som har tagit initiativ till förslaget, vilket redan har fått klartecken från stadsdelarna.
– Jag tycker att det är dags att ta ett steg in i det digitala. Det här förslaget är viktigt både för de äldre och för personalen. Det är en symbol för fortsatt utveckling, säger Ann Catrine Fogelgren.
Enligt Fogelgren innebär de högteknologiska toaletterna, som både tvättar och torkar den som sitter på tronen, en frihetskänsla.
– Det ger mer integritet för de äldre, som inte behöver invänta personal och uträtta behov framför någon annan. Sedan kan personalen ägna sig åt till exempel kompetensutveckling med den tid som annars går åt till toalettbesöken, säger hon.
Positiv till mer teknologi för äldre
Tidigare har pilotprojekt genomförts i bland annat Danmark, enligt Fogelgren med goda resultat. Hon poängterar dock att den högteknologiska toaletten inte passar alla äldre, utan kräver att personen kan hantera de olika knappar som kommer med stolen. I framtiden ser hon positivt på ännu fler högteknologiska lösningar inom äldreomsorgen.
Kan det bli för mycket teknologi och för lite mänsklig interaktion för de äldre?
– Nej, det tror jag inte. Genom att låta tekniken ta över uppgifterna med till exempel intimtvätt, fallövervakning och tunga lyft så får personalen mer tid till den sociala samvaron med de äldre. Det gör också att fler kanske lockas till yrket.
När kommer vi att få se toaletterna i Göteborg?
– Det beror såklart på om kommunfullmäktige bifaller förslaget, men vi hoppas ju på det. Ifall projektet får klartecken så kanske det dröjer ungefär ett år tills dess att de är plats.
