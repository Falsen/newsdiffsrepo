Här nödlandar Lisebergskaninen – i Danmark

Caroline Lundgren



Göteborg
En luftballong föreställandes Lisebergskaninen kunde under tisdagskvällen ses landa på en högst oväntad plats – en parkeringsplats i danska Ålborg. "Vi är vana att motta ambulans, helikopter och andra spännande transportmedel här på sjukhuset, men det här har vi aldrig upplevt förr" skriver Ålborgs sjukhus i ett facebookinlägg som redan har fått tusentals gillamarkeringar.






Under tisdagskvällen fick personal och besökare på Ålborgs universitetssjukhus sig en riktig överraskning när en grön luftballong föreställandes Lisebergskaninen plötsligt steg ned från himlen och landade på parkeringen. I ballongen satt Yashar Modiri och hans sällskap, som flyger jättekaninen på uppdrag av Liseberg för att uppmärksamma nöjesfältet.
Tidigare har ballongen kunnat skådas över bland annat Gröna Lund, Kebnekaise och nöjesfält i Norge.
– Vi får roliga flygningar där vi visar upp kaninen och Liseberg. Det är väldigt ovanligt med kaninformade ballonger, så den är ju unik och drar till sig uppmärksamhet överallt, säger Yashar Modiri på Peak Experience, som utför kaninflygningarna.
Landade framför sjukhus
Den här flygningen fick dock ett annorlunda slut än tidigare utflykter. Ballongfärden över Ålborg hade planerats länge, men vädret gjorde att sällskapet till en början fick vänta på att flyga. På grund av blåst blev det omöjligt att stiga upp under tisdagsmorgonen som planerat, och istället fick de vänta till kvällen. Vid åttatiden blev prognoserna åter goda och Lisebergskaninen kunde stiga upp över staden – tills vinden plötsligt avtog.
– Vinden avtog så pass mycket att vi beslutade oss för att inte längre hänga i luften. Därför gick vi ner på en öppen plats, berättar Yashar Modiri.
Den öppna platsen visade sig vara mitt i staden, på en parkering framför ett sjukhus, och ledde till en strid ström av foton i sociala medier.
– Vi tog oss ner säkert, måhända på en parkering mitt i stan, men en öppen och säker plats, säger Modiri och skrattar.
"Aldrig upplevt förr"
När ballongen väl tagit sig ned på parkeringen orsakade dess ankomst stor uppståndelse. Många fotograferade ballongen och personal på sjukhuset kom ut för att titta närmre på gnagaren.
–  Vi stod ju mitt i stan, och i Ålborg finns det tydligen inte några ballonger, så det här blev ju väldigt uppmärksammat i lokal media, och sjukhuset la också ut en bild.
I facebookinlägget, som redan fått över 4 000 reaktioner skriver sjukhuset att de är vana att motta ambulanser, helikoptrar och andra spännande transportmedel, men att den enorma kaninballongen är något de aldrig upplevt förut.

Kanin-te sluta flyga
Även om kaninen var ett uppskattat inslag i Ålborg, tog den dessvärre upp en hel del plats på parkeringen och polis tillkallades för att hjälpa till att packa ihop ballongen. Även de tyckte att händelsen var underhållande.
– Alla ville ta bilder, det kom till och med en läkare utspringandes för att fota sig med oss. Nu är ballongen en riktig kändis så fortsättning lär följa, säger Yashar Modiri.
Lisebergsballongen klarade sig tur nog oskadd från landningen på parkeringen, och framöver väntar nya resor.
– Vi tänker oss en flygning över Köpenhamn, men har lite planer på att kanske åka över sundet mellan Sverige och Danmark som en symbolisk resa för att koppla ihop länderna. Det är en flygning på ungefär tre timmar som såklart kräver en massa säkerhetsmässiga förberedelser, men det är något som förmodligen aldrig gjorts tidigare, säger Yashar Modiri.
