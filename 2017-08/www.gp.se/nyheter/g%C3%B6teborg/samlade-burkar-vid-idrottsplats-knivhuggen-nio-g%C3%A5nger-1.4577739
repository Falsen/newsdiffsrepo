Samlade burkar vid idrottsplats - knivhuggen nio gånger


Peter Linné




Göteborg
Den ensamme mannen gjorde det han brukade, strosade runt och samlade tomburkar och pantflaskor. Plötsligt högg någon en kniv i halsen, huvudet och ryggen på honom – nio gånger.
Nu sitter en 16-årig pojke häktad för dådet.



Dråpförsöket – som enligt polisrapporten lika gärna kunde slutat i mord – ägde rum en kväll i mitten av juni vid en fotbollsplan i Göteborg. En medelålders man gick fram och tittade i och runt en av idrottsplatsens soptunnor.
Ville hålla rent och snyggt
Han såg det som sin uppgift att hålla rent och snyggt i närområdet, som en miljöinsats. Helt oprovocerad attackerades mannen då bakifrån av två yngre män. – Offret hann aldrig se angriparna. Han fick ett antal hugg och ådrog sig livshotande skador, berättar kammaråklagare Mats Ihlbom.
Det rättsmedicinska protokollet talar om nio djupa sår i hals, huvud och på den övre delen av ryggen.
– Det här är ett ganska speciellt ärende. Målsäganden framstår för oss som en mer eller mindre skyddslös individ. Han promenerar sina rundor med sin cykel och plockar burkar, utan att irritera någon, konstaterar Mats Ihlbom.
"Absolut genomsnäll person"
Detta bekräftas av en granne: - Det är en absolut genomsnäll figur. Obegripligt att en sådan grej drabbar just honom.
GP har haft kontakt med den knivstuckne mannen, som fortfarande är omskakad och mycket rädd efter det han råkat ut för. – Jag mår dåligt och försöker leva så normalt som möjligt. Jag har ingen förklaring alls till det som skedde, säger han. Ytterligare operationer väntar och det är alltjämt oklart om överfallet kommer att efterlämna bestående men.
Misstänkt gripen efter dna-träff
Den 16 augusti, två månader efter brottet, gav polisens spaningsarbete resultat och en misstänkt greps.
Det berodde bland annat på att en dna-träff säkrats. Enligt åklagaren finns det stark teknisk bevisning som binder 16-åringen vid vapnet som användes.
Något motiv har inte framkommit, utan det rörde sig av allt att döma om en totalt oplanerad och slumpmässig handling.
Nekar till allt
Själv har den unge killen i förhör förnekat all inblandning i händelsen. 16-åringen förvaras, trots sin ringa ålder, på häktet på Ullevigatan. Detta eftersom myndigheterna ännu inte hittat något alternativ.
– Köerna till så kallade Sis-hem är lång. Det här fallet ställer dessutom höga krav i och med att den frihetsberövande har fulla restriktioner, betonar åklagaren Mats Ihlbom.
16-åringen får med andra ord inte ha kontakt med utomstående – bortsett från personal och sin advokat – och en sådan lösning är det inte så många ungdomshem som kan garantera.
Tidigare dömd
Förutom dråpförsöket anklagas han även för att ha rånat en jämnårig man på en mobiltelefon. 16-åringen är tidigare dömd för stöld och narkotikabrott.
