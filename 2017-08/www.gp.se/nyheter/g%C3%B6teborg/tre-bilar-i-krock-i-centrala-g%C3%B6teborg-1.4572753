Tre bilar i krock i centrala Göteborg


Tobias Kjellberg




Göteborg
Tre bilar har krockat på Allén utanför Hagakyrkan i Göteborg. Skadeläget är oklart men två personer behövde klippas ut ur en bil och har förts till sjukhus. Allén är avstängd i riktning mot Järntorget.



Vid halv sju-tiden under lördagskvällen krockade tre bilar på Allén i centrala Göteborg och vägen är fortsatt helt avstängd i riktning mot Järntorget.
– Vi är precis framme. På Allén korsningen sprängkullsgatan. Enligt uppgift är det tre personbilar inblandade, sade Lars Larsson, LC-ledare vid räddningstjänsten i Storgöteborg.
Polis och ambulans kom snabbt till platsen. I skrivande stund klipper räddningstjänst upp en av bilarna där två personer sitter fast.
– Vi gör det som kallas för säkert uttag just nu. Det innebär att man helt enkelt klipper upp en av bilarna för att få ut patienterna. Ett trafikljus är nedkört också, fortsätter Lars Larsson.
Mycket folk på plats
Enligt GP:s reporter på plats, Tove Andersson, är det mycket folk som har samlats kring olycksplatsen.
– Det är väldigt stort pådrag. Räddningstjänsten håller på att lyfta av glaset på en bil och det är väldigt mycket folk som tittar. Polisen är också här och förhör vittnen, sade hon.
Polisen bekräftade att man var på platsen och hjälpte räddningstjänsten i insatsen.
– Förutom det inväntar vi bärgare, sade Göran Carlbom, vakthavande befäl vid polisen i region Väst.
Räddningstjänsten uppger att de två som befann sig i bilen som klipptes upp har förts till sjukhus. På Sahlgrenska bekräftar man intaget.
– Vi har två kvinnor, en i 20-årsåldern och en i 50-årsåldern och tillståndet för båda är stabilt, säger Cecilia Wallström,vid Sahlgrenskas pressjour.
Texten uppdateras.
