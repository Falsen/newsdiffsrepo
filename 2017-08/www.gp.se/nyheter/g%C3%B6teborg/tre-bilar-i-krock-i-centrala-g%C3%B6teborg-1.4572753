Tre bilar i krock i centrala Göteborg


Tobias Kjellberg




Göteborg
Tre bilar har krockat på Allén utanför Hagakyrkan i Göteborg. Räddningstjänsten är framme på platsen, men skadeläget är okänt.



Vid halv sju-tiden under lördagskvällen krockade tre bilar på Allén i centrala Göteborg och vägen är fortsatt helt avstängd i riktning mot Järntorget.
– Vi är precis framme. På Allén korsningen sprängkullsgatan. Enligt uppgift är det tre personbilar inblandade, sade Lars Larsson, LC-ledare vid räddningstjänsten i Storgöteborg.
Polis och ambulans kom snabbt till platsen. I skrivande stund klipper räddningstjänst upp en av bilarna där två personer sitter fast.
– Vi gör det som kallas för säkert uttag just nu. Det innebär att man klipper helt enkelt upp en av bilarna för att få ut en av patienterna. Ett trafikljus är nedkört också. fortsätter Lars Larsson.
Mycket folk på plats
Enligt GP:s reporter på plats, Tove Andersson, är det mycket folk som har samlats kring olycksplatsen.
– Det är väldigt stort pådrag. Räddningstjänsten håller på att lyfta av glaset på en bil och det är väldigt mycket folk som tittar. Polisen är också här och förhör vittnen, säger hon.
Polisen bekräftar att man är på platsen och biträder räddningstjänsten i insatsen.
– Förutom det inväntar vi bärgare, säger Göran Carlbom, vakthavande befäl vid polisen i region Väst.
Vad vet du om skadeläget?
– Ingenting än så länge.
Texten uppdateras.
