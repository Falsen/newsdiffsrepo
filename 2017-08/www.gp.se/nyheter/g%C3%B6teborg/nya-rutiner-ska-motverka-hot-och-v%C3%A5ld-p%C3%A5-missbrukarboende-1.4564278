Nya rutiner ska motverka hot och våld på missbrukarboende

Pia Svensson



Göteborg
I juli avslöjade GP allvarliga missförhållanden på Kallebäcks äldreboende för missbrukare. Nu presenterar social resursförvaltning åtgärder för att komma till rätta med problemen.



Efter GP:s artiklar fick social resursförvaltning i uppdrag att lämna in en åtgärdslista för att komma till rätta med arbetsmiljöproblemen på Kallebäck. I onsdags beslutade politikerna i social resursnämnd att sjösätta handlingsplanen.
– Vi ska nu ta fram riktlinjer för hur personalen ska arbeta i hot- och våldssituationer. Det är viktigt att anställda kan känna sig trygga och veta hur de ska agera i olika situationer. Vi anställer också ytterligare en person som ska ge personalen vägledning i vardagen, säger Marina Johansson, (S) ordförande i social resursnämnd.  En av åtgärderna är att köpa in ett nytt larmsystem som är kopplat till väktare eller SOS. I dag kan de anställda enbart larma varandra i akuta situationer.  Hur tycker du att personalen ska agera om en berusad boende larmar för att få hjälp med att avvisa berusade gästerna från sin bostad? – Det går inte att svara exakt på det, det beror på stämningen, är det hotfullt och aggressivt är det klart att en undersköterska inte ska gå in där. Är det alldeles för livat, kanske man ska kalla på väktare direkt. Men det är precis den typen av rutiner som vi nu måste jobba fram, säger hon.  Kallebäck är ett av två äldreboende för missbrukare i Göteborg. Under juni månad sa sex undersköterskor upp sig från sina tjänster, varav fyra bestämde sig för att berätta i GP om sin syn på verksamhet och ledning. Kritiken handlar om bristande säkerhetsrutiner, bristande gehör och stöd från arbetsledarna i vardagen där hot, våld och kränkningar förekommer.   – Jag har mått väldigt dåligt, haft ångest, sovit dåligt och känt en stark oro. Även om jag har haft annan personal som stöd, så har jag inte velat gå till jobbet. Jag har inte fått något stöd av mina chefer, varken när boende kallat mig rasistiska saker eller hotat mig med våld, berättade en av undersköterskorna.  Sedan Kallebäck startade 2015 har 25 allvarliga incidenter rapporterats till kommunens Lisa-register. Hälften handlar om hot och våld mot personalen.   Tanken är att personalen ska arbeta med så kallat lågaffektivt bemötande av de boende. I korthet innebär det att de inte ska gå emellan vid konflikter och backa undan om de själva blir attackerade.  Men ibland händer det att personal inte hinner undan. Vid den mest allvarliga incidenten under förra året träffades en i personalen av ett så hårt slag att ett revben gick av.  Händelsen skedde när den anställde muntligt avvisade en boende från en annan boendes bostad, på den sistnämndas begäran. Båda bostadsinnehavarna var berusade. Alkohol är tillåtet som i vilken annan bostad som helst.  – Det är klart att du kan använda ett lågaffektivt bemötande mot de boende, men inte alltid. Vi har situationer där vi fått knivar riktade mot oss, men när vi har gått till cheferna för att få stöd så lägger de skulden på oss. Säger vi att vi blivit illa behandlade får vi oftast höra att vi är för känsliga, berättade en annan av undersköterskorna i GP.  GP har även varit i kontakt med anställda som trivs med arbetet på Kallebäck men som bekräftar bilden av en arbetsmiljö där risk- och hotsituationer inte tas på allvar.  – När jag berättade att jag blivit slagen frågade min chef varför jag inte hade flyttat på mig. När jag berättar om slag och hot på min arbetsplats förväntar jag mig ett annat bemötande från en chef. När jag har lyft problem har jag också fått kommentaren; du kanske ska söka dig ett annat jobb. Men jag trivs här, det är ledarskapet som inte funkar och kanske cheferna som ska söka nya jobb, säger en medarbetare.  Cheferna på Kallebäck avböjer att kommentera GP:s uppgifter och hänvisar i stället till enhetschefen Maija Gustafsson.  Hur ser du på att personal på Kallebäck upplever att ansvariga chefer på Kallebäck inte tar deras oro på allvar?  – Vi tar alltid medarbetarnas oro på allvar, om det finns oklarheter runt det, så får vi förtydliga det, säger hon.  Syftet med hem som Kallebäck är att tillhandahålla ett värdigt liv för äldre människor som trots upprepade insatser inte kan eller har kunnat lämna sitt missbruk. Motiveringen är att många boende annars skulle bli helt utslagna och hamna på gatan.
Läs också: Larm om hot och våld avfärdas
Läs också: "Det ska inte vara en frizon för brott"
Läs också: Hon slog larm om bristerna
