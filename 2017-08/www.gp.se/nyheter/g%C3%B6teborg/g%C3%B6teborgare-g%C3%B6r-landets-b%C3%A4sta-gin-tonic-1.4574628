Göteborgare gör landets bästa gin & tonic


Tove Andersson




Göteborg
Mano Roshdi, 41, från Göteborg har vunnit tävlingen "Sveriges Bästa Gin & Tonic". Hemligheten ligger i att lyfta de naturliga smakerna i din gin.
– Min drink var faktiskt väldigt kaxig, säger han.



Under lördagseftermiddagen gick tävlingen "Sveriges Bästa Gin & Tonic" av stapeln på Gamla Riksarkivet i Stockholm. Tävlingen gick helt enkelt ut på att med hjälp av tre olika tonics blanda den bästa drinken som möjligt.
Trots tuff konkurrens från hela landet så stod göteborgaren Mano Roshdi som segrare med sin "Golden Pearl".
"Lyfta de naturliga smakerna"
Manos fram tills nu hemliga recept kan framstå som aningen komplicerat för de flesta. Man fick välja valfri gin och garnering av drinken, någonting som han utnyttjade maximalt.
Det första steget i Manos vinnardrink är sju centiliter spansk gin med inslag av mandarin, timjan och svarta oliver.
– Det är väldigt viktigt att lyfta tonerna av den ginen man har valt. Jag valde att rimma glaset med mandarin och strö på persiskt blått salt på glaskanten. Sedan hade jag färsk timjan i glaset, både som garnering och för att lyfta smaken av timjan i min gin, berättar Mano.
Öppnade ostron med världsmästare
Men Mano nöjde sig inte där. För att drinken skulle göra rätt för namnet "Golden Pearl" behövdes en lyxigare ingrediens.
– Du tar sedan torkade enbär, dränker dem i honung och rullar dem i 24 karats bladguld. När du sedan släpper enbäret i drinken så rör tonicbubblorna upp lite av guldet så att drinken glittrar. Sedan hade jag guld i isen också. En av domarna i tävlingen var överförtjust, hon älskade tydligen guld!
För att sedan få till det lilla extra toppade Mano drinken med ett ostron, där han också lade ett av de förgyllda enbären.
– Som att ostronet har en guldpärla! Och jag vet, när man tänker gin & tonic så tänker man kanske inte på ostron. Men man vill ju få till alla smaker, även umami. Då blir det fantastiskt med ett ostron som också ger det där havssalta.
För att träna på alla moment inför tävlingen så tog Mano till den göteborgska expertisen inom fisk- och skaldjur.
– Jag ställde mig på Feskekörka och tränade på att öppna ostron tillsammans med Johan Malm som är världsmästare på just det. Han var otroligt hjälpsam och lärde mig mycket.
LÄS MER: Göteborgssonen tog hem VM i ostronöppning
"Väldigt komplicerat"
Mano Roshdi kan förstå att många kanske tycker att han har gjort det hela onödigt komplicerat.
– Jag är sådan! Jag har jobbat i restaurangbranschen i 21 år och har ställt upp i tävlingar förut. Alltid har jag kommit tvåa. Domarna tycker att jag har gjort det för komplicerat. Men den här gången gick det hela vägen. Det blev exakt som jag hade tänkt mig och jag är jättenöjd.
Är gin & tonic din favoritdrink? – Åh... nej. Måste jag erkänna det? Nej, när jag får välja själv så dricker jag alltid en Manhattan.
