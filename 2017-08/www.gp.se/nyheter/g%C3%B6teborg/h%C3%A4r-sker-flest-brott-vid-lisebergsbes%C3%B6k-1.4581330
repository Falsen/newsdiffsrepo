Här sker flest brott vid Lisebergsbesök


Stefan Bjarnefors




Göteborg
Både stölder och misshandel förekommer inne på Liseberg. Men det vanligaste brottet som en besökare till nöjesparken riskerar att drabbas av sker på parkeringarna strax utanför.



Ett Lisebergsbesök är mest förknippat med kittlande attraktioner och godishjul – men med över tre miljoner gäster årligen inträffar också ett antal mindre roliga händelser. Det visar sig efter att GP har begärt ut parkens interna händelserapporter samt de polisanmälningar som har gjorts i området under 2017.
Den vanligaste typen av brott som drabbar Lisebergs besökare sker strax utanför nöjesparken. Hittills i år har 574 bilinbrott polisanmälts i området.
– Vi har haft stora problem med bilinbrott under senvåren och sommaren kring de parkeringsplatser som finns i anslutning till Liseberg. Vi har haft en hel del turister som har fått sina bilar sönderslagna och länsade på resväskor och Ipads, säger Anders Börjesson som är chef för citypolisen.
Focus och Liseberg Södra drabbade
Drygt en tredjedel av inbrotten har skett i parkeringshuset Focus. Även parkeringen vid Lisebergs södra entré har varit hårt ansatt enligt Anders Börjesson.
– Det har varit systematiskt kan man säga. De här tjuvarna vet att familjer som turistar stannar till och besöker Liseberg och ofta har sin packning och annat i bilen. De åker ner och slår sönder en ruta och tillgriper resväskor. Sedan slänger de dem på olika ställen i Göteborg, säger han.
Efter att polisen, tillsammans med Lisebergs ordningsvakter, stärkte upp sin närvaro kring de drabbade parkeringarna i juli minskade inbrotten avsevärt. Men polisen har fortfarande ingen misstänkt för brotten.
Bråk och hot vanligast i rapporterna
Innanför grindarna till parken är det något lugnare. Fram till den 15 augusti har sammanlagt 180 brott polisanmälts under 2017. Över hälften av dessa berör misstänkta stölder. Vidare har parkens ordningsvakter skrivit drygt 40 interna händelserapporter varav majoriteten gäller bråk och hot.
I juli tvingades ordningsvakterna exempelvis hantera flera våldsamma personer efter att de ska ha försökt avvisa en berusad besökare från Järnvägsrestaurangen.
"När kollegor anländer så går situationen från hotfull till handgemäng väldigt snabbt då flera vänner lägger sig i vårt beslut. Den berusade mannen försöker slå sig fri och vevar med armarna och läggs ned på marken. Samtidigt hoppar en tjej och en kille på kollegorna och försöker frita mannen", står det i rapporten.
"Ni ska alla dö"
Några veckor senare blir ordningsvakter kallade till Lisebergsbanan där en grupp män och kvinnor i 20-årsåldern är hotfulla mot andra besökare som påpekat att det inte är tillåtet att röka i kön. Vakterna beslutar sig för att avvisa gruppen.
"De har ett dåligt beteende men följer självmant med. Framme vid huvudentrén uttalar en av kvinnorna hot som består av 'ni ska alla dö'", skriver ordningsvakterna i sin rapport.
Flera av rapporterna berör också barn och ungdomar som i gäng har hotat och slagit andra i samma ålder.
Liseberg speglar samhället
Generellt säger sig Anders Börjesson på citypolisen uppleva att det är god ordning inne på parken.
– Vi märker inte av särskilt mycket problem på Liseberg. Det är en del stöldfall och en del ungdomar som har blivit av med sina mobiltelefoner. Men på det stora hela så har vi inga bekymmer där inne, säger han.
Det är en analys som Stefan Wern, informatör på Liseberg delar.
– Vi arbetar alltid med att förbättra säkerheten. Men vi anser att vi ligger på en bra säkerhetsnivå redan i dag, säger han och påpekar att antalet händelserapporter är få med tanke på antalet årliga besökare.
– Man kan aldrig garantera alla människors säkerhet hela tiden. Liseberg är en spegling av samhället. Det som händer på stan händer även här.
