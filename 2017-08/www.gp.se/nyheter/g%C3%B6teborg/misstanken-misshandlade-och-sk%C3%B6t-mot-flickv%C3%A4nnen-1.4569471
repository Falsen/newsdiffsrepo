Misstanken: Misshandlade och sköt mot flickvännen


Sandra Divinyi




Göteborg
I somras larmades insatsstyrkan till en ö i Göteborgs södra skärgård. Vittnen berättade om hur en man sköt mot, misshandlade och skrek åt sin flickvän. Nu åtalas mannen för hot och misshandel med ridpiska och gevärskolv.
– Är du värd att leva, ska mannen ha ropat enligt ett vittne.



Grannarna hörde gevärsskott och hur en kvinna skrek. – Jag hör hela tiden kvinnan säga något och det låter som att hon har dödsångest och panik, berättade han vidare.
Han larmade 112 och samtidigt som han pratade med dem hörde han mannens fortsatta hot: – Jag ser att kvinnan antingen ligger eller sitter på marken och då hör jag mannen ropa "är du värd att leva". Jag har aldrig upplevt något sådant tidigare så jag vågar inte titta men jag är rädd att mannen kommer att döda kvinnan.
Insatsstyrkan till skärgårdsön
Flera polispatruller larmades till skärgårdsön utanför Göteborg. Man skickade även insatsstyrkan, enligt handlingar i förundersökningsprotokollet. När de kom till huset på ön såg de att kvinnan och mannen befann sig inomhus.
Efter flera försök att få kontakt med mannen fick de honom att gå till altandörren. Polisen skriver i ett pm att mannen hade ett gevär i handen och tryckte sin flickvän framför sig. Poliserna beordrade mannen att släppa vapnet och efter en stund gjorde han som han blev tillsagd och poliserna kunde gripa honom. De såg då att mannen laddat sitt gevär med en patron i patronläget och två patroner i magasinet.
Misshandlats under hela kvällen
En polis skriver i ett pm att kvinnan hade flera skador och torkat blod i ansiktet. Det visade sig senare att hon även hade brott på revbenen och näsbenet.  För ambulanspersonalen berättade hon att hon blivit slagen under hela kvällen, både med knytnävar och med gevärskolven.
Slagen hade riktats mot hennes huvud och mot överkroppen. Hon berättade för ambulanspersonalen att hon trodde att hon skulle ha dött om poliserna inte hade kommit. I senare polisförhör berättade kvinnan att hon bara minns delar av kvällen. Hon berättade bland annat att hon legat i ett dike där hon blivit svårt misshandlad.
När hon låg i diket ska pojkvännen ha siktat med geväret mot henne och avlossat ett skott som hon kände svepte alldeles intill hennes huvud. Hela tiden fruktade hon för sitt liv.
Erkände slagen
Mannen har i polisförhör erkänt att han utsatte kvinnan för misshandeln. Han förtydligar senare att det är två örfilar han erkänner. – Jag gav henne lite lavetter.
Han säger också att det är möjligt att han även kan ha hotat kvinnan - men det rörde sig inte om dödshot mot någon.
Kvinnan påstod i polisförhör att mannen var svartsjuk och att det ska ha startat bråket. Mannen påstår i sin tur att kvinnan ringt till sina kompisar för att de skulle komma till dem och misshandla honom. Det ska ha fått honom att attackera flickvännen.
Inte mordförsök
Inledningsvis fanns misstankar om mordförsök men nu när mannen har åtalats för händelsen som utspelade sig i slutet av juni i år är brottsrubriceringen grov misshandel.
Mannen åtalas också för grovt olaga hot för att ha avfyrat ett vapen bredvid kvinnan flera gånger samtidigt som han sagt att han skulle döda henne.
Åklagaren skriver i stämningsansökan att mannen också ska ha använt sig av en ridpiska under misshandeln.
Han ska även ha ropat till en granne att han ska döda honom när grannen ropade till mannen att han skulle sluta slå kvinnan.
Dessutom finns en åtalspunkt rörande grovt vapenbrott för att mannen hade ett kulgevär utan rätt till det.
Rättegången startar nästa vecka.
GP har sökt åklagaren och mannens advokat.
