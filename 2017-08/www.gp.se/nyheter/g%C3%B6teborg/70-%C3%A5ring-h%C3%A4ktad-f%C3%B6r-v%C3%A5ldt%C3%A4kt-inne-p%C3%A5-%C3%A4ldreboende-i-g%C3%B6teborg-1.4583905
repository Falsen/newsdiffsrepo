70-åring häktad för våldtäkt inne på äldreboende i Göteborg


Peter Linné




Göteborg
En man i 70-årsåldern har häktats, misstänkt för en våldtäkt mot en jämnårig kvinna på ett äldreboende i nordöstra Göteborg.



Både den misstänkte och brottsoffret är bosatta på det kommunala äldreboendet. De känner varandra sedan en tid tillbaka.
Det var i vid lunchtid i fredags som övergreppet ska ha genomförts. Det anmäldes omgående, och efter ett par timmar kom en polispatrull till anläggningen och grep 70-åringen.
Starkare misstankegraden
- De närmare omständigheterna vill jag inte kommentera i nuläget, säger kammaråklagare Miranda Pedersen, som leder förundersökningen.
Tingsrätten häktade mannen igår, med fulla restriktioner enligt den starkare misstankegraden.
- Han nekar till den här anklagelsen. I övrigt kan jag tyvärr inte uttala mig i ärendet, konstaterar advokat Fredrik Hagby.
Lex Sarah-anmält
Enhetschefen på äldreboendet förklarar att de två inblandade bor i varsin lägenhet och att det inte utövas någon kontroll på vem som gästar vilket rum.
- Det vi tillhandahåller är ett visst personalstöd, inte mer. Det här handlar ju inte om omyndigförklarade människor, betonar chefen.
Händelsen har upprört både anställda och boende: - Vi har lämnat in en Lex Sarah-anmälan, för att få klargjort om vi på något sätt borde ha kunnat förhindra brottet, säger enhetschefen.
Hon tillägger: - Utan att föregripa resultatet av den utredningen har jag svårt att se hur vi, med tanke på den frihet som råder, skulle ha agerat för ett undvikande av situationen.
Får inte bo kvar
Enligt chefen kommer den 70-årige mannen att förflyttas, oavsett hur den juridiska processen slutar.
- Även om det kan bli komplicerat att hitta en ny plats för honom, så måste vi värna och stötta den här kvinnan. Det är vår uppgift, hon är den som blivit utsatt, konstaterar enhetschefen.
Mannen förekommer inte i belastningsregistret. Åtalstiden är utsatt till 12 september, såvida inte åklagaren begärd förlängd utredningstid.
