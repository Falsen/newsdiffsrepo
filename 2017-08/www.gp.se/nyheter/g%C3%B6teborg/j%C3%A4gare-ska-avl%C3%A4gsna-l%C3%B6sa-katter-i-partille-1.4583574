Jägare ska "avlägsna" lösa katter i Partille


Josefine Olausson




Göteborg
Kommunala Partillebo har satt upp en lapp om att en jägare kommer "avlägsna" omärkta, lösspringande katter i två bostadsområden – bland annat på grund av bajs i en sandlåda. Brevet har fått många kattägare att reagera starkt.
– Det är ett dåligt sätt att hantera det här på och hur de har formulerat brevet och i princip hota med avlivning om de inte är märkta, säger kattägaren Petra Lidström.



För bara några dagar sedan satte det kommunala bostadsbolaget Partillebo upp en lapp med en uppmaning om att de boende bör hålla koll på sina katter i Ljungkullen och Oxled i Partille.
"Då antalet klagomål om lösspringande katter utan uppsikt i området ökat har vi anlitat en jägare som kommer att avlägsna omärkta katter från bostadsområdet under vecka 36-37. Se till att era katter är under uppsikt (se text från trivselhandboken), ha chipmärkning och ett tydligt halsband. I barnens sandlådor finns i dag mycket bajs som barnen kan få i sig och bli sjuka", står det på lappen.
Vidare framgår det i brevet att vilda katter fångas in och avlivas en gång om året - vilket har fått kattägaren och Partillebon Petra Lidström att reagera starkt.
– Det är ett dåligt sätt att hantera det här på och hur de har formulerat brevet och i princip hota med avlivning om de inte är märkta, säger hon och fortsätter:
– Alla katter har rätt till sitt liv. De förtjänar att leva och det finns bättre sätt att hantera problemet med lösspringande katter, så som att ta de till katthem, säger Petra Lidström.
Hon är arg över brevet och tycker istället att katterna borde tas omhand.
– Jag är upprörd, arg och ledsen. Det här är väldigt hårt, att en katt ska få sätta sitt liv till för att någon klagar på kattbajs i sandlådan är en hård konsekvens. De är familjemedlemmar.
"Ett accelererande problem"
Katarina Elfverson, tillträdande vd på Partillebo, bekräftar att formuleringen på lappen inte var tydlig nog och att bostadsbolaget i framtiden ska tänka på att formulera sig tydligare.
– Det här brevet har tolkats på ett olyckligt sätt. Det är inte tänkt att någon katt ska skjutas, utan det ska självklart hanteras på klokt sätt. Vi får uttrycka oss mer humant och tydligare i hur de går till hur vi hanterar lösspringande katter framöver, säger hon.
– Till saken hör är att det är ett accelererande problem i två av våra områden. Det är många hyresgäster som uppger att katter driver omkring och uppträder förvildat, allt från att de kissar ner dynor och rabatter till att småbarn får kattbajs på sig, säger hon och fortsätter:
Enligt Katarina Elfverson, var tanken att få fler att sätta halsband på eller chipmärka sina katter.
– Det är ett väldigt värdeladdat ord där många tänker att det innebär skjutning. Vi kommer ta dit jägare som hanterar det här efter konstens alla regler, som är vana att hantera en situation när djur kan uppfattas som en sanitär olägenhet. De kommer göra en kartläggning om vilka katter som finns i området.
Kan komma att avlivas
LÄS MER: Lämnade hunden kopplad vid bostaden – reste på semester
Det är dock inte otänkbart att en del katter trots allt kommer att avlivas - förutsatt att man inte hittar någon annan lösning.
– Den absolut sista utvägen skulle vara att polisen utreder om det ska ske en polisanmälan för att avliva katten. I brevet kan man tolka det som att vi tar saken i egna händer, men så är inte fallet, säger Elfverson.
