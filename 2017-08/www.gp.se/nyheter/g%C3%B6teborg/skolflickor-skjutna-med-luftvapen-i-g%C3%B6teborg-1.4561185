Skolflickor skjutna med luftvapen i Göteborg


Josefine Olausson




Göteborg
Två högstadieflickor har skadats efter att ha blivit skjutna med vad polisen tror är en eller flera soft air gun-pistoler vid Nya Påvelundsskolan.
Under eftermiddagen har polisen identifierat tre misstänkta gärningsmän som nu misstänks för bland annat grov misshandel.
– Jag kan bara konstatera att en flicka är träffad i pannan och en annan i benet. Det är allvarligt, det hade kunnat vara ett öga, säger Stefan Gustafsson på polisen.



Vid 13.22 på onsdagseftermiddagen fick polisen larm om att två högstadieflickor beskjutits med luftvapen vid Nya Påvelundsskolan skolgård i västra Göteborg. Själva händelsen ska ha inträffat cirka 40 minuter innan polisen larmades.
Enligt polisen var det personalen på skolan som slog larm om att två personer på skolan blivit beskjutna med ett luftvapen. Senare visade det sig att tre yngre män misstänks ligga bakom brottet.
Efter att skolflickorna besköts ska gärningsmännen ha lämnat platsen i en mopedbil.
– Jag kan bara konstatera att en är träffad i pannan och en i benet. Det är allvarligt, det hade kunnat vara ett öga, säger Stefan Gustafsson, presstalesperson vid polisen i region Väst.
En av flickorna fördes efter händelsen till sjukhus för vård.
– Jag kan inte svara på varför det här har inträffat. Men det är ett synnerligen olämpligt beteende. De kunde ha blivit träffade i ögat, och om någon skulle mista sin syn vore det hemskt. Jag kan inte förstå hur man kan agera på det sättet, berättade Stefan Gustafsson vid 15-tiden på onsdagen.
Rubricering kan ändras
Skjutningen rubricerades till en början som misshandel, en rubricering som senare ändrades till grov misshandel och två ytterligare brottsrubriceringar - övergrepp i rättssak och vapenbrott.
Under eftermiddagen har polisen utrett och dokumenterat händelsen och identifierat tre misstänkta gärningsmän. Minst två av dem är enligt polisen tidigare elever på skolan.
Personerna var vid 18-tiden inte gripna.
– Ingen av dem har ännu hämtats till förhör eller gripits. Enligt de uppgifter som polisen fått fram så har tre yngre män varit delaktiga i gärningen, samtliga försvann från platsen i en så kallad mopedbil. Ärendet leds nu av åklagare som får fatta beslut om vilka åtgärder som ska genomföras, säger Stefan Gustafsson.
Skolans rektor, Christiane Holzwart, bekräftade tidigare under eftermiddagen för GP att två högstadieflickor som går på skolan hade förts till sjukhus respektive vårdcentral efter händelsen.
– De är omhändertagna och är just nu på vårdcentral och sjukhus. Vi rektorer har inte varit på plats på skolan under dagen och håller på att sätta oss in i vad som hänt. De som har gjort det här är inte elever på vår skola, berättade Christiane Holzwart, som i övrigt inte ville kommentera händelsen mer än så, vid 15.30-tiden på onsdagen.
Nämndordföranden: "Helt oacceptabelt"
Henrik Munck, MP, är ordförande i Västra Göteborgs stadsdelsnämnd där Nya Påvelundsskolan ligger.
Vid 15.30-tiden på onsdagseftermiddagen uppgav Munck att skolan höll på att skicka ut information om händelsen till sina elevers föräldrar via skolans olika kommunikationskanaler.
– Det som har hänt är helt oacceptabelt. Vi ska ha det tryggt i våra stadsdelar och inte minst runt våra skolor. Vi har generellt ett nära samarbete med polisen och har givetvis det även i den här situationen. På skolan arbetas det nu med olika åtgärder som är kopplat till det som har hänt, säger Henrik Munck.
Han uppger att han inte kan bedöma hur allvarligt skadade de drabbade flickorna är. Alla elever som berörts av händelsen kommer nu att erbjudas olika typer av stöd.
– Förutom de direkt drabbade att det flera andra som har chockats av det som hänt. Alla elever och all vår personal kommer att informeras om vilka olika stödformer som kommer att erbjudas för dem som känner oro och är behov av stöd, säger Henrick Munck.
När det gäller motivet till händelsen lämnar Munck över frågan till polisen.
– Polisen får svara på alla sådana frågor, om vad det kan finnas för bakgrund till det som har hänt och vilka som kan tänkas ha gjort det här, säger Henrik Munck.
Den aktuella skolan kommer enligt Munck att hålla öppet som vanligt under resten av eftermiddagen.
– Nu har i princip alla elever gått hem från dagen, men skolan håller öppet, berättade Henrik Munck under onsdagseftermiddagen.
