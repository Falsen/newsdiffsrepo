M-ledaren om nya arbetsplatserna i Göteborg: "Löjligt och provocerande"

Per Sydvik



Göteborg
Regeringens beslut att Myndigheten för kulturanalys flyttas till Göteborg väcker jubel hos lokala socialdemokrater.
Men inte hos oppositionsledaren: - Smått löjligt och provocerande, säger Jonas Ransgård (M).



Statsminister Stefan Löfven och civilminister Ardalan Shekarabi meddelade på onsdagen att sju myndigheter ska flyttas ut från Stockholm i avsikt att "stoppa centraliseringen".
Några av myndigheterna flyttas delvis ut, medan andra, som myndigheten med uppdrag att göra kulturpolitiska analyser och utvärderingar flyttas ut i sin helhet.
- Det här är bra för Göteborg, säger Mariya Voyvodova, kulturkommunalråd (S) i ett pressmeddelande, där hon framhåller att Myndigheten för kulturanalys kommer att bidra positivt till kulturlivet i Göteborg.
Moderaternas gruppledare Jonas Ransgård motiverar sin sågning av utlokaliseringen med myndighetens litenhet. - Det rör sig om tolv tjänster. Vi borde fått kemikalieinspektionen, med 280 tjänster, säger Ransgård.
Han motiverar sitt alternativ med att det viktiga för regeringen borde varit att se var det finns gott om kompetens. - Då är kemikalieinspektionen lämplig för Göteborg. När myndigheter utlokaliseras finns en risk att anställda hoppar av, och att det blir svårt med nyrekryteringen.
Jonas Ransgård vill, också med hänvisning till den goda kompetensförsörjningen, att EU:s medicinmyndighet EMA som i dag finns i Storbritannien hamnar här. - Sverige har, liksom andra länder, anmält intresse för EMA, men till Stockholm. Regeringen bör arbeta för att den kommer till Göteborg.
Myndigheten för kulturanalys ska senast 31 oktober nästa år vara på plats i Göteborg.
Ransgård säger sig inte ha någon speciell åsikt om myndigheten i sig. Detta till skillnad mot den kommande jämställdhetsmyndigheten, vilken han klassade som "ännu en opinionsbildande myndighet med oklar verksamhet".
- Däremot anser jag att det finns för många små myndigheter, säger Ransgård.
Kommunstyrelsens ordförande Ann-Sofie Hermansson (S) nämner i sin blogg att just jämställdhetsmyndigheten och den kommande Myndigheten för kulturanalys gör att "nu tickar de statliga toppjobben in".
- Det är precis den här typen av arbetsgivare som vi lider brist på i Göteborg, med arbetsplatser som kan få samhällsvetare och humanister att stanna i eller flytta till stan, skriver Hermansson.
Hon nämner också, som ett värdefullt tillskott, att RISE, det statliga ägarbolaget för industriforskningsinstitutet, nyligen invigt sitt huvudkontor på Lindholmen där uppåt 40 personer ska arbeta.
