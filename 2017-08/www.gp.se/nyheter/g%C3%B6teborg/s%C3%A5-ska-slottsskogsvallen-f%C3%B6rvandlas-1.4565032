Så ska Slottsskogsvallen förvandlas

Caroline Lundgren



Göteborg
Lagom till Slottsskogsvallens 100-årsjubileum kommer den att få en helt ny entré – och förvandlas till en aktivitetspark. Göteborgs stad utlyser nu en arkitekttävling där fyra förslag ska sållas fram, och röstas på av göteborgarna.



När Slottsskogsvallen fyller 100 år är det dags för ett efterlängtat ansiktslyft. Idag har parken enligt Göteborgs stad fallit något i skymundan, trots att läget är väldigt centralt och tillgängligt för många.
– Idag används till exempel de gamla fotbollsplanerna med grus för parkeringar. Vi tycker inte att området fyller den funktion som vi vill att den ska vara, vilket är en aktivitetspark. Det är ganska folktomt, säger Axel Peterson, projektledare på idrotts- och föreningsförvaltningen.
Slottsskogsvallen är ett anrikt område vilket gör att det måste hanteras på ett särskilt sätt, menar Peterson. Vallen byggdes i samband med Göteborgs 300-årsjubileum, men har inte rustats upp nämnvärt under det senaste århundradet. Sedan två år tillbaka pågår upprustning av anläggningens läktare, torn och mur. En ny ishall och idrottshall planeras också i nuläget och kommer att ersätta de befintliga.
LÄS MER: Så ska Slottsskogen utvecklas
Ska göra plats för evenemang
Utöver de pågående arbetena och planerna har nu Göteborgs stad valt att bryta ut parkområdet vid entrén till Slottsskogsvallen för att anlägga en aktivitetspark.
– Det här området består av två gröna kullar i nuläget och entrén ligger som en kil emellan i nuläget. Här tänker vi att det ska finnas plats för aktivitet, det ska vara attraktivt att vistas där och även kunna hållas evenemang, säger Axel Peterson.
Totalt rör det sig om en yta på nästan 100 000 kvadratmeter som kommer att anläggas, men staden är mån om att det kulturhistoriska värdet på platsen ska bevaras. Därför har de utlyst en arkitekttävling för att plocka fram fyra förslag som sedan ska röstas på.
– Vi har en lång lista på hur vi vill att de tävlande hanterar till exempel parkeringar och andra ytor, men huvuduppdraget är att skapa en park där människor vill vara. Det är en stor utmaning att rusta upp ett kulturhistoriskt område och ändå få liv och rörelse, säger Axel Peterson.
Göteborgarna kan påverka
I oktober drar tävlingen igång, och vid årsskiftet planeras fyra förslag ha tagits fram för omröstning. Då kommer göteborgarna själva att kunna lägga in kommentarer på bidragen. Det är ännu oklart var bidragen kommer att kunna beskådas, men enligt Peterson är det troligt att de visas upp på plats vid Slottsskogsvallen, alternativt någon plats där det vistas mer folk. Förslagen kommer också att vara tillgängliga digitalt och särskilda möten planeras också hållas.
– Vi kommer att bjuda in till samtal där göteborgare kan berätta vad de tycker är bra eller dåligt med de olika förslagen. Sedan fattar vi ett beslut om vilket förslag som vinner, säger Axel Peterson.
