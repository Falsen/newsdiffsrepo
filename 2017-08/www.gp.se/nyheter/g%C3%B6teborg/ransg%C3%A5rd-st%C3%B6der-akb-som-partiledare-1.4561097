Ransgård stöder AKB som partiledare


Filip Kruse




Göteborg
Jonas Ransgård, moderat kommunalråd i Göteborg, är kritisk till de offentliga kraven på att Anna Kinberg Batra bör lämna sitt uppdrag.



En debatt som handlar om vem som ska leda Moderaterna är inte vad partiet behöver dryga året innan riksdagsvalet, menar Jonas Ransgård.
– Det här gagnar inte Alliansen och Moderaternas chans att vinna val. Man gör en personfråga av något som egentligen är politiskt, säger han.
Den kritik som Jonas Ransgård möjligen skulle kunna rikta mot sin partiledare är den som Anna Kinberg Batra själv varit inne på: att hon skulle kunnat vara tydligare med vilken politik hon står för. Men samtidigt är svaren man får en konsekvens av frågorna som ställs, enligt Jonas Ransgård.
– Hon har själv sagt att hon skulle kunna vara tydligare och det kan jag hålla med om. Men samtidigt handlar det om vilket utrymme man får och vilka frågor som ställs.
En del av Moderaternas problem är att de frågor som varit på tapeten inte har gagnat partiet.
– Jag är inte säker på att man gjort så mycket fel utan det handlar också om vilka frågor som är uppe i debatten. När det handlar om fler jobb och stabil ekonomi så är vi den bästa liberalkonservativa kombinationen. När det handlar om sådana frågor så går vi jättebra. Men när samhällsdebatten handlar om frågor där liberaler och konservativa tycker olika så går det sämre.
Har Anna Kinberg Batra ditt förtroende? – Absolut.
Tror du att hon kommer att leda Moderaterna över valet? – Absolut.
