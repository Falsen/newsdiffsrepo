Hallen vid Gröna vallen blir verklighet


Arne Larsson




Göteborg
Planerna på en idrottshall vid Gröna vallen är ett steg närmare verklighet. På tisdagen beslutade byggnadsnämnden om planbesked.



– Det här är ju ett projekt det talats om ganska länge, så det är väldigt roligt att det kommer igång nu, säger Ann Catrine Fogelgren (L), andre vice ordförande i byggnadsnämnden. Gröna vallen i Majorna är klassisk idrottsmark, känd bland annat för att det var här Gunnar Gren slog sina första passningar. Här finns en konstgräsplan och en parkeringsplats – som förhoppningsvis redan inom tre år får ge plats för en idrottshall och ett antal lägenheter. Fredric Norrå, planchef på stadsbyggnadskontoret, visar en skiss som arkitektfirman Okidoki tagit fram: parkeringsplatserna har placerats i källarplan. Över dem en idrottshall. Och runtom hallen 120 lägenheter, med en innergård på hallens tak. – Det blir ett bra tillskott i det här området, säger Fredric Norrå.
Konstgräsplanen kommer att kortas något, men eftersom den i dagsläget är 105 meter kommer den även i framtiden vara tillräckligt stor för att spela tävlingsmatcher på. – Det här är verkligen jättebra och kul. Men i anslutning till att det här byggs måste vi se över tillgången på förskoleplatser i området, säger Johannes Hulter (S), vice ordförande i byggnadsnämnden.
Hus med flera funktioner
Byggnadsnämndens ordförande Emmali Jansson (MP) säger att det är extra roligt att man i ett och samma hus får in flera funktioner – både bostäder, som behövs mer än väl, samt en idrottshall. – Det är ju så man gjorde före miljonprogrammets dagar, då allt skulle delas upp. Så det är ett nygammalt sätt att tänka och någonting som kommer mer och mer.
Miljön runt Gröna vallen är kulturhistoriskt värdefull, med klassiska landshövdingehus. Johan Zandin (V) betonar att man från byggnadsnämndens sida av det skälet kommer att följa gestaltningen av nybygget noga. – Det måste passa in, säger han.
