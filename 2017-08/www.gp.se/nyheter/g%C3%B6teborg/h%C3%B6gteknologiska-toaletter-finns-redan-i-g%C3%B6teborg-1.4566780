Högteknologiska toaletter finns redan i Göteborg

Gabriella Elbied Pettersson



Göteborg
Efter att GP skrev om Liberalen Ann Catrine Fogelgrens förslag om högteknologiska toaletter har företrädare från Miljöpartiet reagerat. "Supertoaletterna" finns redan i Göteborg – sedan två år tillbaka.

– Jag blev minst sagt förvånad när jag läste artikeln, säger Elisabeth Undén (MP), ordförande i lokalnämnden.



GP berättade tidigare om Ann Catrine Fogelgrens (L) förslag om att införa högteknologiska "Japanska" toaletter inom äldreomsorgen i Göteborg. Toaletterna både torkar och tvättar användarna och skulle enligt förslaget innebära en frihetskänsla för de äldre.
Enligt Ann Catrine Fogelgren finns det en möjlighet att Göteborgs stad röstar ja till ett pilotprojekt med dessa toaletter då responsen har varit positiv från stadsdelarna.
– Jag tycker att det är dags att ta ett steg in i det digitala. Det här förslaget är viktigt både för de äldre och för personalen. Det är en symbol för fortsatt utveckling, sade Ann Catrine Fogelgren om förslaget till GP.
Toaletterna ingen nyhet
Men högteknologiska toaletter är ingen nyhet i Göteborg, utan har funnits i staden de senaste åren. Sedan 2015 har fem stycken toaletter ingått i ett pilotprojekt och har testats på äldreboendet Dicksons hus i Örgryte-Härlanda. Enligt Elisabeth Undén (MP), ordförande i lokalnämnden, har några toaletter plockats bort, men tre som både personal och boende har varit nöjda med är kvar och man arbetar fortfarande aktivt med frågan.
– Vissa var bra, vissa var det inte. Vi har uttryckt oss positiva till att fortsätta, men det är inte Ann Catrine Fogelgren som har kommit på detta, det fanns redan innan, säger Elisabeth Undén.
Hon tycker att det är konstigt att Ann Catrine Fogelgren inte verkar vara medveten om att ett pilotprojekt redan genomförts och att toaletterna redan finns i Göteborg.
– Jag blev minst sagt förvånad när jag läste artikeln. Vi motsätter oss absolut inte förslaget, men eftersom vi har skrivit att det redan finns i remissvaret till hennes egna motion så borde hon veta vad vi tycker, men hon verkar inte ha koll på det, säger Elisabeth Undén och fortsätter:
– Liberalerna kan ibland hitta på att de hittar på allt här i världen.
Förvånad över kritiken
Ann Catrine Fogelgren är förvånad över kritiken och ställer sig frågande till att ingen har sagt något om det tidigare pilotprojektet under arbetets gång.
– Jag visste inte om något om det tidigare pilotprojektet, jag är väldigt förvånad eftersom vi har kontakt över blockgränserna och många tjänstemän är inblandade, och ingen har pratat om att det finns. Även stadsdelen Örgryte-Härlanda hade motionen på remiss, och de har inte sagt något, bara ställt sig bakom det här, säger Ann Catrine Fogelgren.
Att informationen om de redan existerande toaletterna ska finnas i remissvaren förklarar hon med att hon inte har "lusläst" dem än.
– Det är konstigt att man inte har avrapporterat detta i något sammanhang. Det är klart att vi inte lägger motioner för att vi tycker det är kul, det finns ju ingen anledning till det, säger Ann Catrine Fogelgren.
Hon ställer sig även frågande till varför man inte gått vidare med toaletterna efter det tidigare pilotprojektet, men menar även att det krävs ett större pilotprojekt än fem toaletter för att kunna avgöra effekten.
– Vi vill ju att det ska ingå i alla äldreboenden, vi vill ha ett större pilotprojekt för att det ska kunna gå och mäta effekter både för personal och boende, säger Ann Catrine Fogelgren.
