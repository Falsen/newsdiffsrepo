Svampsäsongen är här: "Det ser lovande ut"

Mia Holmberg Karlsson



Göteborg
På med stövlarna, fram med korgen och ut i skogen. Efter en ostadig sommar nalkas en fin svamphöst. Karljohan och kantareller har de flesta koll på, men Göteborgsskogarna rymmer fler skatter än så.



– Växte den med björk?
Vivi Svensson skakar nekande på huvudet åt mykolog Robert Dauns fråga.
– Nej, det var mest gran och så.
Den flätade korg där svampen i Robert Dauns hand nyss låg ser ut som själva sinnebilden av höst. Under ett tummat svamplexikon skymtar ett tiotal nyplockade, jordiga svampar i olika färg och form bland grön mossa. Karljohan, mandelriska och vad Vivi Svensson hoppas är en vinkremla, och så några andra obekanta svampar som hon är nyfiken på. En dryg timme tog det att fylla korgen i Svartedalens skogar, och nu har hon tagit med den till Botaniskas svampbestämning för att lära sig mer om sina fynd.
Robert Daun knipsar av ett hörn av det exemplar hon räckt fram, doftar och smakar eftertänksamt på den pastellfärgade hatten.
– Den var lite skarp. Jag vågar inte riktigt säga säkert vad det är.
Går att plocka i centrala Göteborg
Någon sorts kremla är det åtminstone, konstaterar han. Runt 150 olika arter lever i Norden, så det är inte helt lätt att ha stenkoll på dem alla. Men i övrigt har Robert Daun och tropikbotanist Magnus Neuendorf inga svårigheter att artbestämma de fynd som dagens svampplockare har med sig. På ett långbord i växthusets entré ligger porslinsfat uppradade med olika arter. Sandsopp, kokosriska, skogsriska, gallsopp, luden vitriska. De flesta har Magnus Neuendorf hittat i skogen nära Landvetter. Enligt honom har vi en löftesrik svamphöst framför oss.
– Det ser lovande ut. Det har varit torrt och fint i juli och då brukar det kunna bli riktiga karljohanår, säger han och måttar med händerna för att visa hur stora de kan bli.
För att hitta god matsvamp behöver man inte ge sig långt ut i skogen. Både Slottsskogen och Änggårdsbergen funkar fint.
– Här i Änggårdsbergen är det många som går och plockar svamp. Ute i de lite äldre skogarna, gärna blandskog, hittar du soppar och en del kremlor som kommer nu. Kantareller finns det gott om och blodriskor kommer också nu framöver, berättar Magnus Neuendorf.
"Den här är supergiftig"
I slutet av september öppnar Botaniskas årliga svamputställning, och varje måndagskväll till och med början av oktober kan hugade komma till Botaniska med eller utan svampkorg för att få lära sig mer om olika arter. De flesta är ofarliga för människan, men svampskogen kan vara förrädisk och är man tveksam är det bäst att ta det säkra före det osäkra.
– Det bästa är att komma hit eller få tag på någon person som kan. Använda svampböcker kan man också göra, men då ska de inte vara äldre än från slutet på sjuttiotalet, konstaterar Magnus Neuendorf.
Jari Karlsson från Skällinge har med sig en redig korg till växthuset, men någon större lycka i skogen har han inte haft. Svamp för svamp dömer experterna ut hans fynd som mer eller mindre oätliga.
– Den här är supergiftig, konstaterar Robert Daun och lyfter upp en toppig giftspindling ur svampkorgen.
Jari Karlsson är nöjd ändå.
– Vi hade visst inte med oss så mycket som var ätbart. Men vi plockade för att lära oss. Vi plockar mest kantareller, så det är kul att lära sig lite nytt, säger han.
Svampintresset ökar
Ända fram tills frostens ankomst går det att plocka svamp i Göteborgsskogarna. Under en ovanligt mild vinter för några år sedan plockade någon kantareller två dagar innan julafton, berättar Magnus Neuendorf. Enligt honom lockar svampskogen besökare som aldrig förr.
– Redan på nittiotalet såg vi att det ökade. Fler och fler tycker att det är kul med svamp och intresserar sig, säger han.
För Magnus Neuendorf har svampintresset hängt med sedan barndomen. Svampminnena är många och kära och kunskapen bred. Men det där med att man bara kan plocka svamp i flätad korg, det stämmer visst inte.
– Min morbror var och hälsade på när jag var tio, tolv år och vi åkte ut till sjön Östen utanför Skövde. Vi kom till en beteshage full med ängschampinjoner men hade inget att plocka dem i. Då tog han av sig sin jacka och så plockade en hel kavaj full med champinjoner.
