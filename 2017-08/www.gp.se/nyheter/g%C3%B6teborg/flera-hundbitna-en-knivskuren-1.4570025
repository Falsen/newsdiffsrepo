Flera hundbitna – en knivskuren


Tobias Kjellberg




Göteborg
En kvinna ska ha knivskurit en annan kvinna i Göteborg. Dessutom ska den misstänkta kvinnans hund ha attackerat flera människor. Polisen är på plats och en är gripen.



Vid femtiden under fredagseftermiddagen fick polisen ett larm om att en hund attackerade folk i Hammarkullen, Göteborg.
– Det är flera som har blivit hundbitna utav gärningskvinnans hund. Sedan har hon knivskurit en annan kvinna, säger Hans Lippens, presstalesperson vid polisen i region Väst.
Polisens uppgift är att bråket ska ha startat efter att den misstänkta kvinnans hund, som ska vara en pitbull, sprungit lös och gått till attack mot flera personer.
– Då blev det någon form av bråk. Och en kniv kommer fram varpå den ena kvinnan skär den andre, säger Hans Lippens.
En gripen
Vilken typ av skador den knivskurne ådragit sig i fejden är oklart, men hon har förts till sjukhus med ambulans.
– Hur allvarligt det är, hur djupt det är, det vet jag inte än, säger Hans Lippens.
På Sahlgrenska bekräftar man att man tagit emot kvinnan.
– Hon är i 20-årsåldern och hennes tillstånd är allvarligt, säger Cecilia Wallström, vid Sahlgrenskas pressjour.
Kort efter att polisen anlänt till platsen kunde man gripa kvinnan som äger hunden och burit kniven. Även hon ska vara i 20-årsåldern.
– Hon är gripen. Det är hon som hade knivhuggit och är också ägare till hunden, säger Lippens.
Många bitna
Det ska vara kaotiskt på platsen, berättar Hans Lippens – det är svårt att få en samlad bild av vad som hänt.
– Det är mycket folk på platsen som vill anmäla att man blivit hundbitna, det är lite upprörda känslor, säger han och fortsätter:
– Vi håller på att prata med folk till vänster och höger, höger och vänster. Vi är på plats där med fyra enheter just nu.
Gärningskvinnan anträffades i närområdet, och gripandet var odramatiskt, enligt Lippens.
Strax efter 18-tiden uppgav polisen att det hade lugnat sig på platsen och enheterna var på väg till stationen för att skriva rapport.

Vet du mer? Är du på plats? Kontakta GP!
Via mejl: [email protected]
Telefon: 031-17 20 10
MMS/SMS: 720 10
Texten uppdateras.
