Flera hundbitna – en knivskuren


Tobias Kjellberg




Göteborg
En kvinna knivskar en annan kvinna i Göteborg under fredagen. Detta i samband med att gärningskvinnans hund sprungit lös och attackerat flera människor. Den knivskurne vårdas på sjukhus för allvarliga skador.



Vid femtiden under fredagseftermiddagen fick polisen ett larm om att en hund attackerade folk i Hammarkullen, Göteborg.
– Det är flera som har blivit hundbitna utav gärningskvinnans hund. Sedan har hon knivskurit en annan kvinna, sade Hans Lippens, presstalesperson vid polisen i region Väst.
Polisens uppgift är att bråket ska ha startat efter att den misstänkta kvinnans hund, som ska vara en pitbull, sprungit lös och gått till attack mot flera personer.
– Då blev det någon form av bråk. Och en kniv kommer fram varpå den ena kvinnan skär den andre, sade Hans Lippens.
En gripen
Vilken typ av skador den knivskurne ådragit sig i fejden är oklart, men hon har förts till sjukhus med ambulans.
– Hur allvarligt det är, hur djupt det är, det vet jag inte än, sade Hans Lippens.
På Sahlgrenska bekräftar man att man tagit emot kvinnan.
– Hon är i 20-årsåldern och hennes tillstånd är allvarligt, sade Cecilia Wallström, vid Sahlgrenskas pressjour.
Kort efter att polisen anlänt till platsen kunde man gripa kvinnan som äger hunden och burit kniven. Även hon ska vara i 20-årsåldern.
– Hon är gripen. Det är hon som hade knivhuggit och är också ägare till hunden, sade Lippens.
Många bitna
Det var kaotiskt på platsen, berättade Hans Lippens – det var svårt att få en samlad bild av vad som hänt.
– Det är mycket folk på platsen som vill anmäla att man blivit hundbitna, det är lite upprörda känslor, sade han och fortsatte:
– Vi håller på att prata med folk till vänster och höger, höger och vänster. Vi är på plats där med fyra enheter just nu.
Under kvällen meddelade polisen att ingen kommer att anmäla hundbetten. Däremot har en anmälan om grov misshandel upprättats mot den gripna kvinnan.
– Det var mest upprörda känslor över att hunden sprungit lös och hoppat på folk, säger Hans Lippens.
Till skillnad från knivskärningen ska hundbetten inte orsakat några allvarliga skador på någon – det har mest handlat om skrubbsår, berättar Hans Lippens.
Hur kommer det att gå för hunden?
– Hundförarpolisen kommer göra en mental kontroll av den här hunden i ett senare skede. Hade någon blivit allvarligt skadad av den hade man tagit den och låst in den direkt.
Gärningskvinnan och hunden anträffades i närområdet kort efter att polisen kommit dit, och gripandet var odramatiskt, enligt Lippens.
