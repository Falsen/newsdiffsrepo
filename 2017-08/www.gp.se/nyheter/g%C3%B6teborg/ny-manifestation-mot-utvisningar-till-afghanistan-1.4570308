Ny manifestation mot utvisningar till Afghanistan


Johan Sundström




Göteborg
Ett femtiotal personer samlades under fredagen på Järntorget för att tåga mot Migrationsverkets lokaler i Svingeln. Genom att personligen överlämna dokumentation till personal på myndigheten vill de att utvisningarna av ensamkommande till Afghanistan ska upphöra.



Marschen mot Migrationsverket ska strax börja och flera banderoller vajar i vinden. Zahra Samadi, som är från Afghanistan, är en av arrangörerna till manifestationen. – Jag flydde från mitt land efter att min pappa togs av Talibanerna. Först flydde jag till Iran och sedan hit till Sverige där jag fick uppehållstillstånd. Men det var enklare på den tiden. Nu skickas många ensamkommande tillbaka till Afghanistan där läget fortfarande är mycket farligt. Attacker sker hela tiden, och de som skickas ner får ingen hjälp av myndigheterna på plats, säger Zahra Samadi.  Marschen startar och gruppen ger sig iväg med banderoller och slagord genom Vasa, nedför Avenyn och sedan mot svingeln. Väl på plats ställer de sig med banderoller och ropar ”migration migration, no deportation”.
Lämnade över dokument
Magnus Jotunheim, enhetschef på Migrationsverket Väst, kommer ut får att ta emot en samling dokument från Zahra Samadi och några till av manifestationens initiativtagare.   – Vi har bland annat samlat uppgifter om den senaste tidens attacker i Afghanistan för att få Migrationsverket att ompröva sitt beslut om att utvisa personer dit, säger Zara Samadi.  Magnus Jotunheim tar dokumenten efter att ha lyssnat på Zahra Samadis beskrivning av läget i Afghanistan.   – Jag kommer att diarieföra dem och sedan kommer den som det berör att titta på dem. Om det påverkar vår bedömning är omöjligt att säga innan vi gått igenom dem, säger han.
Flydde över Medelhavet
Efter överlämningen av dokumenten påbörjas marschen tillbaka mot Järntorget. Längst bak i tåget går Zarif Ghorbani, 19 år och från Kabul i Afghanistan. Han kom till Sverige som sjuttonåring för två år sedan. Nyss fick han besked om att hans asylansökan avslås.  – Jag är uppvuxen i ett land som var livsfarligt. Efter att ha flytt över medelhavet så har jag lyckats att starta ett nytt liv här. I dag går jag på gymnasiet och spelar fotboll, men nu kan jag bli tillbakaskickad till ett land där jag riskerar att dö, säger Zarif Ghorbani.
Manifestationen kommer att avslutas med en ljusceremoni på Olof Palmes plats klockan halv nio ikväll. Enligt arrangörerna planerar de att genomföra en manifestation varje fredag den närmsta tiden framåt.
