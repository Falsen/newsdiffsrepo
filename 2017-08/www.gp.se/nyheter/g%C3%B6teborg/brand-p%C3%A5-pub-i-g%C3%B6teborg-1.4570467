Brand på pub i Göteborg


Tobias Kjellberg




Göteborg
En brand bröt ut i köket på en pub i centrala Göteborg under fredagskvällen. Puben utrymdes och räddningstjänsten gick in med rökdykare för att få kontroll över branden.



Det var vid åttatiden under fredagskvällen som det började brinna i köket på en pub på en tvärgata till Avenyn i Göteborg.
– Det brann i restaurangköket, men jag vet inte omfattningen av det, säger Hans Lippens, presstalesperson vid polisen i region Väst.
När räddningstjänsten kom till platsen var det en utvecklad brand, och man fick gå in med rökdykare för att släcka branden.
– Det vi håller på med nu är att kontrollera så att det inte har spridit sig, säger Mats Gränsmark, larm- och ledningsoperatör vid räddningstjänsten i Storgöteborg.
Risk för spridning
Risken är att branden har stigit upp i ventilationssystemet och spridit sig, berättar Mats Gränsmark. Nu söker man med värmekamera och gasjouren är på väg för att kontrollera platsen.
– Det kan bli förödande, stället är utrymt medan vi arbetar, säger Mats Gränsmark.
Anledningen till branden tros vara olja på spisen som spridit sig. Därefter ska väggen ha tagit eld, uppger räddningstjänsten.
"Diffus brandlukt"
Ett vittne som sitter på en restaurang i närheten berättar att det är många enheter på plats.
– Vi har känt en diffus brandlukt, men jag vet inte om det kommer därifrån. Det är en massa enheter vid Stora Teatern, säger vittnet Rickard till GP.
Vid 20.30 uppger räddningstjänsten att branden klarade sig till bara köket. Det gick inte vidare upp i ventilationen.
– Vi gjorde efterkontroller och det hade inte spridit sig. Vi har avslutat räddningsinsatsen. Det slutade väl, säger Mats Gränsmark.
Texten uppdateras.
