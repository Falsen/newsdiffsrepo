Han vill vinna VM-guld i cigarrpuffning

Jules Attar



Göteborg
Utmaningen är att så långsamt som möjligt röka en cigarr utan att den slocknar.
I september deltar göteborgaren Igor Kovacic i VM i cigarrpuffning.
– Målsättningen är främst att ha kul, men såklart går jag för guldet.



För fyra år sedan hamnade Igor Kovacic tillsammans med sina vänner ur Göteborgs Cigarrsällskap på en tävling anordnad av Marko Bilic.  –  Det var första gången jag hörde talas om termen "slow smoke", som tävlingsstilen kallas, berättar han.
"En härlig gemenskap"
Igor gick till tävlingen av ren nyfikenhet och ställde upp. Han vann den och sedan dess har han tävlat aktivt.  – Det finns en viss disciplin som jag uppskattar. Cigarren är av en viss typ och man ska röka upp nio cm så långsamt som möjligt. Men det finns även en härlig gemenskap under tävlingen med människor från alla möjliga nationer, yrken och åldrar.
Igors intresse för "slow smoking" väcker blandade reaktioner bland vänner och bekanta.  – Jag tränar annars mycket och håller kosten och får då en hel del frågor om hur det går ihop med att röka cigarr. Samtidigt är jag tydlig med att påpeka att jag njuter av cigarrens smak och förklarar skillnaden mellan cigarrer och cigaretter.
Lika mycket tobak som ett cigarettpaket
Maria Martini, utvecklingsledare för tobaksförebyggande på Kunskapskällar'n för Göteborgs stad, ser annorlunda på saken.  – Om man röker cigarrer regelbundet så är man i riskzonen för samma hälsorisker som cigarettrökare. Cigarrökare drar ofta munbloss, cigarröken är alkalisk och tas upp genom slemhinnor i munhålan och upplevs därför inte lika stark som cigaretter. Men en cigarr kan bära ungefär samma mängd tobak som ett paket cigaretter, vilket gör dem starkt beroendeframkallande. Man röker cigarren under mycket längre tid och det är röken som är den mest skadliga, menar hon.
Och att tävla i cigarrpuffning är inte något som hon anser Sverige borde ta efter i en större skala.  – Det här en praktik ur en folkhälsosynpunkt som inte är så intressant för framtiden. Det vuxna gör, gör även barn. Detta är ett cyniskt sätt för tobaksindustrin att öka sin försäljning av en onödig produkt.
Växande intresse
VM i Split är Igors fjärde mästerskap. I våras deltog han även i en tävling i New York där han slog det dåvarande världsrekordet, med tiden 2 h 55 minuter och 27 sekunder.  – Rekordet stod sig ungefär två veckor. Nu hoppas jag kan kunna toppa min andraplacering och bli världsmästare, avslutar Igor.
William Kilander är ordförande i nystartade SvCF, Svenska cigarrförbundet.  – Vi inom SvCF kände att det var dags att bilda förbundet, främst på grund av det växande intresset för cigarrer.
Får ni ofta frågor om hälsoaspekten kring "slow smoke"? – Den största fördomen mot cigarren är att det är en stor cigarett. Att man blir beroende och inhalerar röken. Vi hoppas att kunna skapa en attitydförändring för cigarren.
Tävlingen äger rum mellan den 1-3 september i Split, Kroatien.
