Så ska Göteborgs gator terrorskyddas


Michael Verdicchio




Göteborg
Trots terrordåd runt om i Europa saknas fortfarande trafikhinder som skyddar fotgängare i centrala Göteborg. I dag har kommunen möte i frågan - som splittrar företagare och polis.



Det är strax efter lunchtid och hundratals människor passerar på Kungsgatan. En av flera platser i centrala Göteborg där kommunen överväger att sätta upp trafikhinder för att försvåra vid en terrorattack. I dagsläget finns det inget som hindrar en förare med ont uppsåt från att svänga in och accelerera ohindrat längs den folkfyllda gatan.
– Man skulle absolut kunna ha betongblock eller trafikhinder som kan fällas upp och ner här. Men det viktiga är att sådana skyddsåtgärder inte försvårar för utryckningsfordon eller kollektivtrafik. Och att man diskuterar var gränsen ska dras, säger Erik Nord, polischef för område Storgöteborg.
LÄS ÄVEN: Kontraterrorism - en växande miljardindustri
Tittar på andra städer i Europa
Det är främst centrala gågator som trafikkontoret nu ser över efter ett uppdrag från kommunstyrelsen. Hittills handlar politikernas uppdrag om att man ska utreda "om det finns behov" av sådana åtgärder Göteborg, men trafikkontoret tänker sig ändå att det hela ska mynna ut i flera förslag.
– Vi tittar på hur andra städer i Europa gjort. En särskild grupp ska ses för att diskutera vilka åtgärder som eventuellt kan bli verklighet, säger Mattias Junemo, ansvarig för projektet på trafikkontoret.
Att jobba aktivt med stadsplanering i syfte att motarbeta terrordåd har blivit allt mer vanligt runt om i Europa, särskilt i Storbritannien. Det kan handla om att utforma vägar så att de inte går att accelerera en lång sträcka på eller om att placera ut murar, planteringar och skulpturer som agerar skyddande för fotgängare. Andra alternativ är grindar och pollare som kan höjas upp och ner ur marken elektroniskt.
Förslaget: Stålvajrar på Avenyn
En som välkomnar mer säkerhet i centrala Göteborg är Johnolof Olsson, butiksägare och ordförande för företagarföreningen Innerstaden. För honom är det viktigt att eventuella hinder inte tar för stor plats och att de smälter in på ett snyggt sätt.
– Jag var nyligen i Nice och kollade hur de gjort efter terrorattacken där. De har spänt upp stålvajrar för att avdela vissa filer. Det tar inte plats och hade kunnat vara en smidig lösning på Avenyn till exempel, säger Johnolof Olsson.
Men ska man ge efter för rädslan? – Nej. Och vi kan givetvis inte spärra in hela stan. Men säkerheten måste ändå vara viktigast. Jag känner mig inte otrygg i dag, men varje gång sådana här attacker sker så kommer känslan av att vi kan göra mer. Ska folk fortsätta komma till centrum måste de känna sig trygga.
Trots terrorn - besöken ökade
Samtidigt verkar lastbilsattackerna runt om i Europa inte ha skrämt shoppingbesökarna i Göteborg särskilt mycket. Enligt Innerstaden som mäter antalet passerande fotgängare via så kallade flödesmätare, ökade rörelsen på de centrala gatorna i Göteborg med 20 procent under juni och juli i år, jämfört med samma period förra året.
Den svenska polisen har i dag befogenheter att uppmana kommuner att säkra vissa platser permanent om man anser att det är nödvändigt, något man i dag gör främst tillfälligt vid stora evenemang. Men trots allt fler terrordåd där fordon använts för att meja ner fotgängare, ser polischefen Erik Nord inget större behov av en sådan uppmaning i Göteborg.
– Jag är inte emot det. Men det kan lätt bli en falsk trygghet. Om vi väljer att skydda den här gatan, vad säger att en terrorist inte bara väljer en annan? Ska man införa detta måste det finnas en övergripande plan och där är vi inte i dag. Det riskerar att bli ett publikt frieri.
