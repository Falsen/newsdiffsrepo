Kontraterrorism - en växande miljardindustri


Michael Verdicchio




Göteborg
London, Köpenhamn och Stockholm är tre av städerna som Göteborg nu tittar på när det gäller terrorbekämpning i stadsmiljön. I dag är fenomenet en växande mångmiljardindustri.



I Stockholm har man sen lastbilsattacken vid Drottninggatan placerat ut granithinder, blomkrukor och bänkar i väntan på att fler så kallade betonglejon ska levereras. Vid centralstationen har man placerat ut granitblock och på vissa gågator har man ställt ut andra typer av hinder för att skydda fotgängare.
Ett förslag som diskuterats i Stockholm är höj- och sänkbara pollare likt de man i dag har för att skydda Rosenbad och Riksdagen. Men det alternativet är numera borträknat.
– Sådant kräver övervakning dygnet runt, antingen med vakter eller kameror. Det är inte praktiskt möjligt med sådana intensiva åtgärder i varje gatuhörn, säger Fredrik Jurdell, biträdande stadsdirektör i Stockholm.
LÄS MER: Så ska Göteborgs gator terrorskyddas
Arkitektur som försvårar för terrorister
I Storbritannien förs sedan flera år tillbaka ett aktivt arbete med så kallad Hostile Vehicle Mitigation (HVM), det vill säga att skapa begränsningar för "fientliga fordon".
Tidigare handlade begreppet mycket om att skapa avstånd till byggnader och minimera risker vid exempelvis bilbomber. Men på senare år handlar det allt mer om att förhindra fordon från att meja ner fotgängare.
Tanken är att genom smart arkitektur förhindra fordon från att kunna accelerera ohindrat där det rör sig mycket människor.
Arsenals arena – ett föregångsexempel
Kring fotbollslaget Arsenals hemmaarena Emirates Stadium i London finns exempelvis särskilda bänkar och planteringar utplacerade för att förhindra fordon från att köra in. Utanför finns även gigantiska bokstäver som bildar ordet Arsenal utplacerade - bokstäver som samtidigt är byggda för att kunna stoppa en eventuell fordonsattack.
I Köpenhamn placerade man granitblock kring parlamentsbyggnaden redan 2011 efter terrordådet i Oslo. Efter lastbilsattacken mot en julmarknad i Berlin förra året sattes även tillfälliga betongblock upp i fotgängarzoner som skydd. En lösning som Köpenhamns överborgmästare meddelade skulle bli permanent efter attacken i Stockholm.
Industri värd miljarder
Enligt tidningen The Mirror omsätter kontraterrorism- och HVM-industrin numera över 550 miljarder kronor årligen globalt, en siffra som förväntas öka till närmare 900 miljarder år 2021.
Men för Fredrik Jurdell är det också viktigt att stanna upp och reflektera över vad utvecklingen kan innebära.
– Man får inte glömma att vi samtidigt vill värna det öppna samhället. Det är alltid en svår avvägning med sådant här arbete.
