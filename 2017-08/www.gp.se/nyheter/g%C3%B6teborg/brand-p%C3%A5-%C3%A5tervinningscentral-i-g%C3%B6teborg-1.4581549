Brand på återvinningscentral i Göteborg


Andreas Göransson




Göteborg
Räddningstjänsten varnar allmänheten för farlig brandrök efter en brand på Högsbo återvinningscentral på tisdagskvällen. Boende uppmanas att stänga dörrar och fönster.
– Det är många som har ringt in och varit oroliga, och det är bra om de stänger fönster och ventilation, säger Joakim Hallin vid räddningstjänsten i Storgöteborg.



Det brinner i en sopkomprimator på återvinningscentralen i Högsbo. Larmet kom in strax efter 18 men är under kontroll. Räddningstjänsten uppmanar dock allmänheten att stänga fönster och ventilation eftersom att röken som sprider sig kan vara farlig att andas in.
– Det är många som har ringt in och varit oroliga, och det är bra om de stänger fönster och ventilation, säger Joakim Hallin, larm- och ledningsoperatör på räddningstjänsten i Storgöteborg och fortsätter:
– All rök är ju farlig, men nu brinner det i komprimerande sopor så det är ganska rejält med rök.
Röken sprider sig i nordlig riktning från anläggningen mot Änggården och Majorna och räddningstjänsten uppger att de väntas vara kvar på platsen till klockan 22 i kväll. De är på plats flera enheter från två olika brandstationer.
Hörde explosioner
Branden började i samband med två explosioner, något många GP-läsare hört av sig om. Enligt räddningstjänsten urartade branden i en sopkomprimator, och då är det vanligt att det förekommer explosioner.
– Det kan vara värme i samband med tjäle i maskinen.
Finns det risk för större explosioner?
– Nej, det gör det inte.
Stort pådrag
Vid halv niotiden under tisdagskvällen bekämpar fortfarande räddningstjänsten lågorna vid återvinningscentralen. Man skickade dit två stationer för att få kontroll på situationen.
– Det innebär fyra enheter och ett ledningsfordon. Det var brand i sopkomprimatorn och kraftig rökutveckling. De har hållit på och släckt, och de jobbar fortfarande på platsen med släckningsarbetet, säger Bosse Johansson vid räddningstjänsten.
Det är ett svårt jobb, menar han. Räddningstjänsten jobbar sig in bland högar av ihoppresseade sopor som brinner.
– De lägger på vatten och försöker släcka. Det är rätt mycket jobb att komma åt, säger Bosse Johansson.
Vid halv niotiden hade också röken lagt sig en aning. Men man ska fortfarande vidta försiktighet.
– Men sedan är det en bedömning, känner man röklukt eller obehag ska man inte vistas i den röken, säger Bosse Johansson.
Texten uppdateras.
