Brand på återvinningscentral i Göteborg


Andreas Göransson




Göteborg
På tisdagskvällen brann en återvinningscentral i Göteborg. Räddningstjänsten varnade allmänheten för farlig brandrök, men strax efter 21 var den släckt.
– Vi kommer vara kvar max en timme till, säger Joakim Hallin, larm- och ledningsoperatör på räddningstjänsten i Storgöteborg.



Det brann i en sopkomprimator på återvinningscentralen i Högsbo under tisdagskvällen. Larmet kom in strax efter 18 och vid 21 var den i princip släckt. Den varning räddningstjänsten gick ut med om att stänga fönster och dörrar, gäller inte längre.
– Vi kommer vara kvar max en timme till, säger Joakim Hallin, larm- och ledningsoperatör på räddningstjänsten i Storgöteborg.
Att man gick ut med en varning, beror på att röken kom från brinnande sopor som kunde vara hälsofarlig.
– All rök är ju farlig, men nu brinner det i komprimerande sopor så det är ganska rejält med rök, sa Joakim Hallin tidigare under kvällen.
Hörde explosioner
Branden började i samband med två explosioner, något många GP-läsare hört av sig om. Enligt räddningstjänsten urartade branden i en sopkomprimator, och då är det vanligt att det förekommer explosioner.
– Det kan vara värme i samband med tjäle i maskinen.
Finns det risk för större explosioner?
– Nej, det gör det inte.
Stort pådrag
Vid halv niotiden skickade räddningstjänsten två stationer för att få kontroll på situationen.
– Det innebär fyra enheter och ett ledningsfordon. Det var brand i sopkomprimatorn och kraftig rökutveckling. De har hållit på och släckt, och de jobbar fortfarande på platsen med släckningsarbetet, sa Bosse Johansson vid räddningstjänsten då.
Det är ett svårt jobb, menade han. Räddningstjänsten jobbade sig in bland högar av ihoppresseade sopor som brann.
– De lägger på vatten och försöker släcka. Det är rätt mycket jobb att komma åt, sa Bosse Johansson.
Vid halv niotiden hade också röken lagt sig en aning. Räddningstjänsten uppmanade då att fortfarande vidta försiktighet.
– Men sedan är det en bedömning, känner man röklukt eller obehag ska man inte vistas i den röken, sa Bosse Johansson.
Texten uppdateras.
