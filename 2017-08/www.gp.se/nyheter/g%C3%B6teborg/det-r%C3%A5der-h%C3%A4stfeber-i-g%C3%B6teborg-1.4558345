Det råder hästfeber i Göteborg


Ulrika Karlsson




Göteborg
Det råder hästfeber när EM i ridsport har dragit igång i stan. Behöver din "pålle" en ny sadel, ett glitterpannband eller lite godis, finns det att köpa på Heden. Där finns det även möjlighet att träffa reklamhästen Vinnie och fjordingar målade som dalahästar.



För de som älskar hästar är det i Göteborg man ska vara just nu. Under hela veckan pågår EM i ridsport med tävlingar och flera aktiviteter i centrum. På Heden är det full aktivitet från morgon till kväll. Här är det tävlingar, hästuppvisningar, man kan prova på att rida, träffa lilla reklamhästen Vinnie, äta och handla. Utbudet är stort för den som vill handla, man kan köpa ridkläder, klockor, gräsklippare, glitterpannband och sadlar.
"Herr Nilsson" Kajsa Eikedahl 12 år från Lerum gjorde succè på invigningen på Ullevi inför 22 000 besökare som apan "Herr Nilsson". Hon och Johanna Sällberg showade som Pippi Långstrump och Herr Nilsson. Kajsa har lång erfarenhet att rida, då hon har ridit i nio år berättar hon när hon är på Heden och hälsar på hästen hon red på under invigningen. Visst var hon lite nervös under invigningen säger hon, men tyckte det var roligt och skulle gärna göra om det.  – Fast det var varmt i apdräkten, och roligast var att galoppera, säger Kajsa Eikedahl.
Målade som dalahästar
För de som såg invigningen kunde de även se fjordingar målade som dalahästar. Två av de som var med på invigningen var Bellman och Cheen Femtio 207, de visade upp sig på Heden under tisdagen. Eva Gustafsson och Anneli Langevik från The Showfjord Team berättar att de målades för första gången inför att de skulle showa vid tävlingarna i Aachen, Tyskland förra året. Och nu var det dags att måla dem till EM i Göteborg igen. Det tar cirka fyra timmar för sex till sju personer att måla en häst och hästarna har inte problem med att bli målade, de står stilla berättar de.
– De målas med vanlig ansiktsfärg som vi tvättar av sen med hästschampo, så det är ingen farlig färg, säger Eva Gustafsson.
Färgen skulle inte tåla en regnskur, Anneli Langevik säger att då skulle de nog bli polkagrisrandiga. För de som vill se "dalahästarna" finns det möjlighet till det på onsdag och lördag på Heden.
I ett av tälten testar Maria Lindman på galopp på en mekanisk häst under överseende av Shane Karlsson och Fredrik Johansson. Hon är van att rida men berättar att detta var svårare än hon trodde. – Jag tycker det är jättebra att EM är i stan, det ger inkomster till Göteborg. Jag tycker det är kul att det arrangeras annat än fotboll. Hoppas det dyker upp fler gånger, säger Maria Lindman.
