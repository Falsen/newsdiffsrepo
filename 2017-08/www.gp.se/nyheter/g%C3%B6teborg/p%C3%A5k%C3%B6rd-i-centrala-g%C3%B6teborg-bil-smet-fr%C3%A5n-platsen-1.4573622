Man påkörd i centrala Göteborg -  bil smet från platsen

Julia Sandstén Vikberg



Göteborg
En man blev påkörd av en bil på Kungsportsavenyn i Göteborg. Bilen som var falskregistrerad smet från platsen. Den påkörda mannen fördes till sjukhus med smärtor i kroppen.



Strax före klockan två på lördagsnatten larmades SOS alarm om att en man hade blivit påkörd vid Wallenstamhuset på Kungsportsavenynvenyn.
– Det var en smitningsolycka. En person gick när det var grönt och blev påkörd. Fordonet smet från platsen. Fordonet var falskregistrerad, säger Joakim Hansson hos polisen i Väst.
Enligt flera vittnesuppgifter till polisen har föraren kört mot rött ljus medan fotgängaren hade grönt. Bilen ska ha varit en vit Audi som körde i riktning mot Gamla Ullevi efter olyckan. Enligt polisen hade bilen troligen skador i fronten och framrutan.
Den påkörda mannen, som är i 40-årsåldern, uppgav att han hade smärtor i kroppen. Men han var vaken och talbar.
– Personen hade smärtor i nacke, huvud, vänster arm och ben, men var fullt rörlig.
Mannen fördes med ambulans till sjukhus men hans tillstånd ska inte vara allvarligt.
– Tillståndet betecknas som lindrigt, säger Lisa Räng vid Sahlgrenskas presstjänst.
Polisen har upprättat en anmälan om grovt vållande till kroppsskada ovh grov vårdslöshet i trafik. Ingen är gripen.
