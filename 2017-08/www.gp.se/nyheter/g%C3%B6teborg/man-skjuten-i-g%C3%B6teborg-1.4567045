Man skjuten i Göteborg – förd till sjukhus


Gabriella Elbied Pettersson




Göteborg
Under torsdagskvällen blev en man skjuten i Tynnered i Göteborg. Polisen jagar två misstänkta gärningsmän som lämnade platsen i samband med händelsen. Den skottskadade mannen fördes till sjukhus med oklara skador.
– En man har hittats utomhus med vad som kan vara skottskador, sade Ulla Brehm, polisens presstalesperson i Region Väst.



Skottlossningen inträffade i anslutning till Bergkristallsparken strax innan klockan 22 under torsdagskvällen och polisen spärrade av platsen för teknisk undersökning. Polisen åkte till platsen tillsammans med ambulans efter att man fått in flera samtal om skottlossning i närheten av bostadsområdet Guldringen.
– Vi tillsammans med ambulans åker dit och en man hittas utomhus med vad som kan vara skottskador, han körs till sjukhus med oklara skador, sade Ulla Brehm, polisens presstalesperson i Region Väst.
Misstänkta gärningsmän flydde i bil
Polisen jagade sent under torsdagskvällen två misstänkta gärningsmän som ska ha lämnat platsen i en bil.
– Vi har inte gripit någon men flera vittnen har sett två unga män hoppa in i en personbil och lämna platsen i samband med skottlossningen, vi letar nu efter dessa män, sade Ulla Brehm under kvällen.
Den skottskadade mannen har förts till Sahlgrenska sjukhuset med ambulans. Mannen ska vara mellan 20 och 30 år gammal.
– Han kördes omgående till sjukhus, sade Ulla Brehm.
Stort polispådrag
Ett vittne berättade för GP om ett stort polispådrag vid ett bostadsområde i närheten av Bergkristallsgatan.
– Jag har sett flera polisbilar och ambulanser här utanför, berättade hon.
Enligt GP:s reporter på plats hade polisen spärrat av ett omfattande område kring Bergkristallparken. Vid en basketplan hade polisens kriminaltekniker markerat ut ett flertal spår med hjälp av muggar. Polisen bekräftar för GP att man anträffat tomhylsor vid platsen.
– Det pågår ett spaningsarbete, vi har bland annat polis med hund i området som har hittat flera tomhylsor, sade Ulla Brehm under torsdagskvällen.
En granne som bor precis vid polisens avspärrningar berättade för GP att hon hörde skjutningen.
– Jag trodde först att det var raketer, hundarna blir rädda. Men jag hörde inte så många smällar, bara en eller två, sade grannen.
Rubriceras som mordförsök
Polisen har inlett en förundersökning med brottsrubricering försök till mord. Strax efter klockan 23 under torsdagskvällen sökte polisen fortfarande efter de misstänkta gärningsmännen.
– Vi vet att de försvann fort från platsen, så det är mycket som talar för att de har något med detta att göra. Det är två unga män som ska vara mörkklädda, säger Ulla Brehm och fortsätter:
– Vi har flera vittnen och de kommer naturligtvis att lämna fler detaljer under förhör och de olika föröhören kommer kompletera varandra. Vi har poliser med god person- och lokalkännedom i dessa områden, det går inte utesluta att de kan få en bättre bild av vad som har hänt utifrån signaliment och att uppgifter från olika personer pusslas ihop.
Strax innan klockan halv ett natten mot fredagen hävde polisen sina avspärrningar på platsen efter att man samlat in de fynd som hittats vid platsen.
