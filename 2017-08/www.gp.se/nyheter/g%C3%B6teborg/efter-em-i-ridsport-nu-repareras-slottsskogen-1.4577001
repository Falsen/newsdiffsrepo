Efter EM i ridsport: Nu repareras Slottsskogen


Tobias Kjellberg




Göteborg
Efter rid-EM i Slottsskogen förra veckan är delar av parken upptrampad och lerig. Nu börjar återställningen av göteborgarnas favoritpark.

– Det är klart att det kommer att kosta en slant, det ska man inte sticka under stolen, säger Per Åberg, parkchef för Slottsskogen.



Efter EM i ridsport som tog plats i Slottsskogen förra veckan, har läsare hört av sig om förstörelsen i parken. Men parkchef Per Åberg är nöjd med utförandet.
– Inga skadade hästar eller  stopp i trafik. Inga som helst incidenter vare sig i staden eller i parken. Så allt gick enligt planerna, säger han.
Han jämför med fjolårets Way out west där man hade lera hela vägen från Linnéplatsen till Margretebergsgatan – det vill säga i stort sett hela parken. Men det går inte att förneka att EM i ridsport ändå orsakat en viss förstörelse.
– Det största som vi är medvetna om är platsen där vi hade vattenhindret. Där visste vi att det skulle bli ordentligt kladdigt, eftersom det var ett vattenhinder, säger Per Åberg.
Hoppas på bra höst
Under måndagen jobbar man i parken med att flytta ut allt som hört till evenemanget. Det syns traktorer, maskiner och parkarbetare. I morgon början återställningen av naturen – något man i stora drag förväntas bli klara med nästa vecka.
– Är det för mycket lera så tar vi bort en del och fyller på med ny sand och jord, sedan sår vi nytt gräs. Blir det en bra höst får vi nytt gräs på en månad.
Och det är områden man kommer att spärra av, så att inte folk trampar i det nysådda, förklarar Per Åberg. Men han understryker att de platserna är få och små till ytan.
– Den större delen av gräsmattan, nedanför Björngårdsvillan, kommer inte vara några problem att använda i slutet på veckan.
Fin tillställning
Per Åberg poängterar att EM i ridsport överlag har gått över förväntan. Man räknade med att få en publik på mellan 15 000 och 17 000. Tillställningen lockade i stället runt 25 000 personer – och med tanke på det är skadorna små.
– Jag är jättenöjd. Det var en fantastisk publikfest vi kunde bjuda göteborgarna på, säger han.
En liten grupp på mellan sex och åtta personer kommer att hantera återställningen av Slottsskogen. Men exakt vad det hela kommer att kosta kan inte Per Åberg svara på.
– Det är klart att det kommer att kosta en slant, det ska man inte sticka under stolen.
