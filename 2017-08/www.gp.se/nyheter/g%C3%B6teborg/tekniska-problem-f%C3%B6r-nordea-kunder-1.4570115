Tekniska problem för Nordea-kunder

Gabriella Elbied Pettersson



Göteborg
Många kunder till Nordea har under fredagseftermiddagen haft problem med kortbetalning och uttag av pengar.
– Kylen är tom och barnen är hungriga, vi skulle laga mat tillsammans ikväll, säger Angeredsbon Mikaela Von Wolcker, 35, som drabbats av problemen.



Kunder hos Nordea har under fredagseftermiddagen märkt att det har varit problem med att handla och ta ut pengar från uttagsautomater med vissa kort.
Banken hade tidigare under dagen även tekniska problem med sin internetbank, men det ska inte vara någon koppling mellan de båda problemen.
– Det har varit en störning i systemet som har gjort att det har varit trögt, vissa transaktioner inte gått igenom. Det handlade främst om vissa VISA-kort, säger Petter Brunnberg, presschef på Nordea.
Enligt honom ska problemen vara åtgärdade.
– Jag har hört att det ska vara igång igen, säger Petter Brunnberg.
Kaos i mataffären
Mikaela Von Wolcker, 35, bor i Angered och hade precis slutat jobbet när hon skulle handla mat inför kvällen och upptäckte att hon inte kunde betala med sitt kort.
– Kylen är tom och barnen är hungriga, vi skulle laga mat tillsammans ikväll. Det är tur att vii har mackor och havregryn hemma, säger hon.
Hon beskriver stämningen på den lokala mataffären som kaotisk då det både är löningsdag för många och fredagseftermiddag. Enligt henne står många uppgivna kunder vid entrén.
– Personalen hade satt upp lappar för att informera kunder, det var kaos. Det var långa köer för att ta ut pengar i butiken och bankomatköer på 25 meter i Angered centrum. Ingen med Nordea kunde handla, och det syntes, det är ju en sådan tid när alla vill handla, säger Mikaela Von Wolcker.
Kritisk mot banken
Hon är kritisk till Nordea och tycker inte att banken gått ut med tillräckligt med information om problemet.
– Jag ringde till Nordea, men fick klicka mig fram vid deras kundtjänst för att få reda på någon information. Det var 25 minuters väntetid i telefon, jag blev så himla sur, säger Mikaela Von Wolcker.
