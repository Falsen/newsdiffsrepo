Högt tryck på Boplats mingelkväll


Johan Sundström




Göteborg
Med bara dagar kvar innan terminsstart står många studenter utan boende i Göteborg. När alla studentlägenheter är upptagna uppmanas göteborgarna att öppna sina hem och hyra ut ett rum eller två. I går träffade hundratals studenter framtida värdar på Boplats Göteborgs mingelkväll i Rosenlund.



Det är några minuter kvar tills klockan slår sex på kvällen och framför Boplats Göteborgs lokaler i Rosenlund har flera hundra studenter har samlats. Där hoppas de på att träffa någon som kan hyra ut ett rum eller lokal till dem under kvällens mingel som Boplats Göteborg anordnar mellan studenter och personer som har rum att hyra ut.  Enligt arrangören är det svårast att få boende för de många utländska studenterna. När minglet anordnades förra året kom över tusen studenter under de två kvällarna och samma uppskattning har gjorts för i år. Utanför lokalen står Lorna och Jerker Hamrén. De har ett rum att erbjuda och väntar på att minglet ska börja. – Vi är här för att hjälpa. Jag minns hur svårt det var på 90-talet när jag var student här, säger Lorna Hamrén.  Dörrarna till lokalen öppnas och värdarna och några studenter i taget släpps in för att byta uppgifter med varandra. Det är trångt framför dörrarna bland de som väntar på att släppas in, och inne i lokalen är det varmt.
"Skrivit massvis med ansökningar"
Minglet har nyss börjat, men redan pratar Åsa Sigalit som erbjuder ett rum hos sig, med sin andra aspirerande inneboende för kvällen, Anna Spiegelsberger från Dresden i Tyskland. – Min arkitekturutbildning på Chalmers börjar snart och jag har skrivit massvis med ansökningar om lägenheter och rum. Men inget napp än, säger Anna Spiegelsberger.  Åsa Sigalit tar Anna Spiegelsbergers uppgifter och pratar snart med nästa student. – Jag har ett rum att hyra ut, men det kan vara svårt att hinna få intryck av personerna. Det går så snabbt och de är så många, säger hon.
Utanför lokalen står Ahmad Rezai från Lidköping och väntar på sin tur att komma in. Han kommer att läsa kemiteknik på Chalmers, men är osäker på om han kommer att få någonstans att bo den närmaste tiden. – Jag kommer nog att få pendla. Det blir jobbigt att göra det varje dag, säger han.  En liten bit bort sitter Ashley Lim från Singapore. – Jag kom till Göteborg i tisdags och börjar snart på Chalmers arkitektutbildning. Just nu hyr jag en lägenhet under några dagar, men sen blir det stressigt att tänka på vad som händer. Men jag försöker att vara hoppfull. Kanske löser det sig ikväll, säger hon.
