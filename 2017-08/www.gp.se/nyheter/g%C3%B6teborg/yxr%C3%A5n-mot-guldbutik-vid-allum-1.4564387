Yxrån mot guldbutik vid Allum


Caroline Lundgren




Göteborg
En rånare i orangea varselkläder har med en yxa slagit till mot en guldbutik vid köpcentret Allum.
Polisen jagar just nu gärningsmannen.
– Vi söker efter den misstänkte med flera bilar och hundar, säger Tommy Nyman, presstalesman i region Väst.



Enligt polisen ska rånaren ha slagit sönder en glasmonter i en guldbutik vid köpcentret Allum i Partille med en yxa och sedan flytt platsen. Enligt polisens första uppgifter befaras rånaren ha fått med sig guldsmycken.
Ingen person ska ha kommit till fysisk skada i samband med rånet och polisen söker just nu efter gärningsmannen. Enligt polisen var rånaren klädd i orangea byxor och en jacka i samma färg. Polisen beskriver kläderna som varselkläder.
– Man kan kanske tycka att det skulle vara en klädsel som är lätt att uppmärksamma men eftersom det enligt uppgift pågår en rad ombyggnadsarbeten på köpcentret är det många där som har den typen av arbetskläder, säger Tommy Nyman.
Personen ska även ha haft någon typ utav halsduk virad runt sitt ansikte för att täcka näsa och mun, uppger polisen.
Söker med hundar
– Vi söker med flera patruller och hundar efter gärningsmannen just nu. Initialt rubricerar vi detta som rån. Personen har slagit sönder rutan med en yxa och i samband med det ska det ha skett ett hot gentemot personalen i butiken, säger Tommy Nyman.
Samtidigt som polisen jagar yxrånaren förbereder sig polisen för att inleda en teknisk brottsplatsundersökning vid butiken.
– Vi befinner oss i ett eftersökningsläge där vi letar efter gärningsmannen. Vi har ännu inte undersökt butiken, men kommer att göra det snart, säger Tommy Nyman.
Ett vittne som GP talat med på platsen berättar att händelsen hördes i köpcentrumet.
– Jag hörde ett kras, sedan ropade någon "vakter vakter". Jag han aldrig se gärningsmannen själv.
Vid lunchtid meddelar polisen att rånaren har kommit över stöldgods, men enligt uppgifter från butiken ska det inte ha rört sig om några guldföremål.
Vet du mer? Är du på plats? Kontakta GP
Via mejl: [email protected] Telefon: 031-17 20 10031-17 20 10 MMS/SMS: 720 10
