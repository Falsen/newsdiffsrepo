Missnöjet bubblar inom SD Göteborg


Michael Verdicchio




Göteborg
Partiläckorna har avlöst varandra och väljarstödet för SD i Göteborg ligger långt under rikspartiet. Enligt flera avhoppade SD-politiker beror det på en dålig partikultur.
– Ledningen agerar partiskadligt, säger regionfullmäktigeledamoten David Lindh (SD).



I dag driver David Lindh och flera andra SD-avhoppare en podcast där de talar öppet om olika interna konflikter inom partiet.  – Vi kände att vi behövde en kanal där vi kunde berätta öppet om detta. I ett seriöst parti måste medlemmar kunna höja rösten kring oegentligheter utan att bli utfrysta, säger David Lindh.
Klippte medlemskort i protest
I somras lade han upp en film på Youtube där flera aktiva SD-medlemmar i protest klippte sina medlemskort och uppmanade allmänheten att inte rösta på Sverigedemokraterna i Göteborg. Man anklagade bland annat den lokala ledningen för att vara korrupt.
Bakgrunden var det senaste året som präglats av skandaler och interna konflikter inom SD Göteborg. Redan i mars 2016 visade en GP-granskning av partiets bokföring att partipengar gått till en rad affärer kopplade till kommunalrådet Lars Hanssons familj.
Flera medlemmar uttryckte sig redan då kritiskt mot partitoppen som man menade toppstyrde partiet.
Tillsatte grupp för straffa kritiker
Anklagelserna tillbakavisades av Lars Hansson. Men konflikten eskalerade när Lars Hansson beslutade att tillsätta en särskild grupp med uppdrag att efterforska och straffa de politiker som talat med GP.
Sedan dess har kritiken växt, och SD-medlemmar har bland annat pekat på en angivarkultur där annorlunda åsikter inte accepterats. En som sällade sig till kritikerna var Sverigedemokraternas förre partiledare Mikael Jansson, som under våren 2017 valde att utmana Jörgen Fogelklou (SD) om ordförandeposten.
– Den här styrelsen har styrt i två år och det känns som en kompetenskollaps. Det är mycket som inte fungerar, sa Mikael Jansson (SD), som senare förlorade striden.
Lägre väljarstöd för SD i Göteborg
I juni 2017 kom en väljarundersökning från Skop som mätte opinionsläget bland väljarna i Göteborg. Enligt den skulle 12,1 procent rösta på Sverigedemokraterna om det varit riksdagsval då. Samtidigt kunde bara 6,6 procent tänka sig att rösta på Sverigedemokraterna i kommunalvalet, enligt samma mätning. Det skulle innebära en minskning sedan valet 2014, då SD Göteborg fick 7 procent av rösterna i kommunalvalet. Detta samtidigt som SD på riksnivå tvärtom ökat kraftigt i flera opinionsmätningar sedan dess.
– Jag har inte jättemycket kontakt med mina före detta kollegor. Men det är inget välfungerande parti lokalt. Opponerar man sig mot Hansson är man kokt. Ingen opposition tillåts. Det är absolut inget öppet parti, säger fullmäktigeledamoten och SD-avhopparen Tord Larsson, numera politisk vilde.
Tillbakavisar avhopparnas kritik
Men ordföranden Jörgen Fogelklou, som tidigare arbetat nära partiledaren Jimmie Åkesson och på partiets riksdagskansli, håller inte med om kritiken.
– Det råder yttrandefrihet inom partiet. Att folk tycker olika saker är fullt normalt. Det finns ett fåtal människor som har tyckt annorlunda och blivit arga. Men jag lägger ingen energi på det. Vi har ökat vårt medlemsantal och nu är det full fart fram till val, säger Jörgen Fogelklou.
