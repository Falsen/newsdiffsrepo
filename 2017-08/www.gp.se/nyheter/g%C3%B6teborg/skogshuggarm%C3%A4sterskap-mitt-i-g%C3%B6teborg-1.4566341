Skogshuggarmästerskap mitt i Göteborg


Tobias Svensson




Göteborg
Med sågar och yxor har skogshuggare från hela Skandinavien intagit Kungstorget. Bland de som gör upp om mästartiteln återfinns sonen till en av Sveriges mest kända idrottare.



Samma sekund som Johannes Erikssons motorsåg är igenom timmerstocken börjar Calle Svadling gå loss med yxan i den stock han balanserar uppe på. Det ser fullständigt livsfarligt ut. Svenskarna är redan långt före det danska laget.
När Hans-Ove Hansson handsågat sig igenom sin stock och Pontus Skye huggit sig igenom sin kämpar danskarna fortfarande med det andra momentet av fyra.
Utklassar Danmark
Sverige vinner det första heatet i lagtävlingen i nordiska mästerskapet i timbersports. Ett par hundra åskådare sitter bänkade på Kungstorget och applåderar utklassningen.
Men det svenska landslaget är missnöjda med tiden, 1 minut och 21 sekunder.
– Vi har haft 1.03 som bäst och det var vi ljusår ifrån nu, säger lagkaptenen Hans-Ove Hansson.
Sedan tillägger han att det är svårt att jämföra eftersom kvaliteten på virket varierar. Virke och timbersports förhåller sig till varandra på samma sätt som före och längdskidor.
– Sporten har rötter i gamla tiders skogsbruk. Man kan säga att man tagit skogsbruket och gjort formel 1 av det, säger Calle Svadling, som arbetar som skogshuggare även till vardags.
Naturbruksgymnasiet i Älvdalen är själva navet för timbersports i Sverige. Där arbetar Hans-Ove Hansson som lärare och hans tre lagkamrater är alla före detta elever till honom.
Gundes son vill bli bäst
På skolan tillbringade även 20-åriga Ferry Svan sina gymnasieår. Han har bestämt sig för att bli bäst i världen på timbersportd. En vinnarinstinkt han antagligen ärvt av sin far, skidlegendaren Gunde Svan.
– Förra året sa jag upp mig från jobbet för att kunna fokusera på träning och tävlingar. Nu gör jag det här på heltid, säger Ferry Svan.
Det har inneburit att han fått säga upp sin lägenhet, flytta hem till föräldrarna och leva så snålt det bara går. För än så länge finns det inga större pengar i timbersports i Sverige. Annat är det i USA och Nya Zeeland där de bästa kan leva gott på sponsor- och prispengar.
I våras vann Ferry Svan junior-vm i Hamburg, men han har fortfarande inte kvalificerat sig för det svenska seniorlandslaget. Förhoppningen är att han ska "hugga sig in" under året. Under NM tävlar han med Sveriges juniorbetonade andralag, som trots sina ringa åldrar kommer trea i mästerskapet.
Svenskt guld
Det svenska förstalaget vinner till slut finalen med tiden 1.14.
– Det är ändå en ganska bra tid. Det är trots allt inte vm-timmer vi hade i dag, säger Hans-Ove Hansson.
Under fredagen fortsätter det nordiska mästerskapet med individuella tävlingar.
