Bebis slungades ur barnvagn i Göteborg


Madeleine Gartéus




Göteborg
En fem veckor gammal bebis slungades ur sin barnvagn under en bussfärd i centrala Göteborg under tisdagsförmiddagen.
Enligt chauffören väjde han för en bil, skriver GT.



Enligt ett vittne som GT pratat med ska bebisen ha slungats ur barnvagnen efter att den vält.
– Barnet kastades ungefär en och en halv meter av kraften och landade nedanför bussdörren. Mamman bara grät och lyfte upp barnet för att undersöka det, berättar vittnet för tidningen.
Ska ha väjt för personbil
Enligt Jens Holmberg, pressinformatör vid Västtrafik, ska barnet ha förts till sjukhus i ambulans men utan allvarligare skador. I nuläget har Västtrafik fått en förklaring från busschauffören där han hävdar att han var tvungen att väja för en personbil.
Polis larmades aldrig ut till platsen under tisdagen, men det kan fortfarande komma att vara aktuellt med en polisanmälan.
– Det verkar inte som att det varit en polisiär angelägenhet då, men det kan ju vara anmält i efterhand, säger Stefan Gustafsson, polisens presstalesperson i region Väst.
