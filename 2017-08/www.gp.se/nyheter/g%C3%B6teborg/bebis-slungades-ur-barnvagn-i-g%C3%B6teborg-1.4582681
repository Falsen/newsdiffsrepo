Bebis slungades ur barnvagn i Göteborg


Madeleine Gartéus




Göteborg
En fem veckor gammal bebis slungades ur sin barnvagn under en bussfärd i centrala Göteborg under tisdagsförmiddagen.
Enligt chauffören väjde han för en bil.
– Från vår sida ser vi allvarligt på alla olyckor som skett med våra kunder ombord, säger Kristian Lans, pressinformatör på Västtrafik, som kommer utreda händelsen vidare.



Enligt ett vittne som GT pratat med ska bebisen ha slungats ur barnvagnen efter att den vält.
– Barnet kastades ungefär en och en halv meter av kraften och landade nedanför bussdörren. Mamman bara grät och lyfte upp barnet för att undersöka det, berättar vittnet för tidningen.
Ska ha väjt för personbil
Enligt Kristian Lans, pressinformatör vid Västtrafik, ska busschauffören ha lämnat förklaringen att han var tvungen att väja för en personbil.
– Det som chauffören berättat är att han får väja för en bil för att undvika en kollision och det blir en kraftig sväng. Han uppmärksammar inte att barnvagnen välter, utan blir meddelad det längre fram, säger Kristian Lans.
Västtrafik säger att man ser allvarligt på det som har hänt och att man kommer utreda händelsen för att fastställa vad som har hänt.
– Från vår sida ser vi allvarligt på alla olyckor som sker med våra kunder ombord. Vi kommer att utreda händelsen och prata med föraren för att se vad som har hänt, säger Kristian Lans.
Västtrafik har efter händelsen inte varit i kontakt med mamman som drabbades, men vill gärna att hon hör av sig.
Vill komma i kontakt med mamman
– Vi vill gärna komma i kontakt med henne, antingen om hon hör av sig till Västtrafik eller Keolis. Inte minst för att vi har en försäkring som gäller henne och barnet i det här läget, säger Kristian Lans.
Oavsett hur händelsen gått till, vill Västtrafik poängtera att man förstår den obehagliga upplevelsen.
– Vi vill ju såklart beklaga händelsen, det är lätt att sätta sig in i att det är mycket obehagligt för mamman och de andra som fanns ombord, säger Kristian Lans.
Polis larmades aldrig ut till platsen under tisdagen, men det kan fortfarande komma att vara aktuellt med en polisanmälan.
– Det verkar inte som att det varit en polisiär angelägenhet då, men det kan ju vara anmält i efterhand, säger Stefan Gustafsson, polisens presstalesperson i region Väst.
