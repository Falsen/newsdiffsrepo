Bebis slungades ur barnvagn i Göteborg


Madeleine Gartéus




Göteborg
En fem veckor gammal bebis slungades ur sin barnvagn under en bussfärd i centrala Göteborg under tisdagsförmiddagen.
Enligt chauffören väjde han för en bil.
– Från vår sida ser vi allvarligt på alla olyckor som skett med våra kunder ombord, säger Kristian Lantz, pressinformatör på Västtrafik, som kommer utreda händelsen vidare.



Enligt ett vittne som GT pratat med ska bebisen ha slungats ur barnvagnen efter att den vält.
– Barnet kastades ungefär en och en halv meter av kraften och landade nedanför bussdörren. Mamman bara grät och lyfte upp barnet för att undersöka det, berättar vittnet för tidningen.
Ska ha väjt för personbil
Enligt Kristian Lantz, pressinformatör vid Västtrafik, ska busschauffören ha lämnat förklaringen att han var tvungen att väja för en personbil.
– Det som chauffören berättat är att han får väja för en bil för att undvika en kollision och det blir en kraftig sväng. Han uppmärksammar inte att barnvagnen välter, utan blir meddelad det längre fram, säger Kristian Lantz.
Polis larmades aldrig ut till platsen under tisdagen, men det kan fortfarande komma att vara aktuellt med en polisanmälan.
– Det verkar inte som att det varit en polisiär angelägenhet då, men det kan ju vara anmält i efterhand, säger Stefan Gustafsson, polisens presstalesperson i region Väst.
