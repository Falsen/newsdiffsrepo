Friades efter 13 år i fängelse – nu kräver Kaj Linna miljonskadestånd

Gabriella Elbied Pettersson



Göteborg
Kaj Linna friades efter nästan 13 år i fängelse. Nu kan han kräva totalt 20 miljoner i skadestånd av staten, enligt Dagens Nyheter.



Till en början vill han ha 5,5 miljoner kronor i förskott, men totalt kan Kaj Linna kräva 20 miljoner i skadestånd av staten efter sina nästan 13 år som fängslad, skriver Dagens Nyheter.
Något exakt skadeståndsbelopp är ännu inte bestämt, men Kaj Linnas advokat Thomas Magnusson tror att kravet kan bli runt 20 miljoner kronor.
– Det här fallet är unikt. Det finns ingen som har suttit lika länge, säger Thomas Magnusson till Dagens Nyheter.
Uselt utredningsarbete enligt advokaten
I skadeståndsansökan till Justitiekanslern,JK, framgår det att Kaj Linna vill ha extra pengar för "försumlighet från svenska staten", skriver DN. Hans advokat Thomas Magnusson säger till tidningen att det handlar om "det usla utredningsarbetet". Han syftar då på att polisen aldrig kontrollerade huvudvittnets telefonkopplingar, som motsade hans berättelse.
När Kaj Linna fälldes för rånmordet i Kalamark år 2004 var huvudvittnets berättelse avgörande. När han beviljades resning och friades i juni så var det för att huvudvittnets trovärdighet hade försvagats, då nya analyser av hans telefonuppkopplingar bidrog till att domstolen omvärderade hans utpekande av Kaj Linna. Thomas Magnusson säger till DN att de analyserna var möjliga att göra redan från början.
Kaj Linna kritisk till JK
Under sin tid som fängslad hade Kaj Linna inte en enda permission. Han förlorade även kontakten med sina barn och båda hans föräldrar avled under tiden han satt i fängelse. Enligt DN hoppas Kaj Linna att JK förstår vad det innebär att sitta inlåst i 13 år och han är kritisk till att JK enligt praxis sänker skadeståndet per dag, ju längre straffet är.
– Det bygger på idén att man vänjer sig så småningom. Ju mer stryk man får desto mindre känns det. Men det stämmer inte. Ju längre man sitter desto värre är det, säger Kaj Linna till DN.
