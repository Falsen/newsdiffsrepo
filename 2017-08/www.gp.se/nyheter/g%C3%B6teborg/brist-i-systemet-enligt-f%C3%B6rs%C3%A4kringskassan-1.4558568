Brist i systemet enligt Försäkringskassan


Stefan Bjarnefors




Göteborg
Strikta sjukförsäkringsregler och dålig bemanning inom vården. Det är några av anledningar bakom den tuffa situation som Anna Wikars Rantala har hamnat i.



Trots att en operation skulle innebära att Anna Wikars Rantala blir fullt återställd efter sin arbetsskada får hon inte längre sjukersättning. I stället uppmanas hon av Försäkringskassan att ge upp det jobb hon trivs på och söka sig till Arbetsförmedlingen.
Via fullmakt har GP fått tillåtelse att diskutera de olika bakomliggande orsakerna till hennes situation med Försäkringskassan.
En av dem är att hennes handskada var feldiagnostiserad under flera månader – något som innebar att ett stort antal sjukersättningsdagar förbrukades utan att hon kom närmare en friskförklaring.
Att räkna dagar är något som fick en större betydelse sedan den dåvarande Alliansregeringen införde striktare sjukförsäkringsregler 2008. Sedan dess ska Försäkringskassan efter de första 180 dagarna bedöma hur väl ens arbetsförmåga passar uppgifter även hos andra än ens befintliga arbetsgivare.
– I det här fallet har hon varit sjuk i omgångar. Då lägger man ihop dagarna i bedömningen. På grund av det skulle bedömningen göras mot hela arbetsmarknaden redan i juni, säger Cecilia Udin, som är samordnare på Försäkringskassan.
Välkänd brist i systemet
Att Anna Wikars Rantala inte har fått hjälp enligt vårdgarantin, och därmed inte tilldelats någon operationstid inom tre månader, spelar ingen roll enligt regelverket. Enligt Cecilia Udin är det en brist i systemet som Försäkringskassan känner till.
– Vi påpekade det i vårt remissvar 2008 att det är viktigt att bland annat hälso- och sjukvården ser till att det inte blir så långa väntetider. Men man har inte lagt till någon ytterligare lagstiftning om fler undantag, säger hon och menar att det inte finns några vägar runt problemet.
– Nej, lagstiftaren har tyckt att om det tar längre tid så ska Försäkringskassan inte betala ut sjukpenning. Då får man fundera på om man ska byta arbete med hjälp av Arbetsförmedlingen eller gå tillbaka till sitt arbete hos arbetsgivaren.
Hur vanligt är det med sådana här situationer?
– Jag kan inte säga hur vanligt det är då vi inte har någon statistik. Däremot har jag fått sådana här frågor tidigare om vad som gäller när man inte kan hålla vårdgarantin.
Operationssjuksköterskor saknas
Väntetiderna inom vården är också det ett känt problem. Enligt Ann Nachemson, verksamhetschef på Sahlgrenskas handkirurgiska klinik, beror de långa köerna på en kombination av många patienter och en brist på operationssjuksköterskor. Något hon menar att de arbetar hårt med att lösa.
Ann Nachemson känner inte igen Anna Wikars Rantalas beskrivning om att ingen på Sahlgrenska ska ha hjälpt till med att söka en annan vårdgivare inom garantitiden. Hon säger att de har två koordinatorer för operationsverksamheten och att minst en av dem har varit på plats hela sommaren.
– Vi ska försöka hänvisa någon annanstans. Vi håller på varje vecka och flaggar upp om det kan finnas någon. Så fort någon privatklinik eller annat sjukhus kan, skickar vi patienten dit. Antagligen har det inte funnits någon möjlighet att hänvisa till någon annan vårdgivare.
