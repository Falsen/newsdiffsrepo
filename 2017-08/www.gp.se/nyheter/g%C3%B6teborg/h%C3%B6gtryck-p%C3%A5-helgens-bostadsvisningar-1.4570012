Högtryck på helgens bostadsvisningar


Erling Borén




Göteborg
Slutet av augusti är de mest visningsintensiva veckorna under hela året. På Stockholmsgatan i Bagaregården hölls i veckan en extravisning av en etta. Bland visningsbesökarna syntes flera studenter som börjar höstterminen efter helgen.



– Vi har gått på fyra visningar i sommar. Det är ett mycket hårdare tryck nu jämfört med i våras, säger Beatrice Bergström, som ska börja andra året på programmet för industriell ekonomi på Chalmers.
Under sommaren går bostadsmarknaden från sparlåga under semestern till att kickstarta i slutet av augusti. I Göteborg har inte minst utbudet av mindre lägenheter ökat kraftigt de senaste två veckorna.
Enligt Josefine Olsson, mäklare på Erik Olsson Fastighetsförmedling, innebar veckans extravisning att totalt 15 personer har tittat på den ljusa ettan på Stockholmsgatan.
– Just nu är det många unga med föräldrar som kommer på visningarna av ettor och små tvåor. Föräldrarna är ofta medfinansiärer och då vill även de titta på lägenheten minst en gång. Det kan också vara par som har separerat under semestern som letar efter en bostad inför hösten, säger hon.
LÄS ÄVEN: Stigande boräntor att vänta
Stort utbud av annonser på Hemnet
På bostadssajten Hemnet lades det under andra veckan i augusti upp 4 000 nya unika objekt på riksnivå. Motsvarande siffra för en vecka i mitten av juli var 1 200.
I Göteborg märks trycket på marknaden genom att de bostäder som säljs, snabbt ersätts av nya, säger Josefine Olsson.
– I mitten av juli låg det ute 20 bostäder på Hemnet i östra centrum. Nu ligger det ute över 101 bostadsannonser i området. Många hör av sig till oss för att de vill gå på förhandsvisningar och lägga eventuella förhandsbud. I dagsläget säljer Erik Olsson 35 procent av bostäderna i Göteborg innan den publika huvudvisningen.
Under första läsåret bodde Beatrice Bergström hemma hos sina föräldrar, men nu är ambitionen att flytta till en egen lägenhet.
– För mig är läget viktigast, för det kan man aldrig ändra på. Här i Bagaregården är det lite billigare än inne i centrum. Nu i augusti är det många studenter som får lite panik när de inser att de kanske står utan boende när terminen början, säger hon.
En annan visningsbesökare, som har med sig båda föräldrarna, är Matilda Espelin. Till hösten ska hon flytta från Borås till Göteborg för att studera spanska vid Humanisten.
– Helst vill jag att avståndet till universitet inte är för långt. Från Bagaregården går det att cykla till lektionerna, säger hon.
Hennes pappa Mats Espelin flikar in att förenings ekonomi är avgörande. – Vi letar efter en förening som inte har så mycket skulder. Som föräldrar upplever vi bostadsletandet kanske lite mer stressande än vår dotter, säger han.
LÄS ÄVEN: Priset på "kungaparets kärleksnäste" sjönk med fyra miljoner
"Försökt inte vinna budgivningen till varje pris"
För de som planerar att köpa en bostad de närmaste veckorna har Claudia Wörmann, boendeekonom på SBAB, en rad handfasta tips. I stället för att agera känslomässigt när en budgivning sticker iväg bör man hålla sig till sin ursprungliga kalkyl, rekommenderar hon.
– Många har mentalt redan flyttat in och möblerat bostaden när de går in i en budgivning. Visst ska du kämpa för att vinna budgivningen, men du bör göra det inom dina ekonomiska ramar. Du får inte låta "jag ska vinna-djävulen" ta över, säger hon.
För den som kommer sent in budgivningen är det bra att be om budgivningshistoriken.
– Det kan ge dig en uppfattning om eventuella budgivningsstrategier. Dessutom är det viktigt att titta på förenings årsredovisning. Jag vet att det kan vara svårt, men då finns det hjälp att få från antingen banken, mäklaren eller någon från styrelsen, säger hon.
